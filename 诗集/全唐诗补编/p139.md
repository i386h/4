<!-- { "loadSidebar": true } -->
中峰嘉树绿阴阴，洞里灵踪已遍寻。欲下山门又回首，数声清磬白云深。
云岚满袖倚(上山下品)扉，龙窟寒生夜睡迟。一曲朱弦谁与听，月斜风撼碧桃枝。 【见洪武刻本《咸淳毘陵志》卷二十二，嘉庆二年刊宁楷等纂《宜兴县志》卷十收第一首。】 
　  泰钦
泰钦，魏府人。师文益。初住洪州幽谷山双林院，次住金陵龙光院，称金陵清凉法灯禅师。再住上兰护国院，开宝七年卒。诗十三首。 【(《全唐诗》无泰钦诗，事迹见《景德传灯录》卷二十五)】 
　　　古镜歌三首
尽道古镜不曾见，借你时人看一(彳扁)。目前不睹一纤豪，湛湛冷光凝一片。凝一片，无背面，嫫母临妆不称情，潘生回首频嘉叹。何欣欣，何戚戚，好丑由来那个是 【《大正藏》本作「从来那是的」】 ？只遮是，转沈醉，演若晨窥怖走时，子细思量还有以。我问颠狂不暂回，泪流向予声哀哀。哽咽未能申吐得，你头与影悠悠哉！悠悠哉，尔许多时那里来？迷云开，行行携手上高台。
谁云古镜无样度，古人出入何门户？门户君看不见时，即此为君全显露。全显露 【《大正藏》本无此三字】 ，与汝一生终保护。若遇知音请益来，逢人不得轻分付。但任作见面，不须生怕怖，看取当时演若多，直至如今成错误。如今不省影分明，还是当时同一顾。同一顾，苦苦苦！
古镜精明皎皎，皎皎(彳扁)照河沙。到处安名题字，除侬更有谁家？过去未来现在，诸佛镜上纤瑕。纤瑕垢尽无物，此真火里莲华。莲花千朵万朵，朵朵端然释迦。谁云俱尸入灭？谁云穿膝芦牙？不信镜中看取，羊车鹿车牛车。时人不识古镜，尽道本来清净。祇看清净是假，照得形容不正。或圆或短或长，若有纤豪俱病。劝君不如打破，镜去瑕消可莹。亦见杜口毘耶，亦知圆通少剩。 【见景宋本《景德传灯录》卷三十。「耶」字原缺，据《大正藏》本补。】 
　　　拟寒山
今古应无坠，分明在目前。片云生晚谷，孤鹤下遥天。岸柳含烟翠，溪花带雨 【《注华严经题法界观门颂》卷上作「露」】 鲜。谁人知此意？令我忆南泉。
幽鸟语如篁，柳垂金线长。烟收山谷静，风送杏花香。永日萧然坐，澄心万虑亡。欲言言不及，林下好商量。
谁信天真佛，兴悲几万般。蓼花开古岸，白鹭立沙滩。露滴庭莎长，云收溪月寒。头头垂示处，子细好生观 【《注华严经题法界观门颂》卷上作「看」】 。
闲步游南陌，唯便野兴多。傍花看蝶舞，近柳听莺歌。稚子捞溪莱，山翁携蕨萝。问渠何处住，回首指前坡。
每思同道者，屈指有寒山。得意千峰下，无人共往还。朝看云片片，暮听水潺潺。若问幽奇处，侬家住此间。
三春媚景时，迭嶂含烟雨。携蓝采蕨归，和米铛中煮。食罢展残书，莺鸟关关语。此情孰可论，唯我能相许。
幽岩我自悟，路险无人到。寒烧带叶柴，倦即和衣倒。闲窗任月明，落叶从风扫。住兹不计年，渐觉垂垂老。
野老负薪归，催妇连宵织。看他家事忙，且道承谁力。问渠渠不知，特地生疑惑。伤嗟今古人，几个知恩德。
自住国清寺，因循经几年。不穷三藏教，匪学祖师禅。一事攻烧火，余闲任性眠。生涯何所有？今古与人传。
飒飒西风起，飘飘细雨飞。前村孤岭上，樵父拥蓑归。蹑履寻荒径，搘筇似力微。时人应笑我，笑我者还稀。 【《卍续藏经》本宋释子升、如佑编《禅门诸祖师偈颂》卷上之上。】 
　  宝津
宝津，嗣慧彻，住舒州四面山。诗一首。 【(《全唐诗》无宝津诗)】 
　　　柱杖颂
四面一条杖，当机验龙象。头角稍低昂，电光临背上。 【《天圣广灯录》卷二四、《五灯会元》卷十四。】 
　  可勋
可勋，姓朱，建州建阳人，嗣清凉文益。诗一首。 【(《全唐诗》无可勋诗)】 
　　　偈
秋江烟岛晴，鸥鹭行行立。不念观世音，争知普门入。 【见《景德传灯录》卷二十六、《五灯会元》卷十。】 
　  朱存
　　　乌衣巷
阀阅沦亡梐枑移，年年旧燕亦双归。茅檐苇箔无冠盖，不见乌衣见白衣。 【《景定建康志》卷十六。】 
　　　半阳湖
江南龙节水为乡，水不纯 【《六朝事迹编类》作「绝」】 阴又半阳。一片湖光共深浅，两般泉脉异温凉。 【同前卷十八。又见《六朝事迹编类》卷上。】 
　　　潮沟
流水东西傍帝台，六朝重为两朝开。曾有蠲首知高下，莫问鱼皮识去来。 【同前卷十九。】 
　　　直渎
昼役人功夜鬼功，阳开阴阖几时终。不闻掷土江中语，争得盈流一水通。 【同前。又见《六朝事迹编类》卷上。】 
　　　运渎
舳舻衔尾日无虚，更凿都城引漕渠。何事馁来贪雀谷，不知留得几年储？ 【同前。】 
　　　凤凰台
竹影桐阴满旧山，凤凰多载不飞还。登台只有吹箫者，争得和鸣堕世间。 【同前卷二十二。】 
　  开宝中江南叟
　　　醉歌
蓝采禾，蓝采禾， 【《江南野史》卷十首二句作「篮采采」一句，】 尘世纷纷世更多。争如卖药沽酒饮，归去深崖拍手歌。 【见马令《南唐书》卷十五。】 
　  陈德诚
陈德诚字仲德，建安人。陈诲子。保大中为南唐池州刺史。建隆三年诲卒，护丧归葬，起为歙州刺史。开宝五年卒，年四十。德诚出入戎马，手不释卷，篇咏词章，盛传于世。补诗一首。 【(《全唐诗》卷七九五收陈德诚诗二句，传甚略)】 
　　　游南雁荡诗
雁山遥与白云连，六十奇峰半倚天。金鼎雨花猿听偈，石门迎月鹤参禅。戏龙高跃青霄上，群凤齐飞赤日边。诗思凭空吟不了，那堪夙驾入星躔。 【见周喟《南雁荡山志》卷一引陈玭《嘉靖南雁山志》、郑思恭《崇祯南雁山志》等。】 
　  赵晟
赵晟，孟宾于同时人。诗一首。 【(《全唐诗》无赵晟诗)】 
　　　赠孟宾于 【题拟】 
上国登科建业游，鼎分踪迹便淹留。江干旅梦三千里，海内诗名四十秋。华表柱边人不识，烂柯山下水空流。自从叔宝朝天后，赢得安闲养白头。 【周本淳校点本《诗话总龟》卷二八引《雅言系述》。】 
　　孟宾于　 
　　　句
吾祖并州隔万山，吾家多难谪郴连。
十载恋明主。
两京游寺曾题牓，五举逢知始看花。 【均见宋王禹偁《小畜集》卷二十《孟水部诗集序》引。】 
　　　投赠张鸿 【题拟】 
自怜成事攀仙桂，谁似投闲向草莱。 【见康熙《连州志》卷五《张鸿传》引。又收入《粤诗搜逸》卷一。】 
　　　续父题壁 【题拟】 
他家养儿三四五，我家养儿独且苦。 【宾于父。】 众星不如孤月明，牛羊满山畏独虎。 【宾于。见《小草斋诗话》卷四、康熙《连州志》卷五《孟宾于传》。】 
　  王仲简
仲简，潭州人。显德中摄长沙县丞，太平兴国二年卒。诗一首。 【(《全唐诗》无王仲简诗)】 
　　　赠耿郎中
得接英贤喜可知，人生能得几多时。自从别后颜容改，恰似庭前雨旧碑。 【见《增修诗话总龟前集》卷三三引《郡阁雅谈》。】 
　  包颖
　　　寄徐鼎臣 【题拟】 
常思帝里奉交亲，别后光阴屈指频。兰佩却归纶阁下，荆枝犹寄楚江滨。十程山水劳幽梦，满院烟花醉别人。料得此生强健在，会须重赏昔年春。 【《徐公文集》卷三。】 
　  锺谟
　　　招徐鼎臣 【题拟】 
看看潘鬓二毛生，昨日林梢又转莺。欲对春风忘世虑，敢言尊酒召时英。假中西阁幸无事，筵中南威幸有情。不得车公终不乐，已教红袖出门迎。 【《徐公文集》卷二。】 
　  道恒
道恒，嗣文益，住洪州百丈山。诗三首。 【(《全唐诗》无道恒诗)】 
　　　偈
不要三乘要祖宗，三乘不要与君同。君今欲会通宗旨，后夜猿啼在乱峰。
　　　颂
百丈有三诀，吃茶珍重歇。直下便承当，敢保君未彻。
过去已过去，未来更莫算。兀然无事坐，何曾有人唤？ 【均见《五灯会元》卷十。】 
　  唐镐
　　　金莲步
金陵佳丽不虚传，浦浦荷花水上仙。未会与民同乐意，却于宫里看金莲。 【见周密《浩然斋雅谈》卷中。】 
　  徐熙
熙，江宁人。世为江南仕族，善画花木禽鱼，后主甚爱重之。诗一首。 【(《全唐诗》无徐熙诗，传据《圣朝名画评》卷三、《图画见闻志》卷四)】 
　　　桃花夫人庙
一树桃花发，桃花即是君。空祠临野水，何处觅闲云。事迹樵人说，炉香过客焚。雨添碑上藓，难读古时文。 【见陆心源《宋诗纪事补遗》卷二引《续辑汉阳县志》。】 
　  任右元
右元，江南道士。诗一首。 【(《全唐诗》无任右元诗)】 
　　　题常州忠烈王庙
松竹萧萧野笛悲，寂寥冰雪对旌旗。前山月夜阴风起，神去神来人不知。 【见《增修诗话总龟》卷十五引《郡阁雅谈》、《咸淳毗陵志》卷二十二。】 
　  李煜
　　　幸后湖开宴赏荷花作 【题拟】 
蓼稍蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。 【见宋佚名《新编分门古今类事》卷十三引《翰苑名谈》并《诗话》。】 
　　　宿石头清凉大道场 【题拟】 
未能归去宿龙宫。 【见《六朝事编类》卷下、《景定建康志》卷四六、《至元金陵新志》卷十一。】 
　　　句
铅砌美银光，饰井雕葩植。 【见宋叶廷珪纂《海录碎事》卷三。】 
一朝承凯泽，万里荆荒陬。 【见同书卷四。】 
玉俎且共甘，羽觞合同嘉。
金缸 【疑当作「釭」】 明五夜，玉盘罗八珍。 【均见同书卷六。】 
别易会难无可奈。 【见《能改斋漫录》卷十六。】 
不堪闲坐细思量。 【胡伟《宫词》。】 
　  江直木
江直木，字子建，寻阳人。江梦孙之侄。七岁以神童擢第，后家居二十五年。仕南唐为太常寺奉礼郎，转江都县主簿，历任江夏、黄梅令，累迁至水部员外郎。开宝三年随使留宋，历任泰宁节度判官、司门员外郎、兵部员外郎。太平兴国五年卒，年六十四。有集二十卷，不存。存诗二句。 【(《全唐诗》无江直木诗)】 
　　　丙寅岁与徐铉同赋 【题拟】 
学《易》宁无道，知非素有心。 【《徐公文集》卷二十九《大宋故尚书兵部员外郎江君墓志铭》。】 
　  朱贞白
　　　题棺木
久久终需要，而 【《类说》作「如」】 今未要君。有时闲忆者，大是要知闻。 【《宋朝事实类苑》卷六三引《杨文公谈苑》。《类说》卷五三仅引前二句。】 
