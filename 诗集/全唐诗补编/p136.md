<!-- { "loadSidebar": true } -->
未离海底 【《藏一话腴》作「峤」】 千山黑 【《扪虱新话》作「暗」】 ，纔到天中 【《扪虱新话》作「中天」、《藏一话腴》作「天心」】 万国明。 【见《后山诗话》，校以《说郛》本《藏一话腴》、陈善《扪虱新话》卷二。题从《扪虱新话》。《藏一话腴》谓此二句系国史据《日诗》润色之。】 
　  王溥
　　　和座主王公仁裕见贺入相诗 【题拟】 
挥毫文战偶搴旗，待诏金华亦偶为。白社遽当宗伯选，赤心旋遇圣人知。九霄得路荣虽极，三接承恩出每迟。职在台司多少暇，亲师不及舞雩时。 【见《广卓异记》卷六，又见《增修诗话总龟》卷十四引。】 
　　　寄邓洵美
衡阳归鴈别重湖，御到同人一纸书。忽见姓名双泪落，不知消息十年余。彩衣我已登黄合，白社君犹葺旧居。南望荆门千里外，暮云重迭满晴虚。 【见前书同卷引《雅言系述》。】 
　　　在翰林时作
两制职官三十客，自怜荣耀老莱衣。 【见乐史《广卓异记》卷五。】 
　  延沼
延沼，余杭刘氏子。一举不遂，乃出家。年二十五谒镜清，后嗣南院慧颙，住汝州风穴山。开宝六年卒，年七十八。诗五首。 【(《全唐诗》无延沼诗，传据《古尊宿语录》卷七。其法名，景宋本《景德传灯录》卷十三及《天圣广灯录》皆作延沼，今从《古尊宿语录》卷七、《五灯会元》卷十一、日本《续藏经》本《风穴语录》，并参《释氏疑年录》之说)】 
　　　答西蜀欧阳侍郎颂 【题拟】 
能忍相传恰二三，信行衣(金本)更谁担？明明历世千灯外，得自何人问那堪？
甘露台前靡不逢，免将明暗諕盲聋。当初贬着文殊处，笑杀寒山者老翁。
密密堂堂触处周，都缘妄识提浮沤。三千多泽狂华掩，俊矣天然遇石头。
　　　因僧问话有颂 【二首】 
万法虚无实际深，凝然妄肯绝疏亲。断常妙理修途者，镜像宜扶觉照频。
万种方圆在月前，低头思虑万重关。吹毛莫比镆(金耶)利，一点舒光遍大千。 【以上五首均见《天圣广灯录》卷十五。】 
　  李昉
　　　赠邓洵美
忆昔词场共着鞭，当时莺谷喜同迁。关河契阔三千里，音信稀疏二十年。君遇已知依玉帐，我无才藻步花砖。时情人事堪惆怅，天外相逢一泫然。 【见《增修诗话总龟》卷十四引《雅言系述》。】 
　  骆仲舒
骆仲舒，连州人。后周显德三年进士。入宋为起居舍人。 【(《全唐诗》无骆仲舒诗，传据康熙《连州志》)】 
　　　句
张鸿诗在楞伽峡，韩愈碑留燕喜亭。 【《舆地纪胜》卷九二《连州》。】 
　  魏丕
魏丕，字齐物，相州人。周世宗时历官右班殿直、供备库副使。入宋，改作坊副使。干德二年出使南唐。官至右骁卫大将军。咸平二年卒，年八十一。 【(《全唐诗》无魏丕诗)】 
　　　登升元阁赋诗
朝宗海浪拱星辰。 【《宋史》卷二七○《魏丕传》。】 
莫教雷雨损基扃。 【《入蜀记》卷二。】 
　  陈抟
　　　周世宗时被召作 【题拟】 
草泽吾皇诏，图南抟姓陈。三峰十年客，四海一闲人。世态从来薄，诗情自得真。超然居物外，何必使为臣。 【见陶岳《五代史补》卷五。】 
　　　对御歌
臣爱睡，臣爱睡，不卧毡，不盖被。片石枕头，蓑衣铺地，震雷掣电鬼神惊，臣当其时正酣睡。闲思张良，闷想范蠡，说甚孟德，休言刘备，三四君子，只是争此闲气。争如臣向青山顶头，白云堆里，展开眉头，解放肚皮，且一觉睡。管什 【一作「甚」】 玉兔东生，红轮西坠。 【见足本《诗话总龟》卷四七、元蔡正孙《诗林广记后集》卷九引庞元英《谈薮》。】 
　　　题俞公岩
万事若在手，百年聊称情。他时南面岳去，记得此岩名。 【见《舆地纪胜》卷八五《均州》。】 
　　　题华山
半夜天香入岩谷，西风吹落岭头莲。空爱掌痕侵碧汉，无人曾叹巨灵仙。 【《增修诗话总龟》卷十六、卷四十六引《翰府名谈》。】 
　　　赠金励睡诗
常人无所重，惟睡乃为重。举世皆为息，魂离神不动。觉来无所知，贪求心愈用。堪笑尘中人 【《事文类聚》作「尘世中」】 ，不知梦是梦。至人本无梦，其梦本游仙。真人本无睡，睡则浮云烟。炉里近 【《事文类聚》作「名」】 为药，壶中别有天。欲知睡梦里，人间第一玄。 【《增修诗话总龟》卷四六引《翰府名谈》、《事文类聚后集》卷二一。】 
　　　冬日晚望
山鬼暖或呼，溪鱼寒不跳。晚景愈堪观，危峰露残照。 【《增修诗话总龟》卷四六引《翰府名谈》。】 
　　　句
山色满庭供画障，松声万壑即琴弦。 【《记纂渊海》卷二十四。】 
　　　诗
我见世人忙，个个忙如火。忙者不为身，为身忙却可。 【元王恽《秋涧大全集》卷九六《玉堂嘉话》卷四。】 
  　游士藻
士藻，晋王记室。 【(《全唐诗》无游士藻诗)】 
　　　句
虚饤玲珑石镇羊。 【见《惜阴轩丛书》本《清异录》卷上。】 
　  刘东叔
刘东叔，约为五代时人。 【(《全唐诗》无刘东叔诗)】 
　　　腊月雨
且雨且冻山径滑，是谁作此琉璃变？ 【同前。】 
　  梓潼双灯寺僧
梓潼双灯寺僧，姓名不详，约为五代时在世。 【(《全唐诗》无梓潼双灯寺僧诗)】 
　　　颂
撞来好个寄生囊。 【同前。】 
　  谢调
谢调，青城山叟。约为五代时人。 【(《全唐诗》无谢调诗)】 
　　　芭蕉歌
草中一种无伦比，琐屑蒿莱望帝尊。 【同前。】 
　  薛熊
薛熊，疑为薛能之误。 【(《全唐诗》无薛熊诗)】 
　　　赏酴(酉縻)
香琼绶带雪缨络。 【同前。】 
　  符昭远
符昭远，陶谷同时人。 【(《全唐诗》无符昭远诗)】 
　　　谢陶谷饷鸭卵及莲枝一捻红 【题拟】 
圣朝初出赤志翁，丑杖旁扶赤志翁。 【同前。】 
　  李善宁之子
李善宁之子，名不详，临川人。十岁能即席赋诗。诗一首。 【(《全唐诗》无李善宁之子诗)】 
　　　贫家壁
椒气从何得？灯光凿处分。拖筵来藻饰，惟有篆愁君。 【同前。】 
　  方为
方为，处士，约为五代时人。 【(《全唐诗》无方为诗)】 
　　　献砚诗
金棱玉海比连城，假借文章取盛名。 【同前卷下。】 
　  陶彝之
陶彝之，陶谷之犹子。十二岁能诗。 【(《全唐诗》无陶彝之诗)】 
　　　效胡峤饮茶诗
生凉好唤鸡苏佛，回味宜称橄榄仙。 【同前。】 
　  归晓
归晓，字信天。同光元年生。清泰三年，出家于延寿禅院。天福五年，至邢州开元寺受戒。历游荆渚、湖湘，驻锡于襄州凤山延庆禅院。入宋，屡承礼敬。开宝二年，赐紫绶。太平兴国三年，赐号惠广大师。端拱元年卒，年六十六。诗一首。 【(《全唐诗》无归晓诗)】 
　　　至安陆竺干盛会
有时途路上，见□□□□。野□有霜宿，孤峰无水斋。白云随步步，黄叶落挨挨。若遇杉松里，风寒□碧崖。 【《八琼室金石补正》卷八六收潘平撰《大宋襄州凤山延庆禅院传法惠广大师寿塔碑铭》引。】 
  全唐诗续拾卷四十三　吴　南唐上
  　欧阳持
持，字化基，高安人。天复元年进士。为太常博士。昭宗迁洛，知梁祖有异志，遁归西山。杨吴时奏除左拾遗，未几归田，遂不起。诗一首。 【(《全唐诗》无欧阳持诗)】 
　　　书翠崖 【一作「岩」】 寺壁
迎笑堂前九节筇，闲来无事得从容。时闻雷护千年橘，夜听风传万壑松。茅屋人家芳草合 【一作「外」】 ，竹房僧住翠微浓 【一作「中」】 。一蓑烟雨归来晚，遥听云间起暮钟。 【见《江西诗征》卷三。】 
　  殷文圭
　　　送池阳徐守
四时风雨随旌旗，八面溪山捧郡楼。 【见《舆地纪胜》卷二十二《池州》。】 
　  修睦
　　　落星寺诗
是岳皆游遍，南来吴楚间。偶登湖里寺，疑到 【《大典》作「是」】 海中山。独树蒨萝 【《庐山记》作「倩罗」，今从《大典》。】 湿，遥汀白鸟闲。终须谢浮世，高卧听潺潺。 【见《吉石盦丛书》影宋抄《庐山记》卷四，仅署名「同前」，其前缺一页，但存修睦《简寂观》诗之后半。《永乐大典》卷八七八二引《九江府志》正作修睦诗。】 
　　　山北东林诗
二林乘兴往，几日见归程。有翼便飞去，何劳更此生。川长云迤逦，溪静月分明。果熟僧相待，庭闲鹤自行。搘颐柽栉稳，远梦石床平。是院水皆到，无窗书不盈。登楼双眼饱，倚桧片心清。夜永莲花漏，殿高神运名。参空寒峤色，压雨古松声。早晚携瓶入，孤吟猿鸟情。 【见《永乐大典》卷八七八二引《九江府志》。二诗皆据《古籍整理出版情况简报》一五六期张忱石先生《〈永乐大典〉续印本印象记》转录。】 
　　　庐山 【题拟】 
底事匡庐住忘回，其如幽致胜天台。僧闲吟倚六朝树，客思晚行三径苔。 【见《舆地纪胜》卷三十《江州》。】 
　  杨夔
　　　冰赋附诗
深山穷谷凌人凿，颁赐从来天下闻。别有川池捐弃者，终思采斲献明君。 【《文苑英华》卷三八。】 
　  匡白
匡白，江州德化东林寺僧正。吴太和六年撰《江州德化东林寺白氏文集记》。封文通大师。与左偃有过从。有诗集十卷，已佚。诗二首。 【(《全唐诗》无匡白诗，传从《庐山记》卷五、《全唐文》卷九一九、岑仲勉《读全唐文札记》、《崇文总目》卷五、《全唐诗》卷七四○左偃《寄庐山白上人》)】 
　　　题东林二首
东林佳景一何长，兰蕙生多地亦香。堪叹世人来不得，便随云树老何妨。倚天苍翠晴当户，落石潺湲夜遶廊。到此秪除重结社，自余闲事莫思量。
东林继四绝，物象更清幽。社客去不返，钟峰云也 【《永乐大典》作「色」】 秋。松枯群狖散，溪大蠹槎流。待卜归休计，重来卧石楼。 【见《吉石庵丛书》本《庐山记》卷四，以《永乐大典》卷八七八二引《九江府志》参校。】 
　  谢建
谢建，五代吴时人。诗一首。 【(《全唐诗》无谢建诗)】 
　　　题墙上画相扑者
愚汉勾却白汉项，白人捉却愚人骰。如人莫辨输赢者，直待墙隤始一交。 【宋调露子《角力记》。】 
　  李(上曰下弁)
　　　句
蛟(上髟下丐)凤钗慵不整。 【胡伟《宫词》。】 
朱扉尽日镇长扃。 【同前。】 
　  彦光
彦光，五代吴时扬州惠照寺俗讲僧。诗一首。 【(《全唐诗》无彦光诗)】 
