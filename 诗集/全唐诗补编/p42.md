<!-- { "loadSidebar": true } -->
崔致远，字海夫，号孤云，新罗国湖南之沃沟人。年十二，辞家从商舶入唐。十八宾贡及第。曾游东都，寻授宣州溧水县尉，任满而罢。干符末，淮南节度使高骈辟置幕府，表状文翰，皆出其手。广明元年，骈为诸道行营都统，以致远为巡官，奏除殿中侍御史。中和末，充国信使，东返新罗，历翰林学士、兵部侍郎，出为武城太守。后携家隐于江阳郡之伽(仆去卜改耶)山以终。《艺文志》有崔致远《四六》一卷。又《桂苑笔耕》二十卷。今补诗一卷，计六十首。
　　　　　七言记德诗三十首谨献司徒相公
　　　　　　兵机
惟将志业练《春秋》，早蓄雄心(刖去月改戋)国雠。二十年来天下事，汉皇高枕倚留侯。
　　　　    笔法
见说书窗暂卧龙，神传妙诀助奇锋。也知外国人争学，惟恨无因乞手踪。 【原注：南朝萧子云(高丽本作苏子云)善书，百济使人求手踪，以为国宝。】 
　　　　　　性箴
波澄性海见深源，理究希夷辟道门。词翰好传双美迹，何须更写五千言。
　　　　　　雪咏
五色毫编六出花，三冬吟彻四方夸。始知绝句胜联句，从此芳名掩谢家。
　　　　　　射鵰
能将一箭落双鵰，万里胡尘当日销。永使威名振沙漠，犬戎无复吠唐尧。
　　　　　　安化
班笔由来不暗投，旋驱熊隼待封侯。郡名安化能宣化，更指河湟地欲收。
　　　　　　练兵
陇水声秋塞草闲，霍将军暂入长安。太平天子怜才略，曾请陈兵尽日看。
　　　　　　磻溪
刻石书踪妙入神，一回窥览一回新。况能早遂王师业，桃李终成万代春。 【原注：伏(者见)相公《磻溪诗》云：「及到王师身已老，不知辛苦为何人。」又《经虢县诗》云：「手栽桃李十余春，今日经过重建勋。」】 
　　　　    射虎
巨牙钩爪碍王程，一箭摧班 【高丽本班作斑。】 四海惊。白额前驱姜胆碎，方知破石是虚声。
　　　　　　秦城
远提龙剑镇龙庭，外户从兹永罢扃。扫尽边尘更无事，暮天寒角醉吟听。
　　　　　　生祠
古来难化是蛮夷，交趾何人得去思。万代圣朝青史上，独传溪洞立生祠。
　　　　　　射鞭
休说戟枝非易中，莫言杨叶是难穿。须看立节沙场上，永得安边为射鞭。
　　　　　　安南
西戎始定南蛮起，都护能摧骠信威。万里封疆万户口，一麾风雨尽收归。
　　　　　　天威径
凿断龙门犹劳身，擘分华岳徒称神。如何劈开海山道，坐令八国争来宾。
　　　　　　岝口径
济物能回造化心，驱山偃海立功深。安南真得安南界，从此蛮兵不敢侵。
　　　　　　收城碑
功业已标征北赋，威名初建镇南碑。终知不朽齐铜柱，况是儒宗缀色丝。 【原注：碑，今度支裴仆射撰词。】 
　　　　　　执金吾
一阵风雷定八蛮，来趋云陛悦天颜。王孙仕宦多荣贵，心为匡君不蹔闲。
　　　　　　天平
海岱烟尘匝郓城，遥挥一剑落搀抢。征旗不动降旗尽，永使天平地亦平。
　　　　　　钓鱼亭
锦筵花下飞鹦鹉，罗袖风前唱《鹧鸪》。占得仙家诗酒兴，闲吟烟月忆蓬壶。 【原注：伏(者见)相公《在郓州诗》云：「酒满金舡花满枝，双娥齐唱《鹧鸪词》。」又《钓鱼亭诗》云：「水急鱼难钓，风吹柳易低。」】 
　　　　　　相印
早说休征应佩刀，台星光接将星高。欲迎霖雨归龙阙，看灭妖氛展豹韬。
　　　　　　西川
远持龙旆活龟城，威慑蒙王永罢兵。应笑栾巴噀杯酒，雨师风伯自归行。
　　　　　　平蛮
邛峡关东蛮尘绝，平夷镇扼蛮地裂。又筑罗城变锦城，蛮兵永灭功不灭。
　　　　　　筑城
一心能感众心齐，铁瓮高吞剑阁低。多上散花楼上望，江山供尽好诗题。
　　　　　　荆南
虎吼龙骧出峡来，福星才照阵云开。遥思屈宋忠魂在，应向风前奠一杯。
　　　　　　漕运
济川已展为舟业，煮海终成富国功。能与吾君缓宵旰，为资心计四方通。
　　　　　　浙西
九江贼胆望风摧，万户愁眉向日开。楚舞吴歌一何乐，相逢相贺相公来。
　　　　　　降寇
唯将德化欲销兵，长笑长平恣意坑。更想太丘行小惠，何如言下济群生。
　　　　　　淮南
八郡荣超陶太尉，三边静掩霍嫖姚。玉皇终日留金鼎，应待淮王手自调。 【原注：剑南、荆南、淮南，乃天下名镇，相公累移节制。西戎、南蛮、东鄙贼起，相公皆自讨除。】 
　　　　　　朝上清
齐心不倦自朝真，岂为修仙欲济人。天上香风吹楚泽，江南江北镇成春。
　　　　　　陈情
俗眼难窥冰雪姿，终朝共咏小山词。此身依托同鸡犬，他日升天莫弃遗。
　　　　　陈情上太尉
海内谁怜海外人，问津何处是通津。本求食禄非求利，只为荣亲不为身。客路离愁江上雨，故园归梦日边春。济川幸遇恩波广，愿濯凡缨十载尘。
　　　　　奉和座主尚书避难过维阳宠示绝句三首 【「阳」，疑当作「扬」。】 
年年荆棘侵儒苑，处处烟尘满战场。岂料今朝觐宣父，豁开凡眼睹文章。
乱时无事不悲伤，鸾凤惊飞出帝乡。应念浴沂诸弟子，每逢春色耿离肠。
济川终望拯湮沉，喜捧清词浣俗襟。唯恨吟归沧海去，泣珠何计报恩深。
　　　　　归燕吟献太尉
秋去春来能守信，暖风凉雨饱相谙。再依大厦虽知许，久污雕梁却自惭。深避鹰鹯投海岛，羡他鸳鹭戏江潭。只将名品齐黄雀，独让衔环意未甘。
　　　　　酬杨赡秀才送别
海槎虽定来年回，衣锦还乡愧不才。暂别芜城当叶落，远寻蓬岛(妳去女改走)花开。谷莺遥想高飞去， 【原注：时杨生有随计(高丽本计作行)之计。】 辽豕宁惭再献来。好把壮心谋后会，广陵风月待衔杯。
　　　    行次山阳续家太尉寄赐衣段令充归觐续寿信物谨以诗谢
自古虽夸昼锦行，长卿翁子占虚名。既传国信兼家信，不独家荣国亦荣。万里始成归去计，一心先算却来程。望中遥想深恩处，三朵仙山目畔横。
　　　    留别女道士
每恨尘中厄宦涂，数年深喜识麻姑。临行与为真心说，海水何时得尽枯？
　　　　　酬进士杨赡送别
海山遥望晓烟浓，百幅帆张万里风。悲莫悲兮儿女事，不须怊怅别离中。
　　　　　楚州张尚书水郭相迎因以诗谢
楚天萧瑟碧云秋，旟隼高飞访叶舟。万里乘槎从此去，预愁魂断谢公楼。
　　　　　酬吴峦秀才惜别二绝句
荣禄危时未及亲，莫嗟歧路蹔劳身。今朝远别无他语，一片心须不愧人。
残日塞鸿高的的，暮烟汀树远依依。此时回首情何限，天际孤帆窣浪飞。
　　　　　石峰 【原注：中和甲辰年冬十月，奉使东泛，泊舟于大珠山下。凡所入目，命为篇名，啸月吟风，贮成十首寄高员外。】 
巉嵒绝顶欲摩天，海日初开一朵莲。势削不容凡树木，格高唯惹好云烟。点苏寒影妆新雪，戛玉清音喷细泉。静想蓬莱只如此，应当月夜会群仙。
　　　    潮浪
骤雪翻霜千万重，往来弦望蹑前踪。见君终日能怀信，惭我趋时尽放慵。石壁战声飞霹雳，云峰倒影撼芙蓉。因思宗悫长风语，壮气横生忆卧龙。
　　　　　沙汀
远看还似雪花飞，弱质由来不自持。聚散只凭潮浪簸，高低况被海风吹。烟笼静练人行绝，日射凝霜鹤步迟。别恨满怀吟到夜，那堪又值月圆时。
　　　　　野烧
望中旌旆忽缤纷，疑是横行出塞军。猛焰燎空欺落日，狂烟遮野截归云。莫嫌牛马皆妨牧，须喜狐狸尽丧群。只恐风驱上山去，虚教玉石一时焚。
　　　　　杜鹃
石罅根危叶易干，风霜偏觉见摧残。已饶野菊夸秋艳，应羡岩松保岁寒。可惜含芳临碧海，谁能移植到朱栏。与凡草木还殊品，只恐樵夫一例看。
　　　　　海鸥
慢随花浪飘飘然，轻摆毛衣真水仙。出没自由尘外境，往来□□洞中天。稻粱滋味好不识，风月性灵深可怜。想得漆园蝴蝶梦，只应如我对君眠。
　　　　　山顶危石
万古天成胜琢磨，高高顶上立青螺。永无飞溜侵凌得，唯有闲云拨触多。峻影每先迎海日，危形长恐坠潮波。纵饶蕴玉谁回顾，举世谋身笑卞和。
　　　　　石上矮松
不材终得老烟霞，涧底何如在海涯。日引暮阴齐岛树，风敲夜子落潮沙。自能盘石根长固，岂恨凌云路尚赊。莫讶低颜无所愧，栋梁堪入晏婴家。
　　　　　红叶树
白云岩畔立仙姝，一簇烟萝倚画图。丽色也知于世有，闲情长得似君无。宿妆含露疑垂泣，醉态迎风欲待扶。吟对寒林却惆怅，山中犹自辨荣枯。
　　　　　石上流泉
琴曲虽夸妙手弹，远输云底响珊珊。静无纤垢侵金镜，时有轻飔触玉盘。呜咽张良言未用，潺湲孙楚枕应寒。寻思堪惜清泠色，流入沧溟便一般。
　　　　　和友人除夜见寄
与君相见且歌吟，莫恨流年挫壮心。幸得东风已迎路，好花时节到鸡林。
　　　　　东风
知尔新从海外来，晓窗吟坐思难裁。堪怜时复撼书幌，似报故园花欲开。
　　　　　海边春望
鸥鹭分飞高复低，远汀幽草欲萋萋。此时千里万里意，目极暮云翻自迷。
　　　　　春晓闲望
山面懒云风恼散，岸头顽雪日欺销。独吟光景情何限，犹赖沙鸥伴寂寥。
　　　　　海边闲步
潮波静退步登沙，落日山头簇暮霞。春色不应长恼我，看看即醉故园花。
　　　　　将归海东巉山春望
目极烟波浩渺间，晓乌飞处认乡关。旅愁从此休凋鬓，行色偏能助破颜。浪蹙沙头花扑岸，云妆石顶叶笼山。寄言来往鸱夷子，谁把千金解买闲。
　　　　　和金员外赠巉山清上人
海畔云庵倚碧螺，远离尘土称僧家。劝君休问芭蕉喻，看取春风撼浪花。
　　　　　题海门兰若柳
广陵城畔别蛾眉，岂料相逢在海涯。只恐观音菩萨惜，临行不敢折纤枝。
　　　　慧超
慧超，新罗国僧人。开元中曾远赴五天竺国，经我国唐时安西等地。诗二首。
　　　　　逢汉使入蕃略题四韵
君恨西蕃远，余嗟东路长。道荒宏雪岭，险涧贼途倡。鸟飞惊峭嶷，人去□偏梁。平生不扪泪，今日洒千行。
　　　　　冬日在吐火罗逢雪述怀
冷雪牵冰合，寒风擘地烈。巨海冻墁坛，江河凌崖囓。龙门绝瀑布。井口盘蛇结。伴火上(肉亥)歌，焉能度播蜜。

第三编　全唐诗续补遗
  　全唐诗续补遗卷一　初唐一
　　　李渊 【高祖】 
　　　　为秦王制诗
