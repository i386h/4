<!-- { "loadSidebar": true } -->
　　　　过平望
风静度长川，清吟倚画船。未分山有树，惟见水连天。沙嘴牛眠草，波心鸟触烟。宵征还有兴，皎皎玉轮圆。
　　　　读圣寿诗
功格皇天伪国平，八方臣妾尽来庭。骏奔幸逐朝宗水，雀跃俄逢绕电星。就日心虽悬紫阙，祝尧身尚处洪溟。寿山耸峙将何愿，泰华千霄万仞青。
　　　　感皇子远降见迎
千年遭遇觐真王，敢望青宫赐显扬。祇合承华趋令德，岂宜中道拜元良。深思转觉乾坤大，力弱难胜雨露滂。早暮三思恩泰极，饱餐丰馔饱亲光。
　　　　感降内夫人赐家室药物金器
鱼轩相逐拜龙轩，圣主俄推望外恩。锡宠便籓光石窌，内嫔迢递下金门。嵩衡压地何曾重，鸡犬升仙未足论。臣憨已平难展报，祇将忠孝训儿孙。
　　　　金陵
不用论京口，先须问石头。虎山终自伏，带水漫长游。青盖曾彰谶，黄奴肯识羞。分明前鉴在，刚地弄戈矛。
　　　　过楚州
驻马楚城南，秋光带雨寒。地平无岛屿，淮近足波澜。圣德常柔远，烝民赖此安。行吟复行酌，朝野正多欢。
　　　　陈国
批破《陈书》后，都无御敌心。庭花春易尽，璧月夜难沉。臣爵妖姬醉，新诗狎狭客吟。江神如访问，教到井中寻。
　　　　路次再感圣恩
洪涛泛泛雨霏霏，芳草如茵柳袅丝。贴水碧禽飞一字，隔烟青嶂展双眉。南风入隙开襟久，西照临窗卷箔迟。惭愧圣恩优渥异，不教炎暑冒长歧。
　　　　小窗
粉云牙贴小窗凉，坐见澄波泛夕阳。更持夜深方有意，半环新月上重床。
　　　　舟中偶书
轻舟画舸枕江滨，眼底波涛日日新。瞑目稳收双足坐，不劳询问醉禅人。
　　　　村家
竹树参差处，危墙独木横。锄开芳草色，放过远滩声。稚子当门卧，鸡雏上屋行。骑牛带蓑笠，侵晓雨中耕。
　　　　渔者
罟网是生涯，柴扉隔水遮。不辞粗俗气，惟取大鱼虾。贳酒方登陆，怜春亦种花。等闲乘一叶，放旷入烟霞。 【以上《吴越钱氏传芳集》】 
　　　　追鲍约
【侍郎鲍约，颇从臾忠懿王纳土。及王归宋，约窜处海上，王以诗追之曰 【(见下)】 。迄今有遐追庙焉。】 
东遐追兮西遐追，鲍约何如罢钓归。 【《五代诗话》六引《十国春秋》】 
　　　罗隐
　　　　滕王阁
江神有意怜才子，(焱欠)忽威灵助去程。一席清风雷电疾，满碑佳句雪冰清。焕然丽藻传千古，赫尔英名动两京。若匪幽冥佑词客，至今佳景绝无声。 【《岁时广记》三五《重九》】 
　　　　文选阁 【在贵池城西五里西庙。贮梁昭明文选。有址】 
间生元子出萧梁，作选为书化万邦。三代已来成冠绝，六朝余外更无双。今朝集是群英仰，昨日谈非众耻降。辅国安民新试阁，滕王空作问临江。 【《嘉靖池州府志》卷三《建置篇宫室》】 
　　　　昭明太子庙
秋浦昭明庙，乾坤一白眉。神通高学识，天下鬼神师。 【同上卷五《祀典篇庙祠》】 
　　　　下山过梅根
岸叶经秋坠晚枝，袅烟凌鬓促征期。家从泽国谁能问，路在侯门自不知。但恐老侵多病日，每忧忙过少年时。可怜江上人堪笑，独倚残阳弄钓丝。 【同上卷八《杂着篇艺文》】 
　　　　金鸡石
【在东流县南二十五里。相传罗隐道经其地，题云云，石遂迸裂，鸡飞鸣而去。或曰：隐题后，其石震雷劈焉。】 
青山隐隐望长溪，独墩无伴只孤栖。草堂不见娄罗汉，金鸡不向五更啼。 【同上卷一】 
　　　　挂剑处
忠贞者必信，所信交道深。贤哉吴季子，可称莫逆心。 【《梅里志》三】 
　　　　题延和阁 【《全唐诗》八七五作谶记，诗题、小序、诗多有不同，故重录】 
【时高骈欲继淮南王求仙方为妖乱，后为毕将军所害。隐作《妖乱志》以讥之，故有《题延和阁》云。】 
延和高阁势凌云，轻语犹疑太一闻。烧尽余香无一事，开门迎得毕将军。 【《诗话总龟》三五《讥诮门》引《鉴诫录》】 
　　　　上亭驿 【在梓潼武连二县之界。唐明皇幸蜀。闻铃声之地。又名琅珰驿】 
山雨霏微宿上亭，雨中因想雨淋铃。贵为天子犹魂断，穷着荷衣好涕零。 【《舆地纪胜》一八六《隆庆府》。《全唐诗》六六五引《天中记》只存前二句】 
　　　任翻
　　　　赋台州早春 【句】 
岂堪沧海畔，为客十年来。 【《舆地纪胜》十二《台州》】 
　　　屠环智 【《全唐诗》误作(坏去土改王)智】 
环智，字宝光，海盐人。少负勇略。吴越王兵拒黄巢，环智仗剑从之，时与谋议，授指挥使。天复二年，徐绾、许再忠叛，刺史高彦遣子渭同赴难，抵灵隐，为伏兵所害。
　　　  咏志 【《全唐诗》七九五只存前二句】 
轻身都是义，殉主始为忠。一夜西陵路，朱旗走大风。 【《全五代诗》七三引《携李诗系》】 
　　　韦谦
　　　　题常乐庵五云堂
【常乐庵在崇德县西八十步。梁天监二年建。俗呼西寺。后入宋改悟空院。吴越时韦谦诗云云。】 
吾匠慕先哲，至理皆融通。一法果有至，五云疑在空。讲香浸棐几，夜月锁帘栊。弋者何由预，冥冥出塞鸿。 【同上。】 
　　　陈长官
　　　　下狱有作
按则增科不自由，未曾举笔泪先流。高田沙瘦常忧旱，沿海涂咸少有秋。要使茧丝殚地力，愿将骨肉伴枷头。一时种了黄连种，万代令人苦不休。 【《古今图书集成食货典》一五三《赋役部》】 
　　全唐诗续补遗卷十三　十国三
　　　牛峤
　　　　评僧道二门论难
玄门清净等空门，虔奉天尊与世尊。金口说经十二部，玉皇留教五千言。鳌头宫殿波澜阔，鹫岭香花梦相存。莫向人间争胜负，须知三教本同源。 【《鉴诫录》六《旌论衡》】 
　　　张蠙
　　　　刺贾岛
少年为理但公清，鸿渐行中是去程。莫恨长江为短簿，可能胜得贾先生？
　　　卢延让 【避宋讳「让」改为「逊」】 
　　　　吊孟浩然 【后二句】 
【今按：《全唐诗》七一五引《海录碎事》，另有「高据襄阳播盛名，问人人道是诗星」二句，正可合为一首。】 
汉水醉时波尚绿，鹿门吟处草犹生。 【《舆地纪胜》八二《襄阳府》】 
　　　　怀江上 【句】 
【卢延逊五举方登第。尝作诗云。「狐冲」二句，租庸张相浚每诵之。又「饿猫」二句，成中令汭激赏之。又「栗爆」二句，王中懿建爱之。卢尝谓人曰：「平生投谒公卿，不意得猫儿狗子力也。」】 
狐冲官道过，犬刺客门开 【一作「狗判店门开」。】 
饿猫临鼠穴，馋犬舐鱼砧。
栗爆烧毡破，猫跳触鼎翻。 【《北梦琐言》七、《诗话总龟》三九《诙谐门》。参见同书八《评论门》引《谈苑》】 
　　　刘隐辞
隐辞，举子，仕蜀，为许宗宪掌书记。
　　　　咏白盐山
【许太尉宗宪镇宁江日，辟刘隐辞为节度掌书记。宗宪武人，多为恣横，隐辞谏不听。遂咏《白盐山》、《滟滪堆》诗刺之云云。宗宪闻而发怒，将杀之。已而舍之，遂遁去。】 
占断瞿塘一峡烟，危峰迥出众峰前。都缘顽梗揎浮世，遮莫峥嵘倚半天。有树只知引 【一作栖】 鸟雀，无云不易驻神仙。假饶突兀高千丈，争及平平数亩田。
　　　　咏滟滪堆
滟滪崔嵬百万秋，年年出没几时休。未容寸土生纤草，能向当江覆巨舟。无事便腾千尺浪，与人长作一堆愁。都缘不似蟠溪石，难使渔翁下钓钩。 【以上《鉴诫录》五《因诗辱》】 
　　　　咏僧道二门论难
为僧为道两悠悠，若个能分圣主忧。各轮蹄朝紫殿，竞称卿监满皇州。相嘲相咏何时了，争利争名早晚休。闲想边庭荷戈将，功成犹自不封侯。 【同上六《旌论衡》】 
　　　杨义方
义方，眉山人。王建时举进士，为秘书。执性强良，所为狂简。曾以笔砚见用于宋枢密光嗣。因题九头鸟，宋疑杨见咏，遂奏谴沈黎。至咸康元年，后主失位，宋亦遭诛，乃九头鸟之应也。《十国春秋》云：义方长于吟咏，自谓才过罗隐。
　　　　题九头鸟
三百禽中尔最灵，就中恶尔九头名。数年云外藏凶影，此夜天边发差声。好惜羽毛还鬼窟，莫留灾害与苍生。况当社稷延洪日，不合鸣时莫乱鸣。 【《鉴诫录》六《怪鸟应》】 
　　　冯涓
　　　　生日歌 【略】 
太祖为蜀王时，方构大业，莫不赋舆 【(一作「役」)】 增益，转运烦苛，百姓困穷，无敢言者。因太祖生辰，涓独献一歌，先纪王功，后陈生聚 【(一作「众困」)】 。太祖曰：「如卿忠谠，寡人王业何忧。」遂赐黄金十斤，以旌礼讽谏，于是徭役稍减矣。议者以君臣道合，黎庶泰来，苟非明王，何以采纳。《生日歌》略云：
百姓富，军食足，百姓足，军民欢。争那生灵饥且寒，吾王有术应不难。但令一(豆斗)征一(豆斗)，自然百姓富于官。
　　　  崄竿歌
山崄惊摧车，水崄怕覆舟。奈何平地不肯立，沿上百尺高竿头。我不知尔是人耶猿耶复猱耶，教我见尔为尔长叹嗟。我闻孝子不许国，我闻忠臣不忧家。尔即轻命重黄金，忠孝全亏徒尔夸。常将崄艺悦君目，终日贪心媚君禄。百尺高竿百度沿，一足参差一家哭。崄竿儿，听我语，更有崄竿崄于汝。解从上处失君恩，落向天涯海边去。崄竿儿，尔须知，崄处欲往宜尔思。上得欲下下不得，我谓此辈崄于崄竿儿。
　　　　酒令
涓与王司空锴等小酌，巡故字令。锴举一字三呼，两物相似。锴令曰：
乐乐乐，冷淘似馎饦。
巳巳巳，驴粪似马屎。 【以上《鉴诫录》四《轻薄鉴》】 
　　　尹鹗
　　　　嘲李珣
宾贡李珣，字德润，本蜀中土生波斯也。少小苦心，屡称宾贡，所吟诗句，往往动人。尹校书鹗者，锦城烟月之士，与李生常为善友。遽因戏遇嘲之，李生文章，扫地而尽。诗曰：
异域从来不乱常，李波斯强学文章。假饶折得东堂桂，胡臭熏来也不香。 【《鉴诫录》四《斥乱常》】 
　　　陈裕
裕，秀才。下第游蜀，唯事唇喙，睹物便嘲。其中数篇，亦堪采择，虽无教化于当代，诚可取笑于一时。
　　　　咏浑家乐 【二首】 
晨起梳头午不休，一窠精魅闹啾啾。阿家解舞《清平乐》，新妇能抛白木球。着绿桃牌吹觱篥，赐绯盟器和《梁州》。天明任你浑家乐，雨下还须满舍愁。
北郡南州处处过，平生家计一驴(马犬)。囊中钱物衣装少，袋里燕脂胡粉多。满子面甜糖脆饼，萧娘身瘦鬼常娥。怪来唤作浑家乐，骨子猫儿尽唱歌。
　　　　过旧居
昔日颜回宅，今为裹饭家。不闻吟秀句，只见(南) 【一作餔】 油麻。豉汁锅中沸，粕糕案上葩 【一作爬】 。朝朝唯早起，檐从自排衙。
