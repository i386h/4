<!-- { "loadSidebar": true } -->
一夜小园开似雪。 【《江湖小集》卷八绍嵩《江浙纪行集句诗》。】 
　  许坚
　　　题胡氏华林书院 【题拟】 
尽说灵踪好画图，幽奇高尚义群居。山林总是神仙隐，礼乐爰修周孔书。解驾十年惟壮士，担簦千里结名庐。功成霄汉非常事，对此那堪不我欺。 【见宣统元年刊《甘竹胡氏十修族谱》，转引自《文学遗产》一九八四年第三期刊谢先模《宋人佚诗一束》。】 
　  查元方
元方，歙州休宁人，文徽子。事后主为水部员外郎，吉王从谦辟掌书记，随从谦使宋。使还，为建州观察判官，入宋，擢殿中侍御史知泉州，卒。诗一首。 【(《全唐诗》无查元方诗，传据《十国春秋》卷二十六)】 
　　　查公山诗
大道贵知止，昔贤称二疏。今来我季方，退身兹有余。潇洒去桎梏，放荡狎樵渔。疏泉离远窦，凿石构层庐。溪禽拂窗牖，山花满庭除。寒藤系舴艋，碧潭澄素舒。睹兹尘(土盍)外，始见仁智居。痛哉方散适，溘然归丘墟。恨不同老彭，其乐永只且。自古干禄辈，知进不知退。立事名虽扬，全身理何昧。茂先赋《鹪鹩》，体物知显晦。一旦悔自速，临刑无以对。李斯恋富贵，下包周身智。及忆东门犬，已弃咸阳市。平子着《归田》，渊明舍彭泽，后来区区人，谁复挂书册。我喜从今去，吾宗有逋客。山号查公山，嵽嵲云汉间。山下查公冢，溪声长潺潺。高台好怅望，绝磴堪跻攀。他年谢簪绂，永此继闲闲。 【见弘治《徽州府志》卷二、《新安文献志》卷五十一、《宋诗纪事补遗》卷二。】 
　  杨文郁
文郁，贵池人。南唐进士。诗一首。 【(《全唐诗》无杨文郁诗)】 
　　　谒圣林
悠悠往古继来今，天地无穷照孔林。两到金丝堂下拜，门生无负百年心。 【见《宋诗纪事补遗》卷二引《阙里志》。】 
　  张洎
洎，字师闇，改字偕仁，南谯人。举进士，起家句容尉。中主时擢监察御史。后主时任中书舍人，光政院副使。入宋，仕至参知政事。至道三年卒，年六十四。 【(《全唐诗》无张洎诗，传据《十国春秋》卷三十)】 
　　　题越台
我爱真人居，高台倚寥泬。洞天开两扉，邈尔与世绝。缥(□耳少)乘鸾女，华颜映绿发。举手拂烟虹，吹笙弄松月，森萝窥万像，境异趣亦别。何必服金丹，飞身向蓬阙。 【见《会稽掇英总集》卷十五。】 
　　　句
风物一堆灰。 【见《绀珠集》卷十一引《金坡遗事》。】 
　  徐铉
　　　由皖口归升州作 【题拟】 
一夜黄星照官渡，本初何面见田丰？ 【《徐公文集》附《徐铉行状》引。】 
　　　和表弟包颖见寄
平生中表最情亲，浮世那堪聚散频。谢眺却吟归省阁，刘桢犹自卧漳滨。旧游半是前生事，要路多达后进人。且喜新吟报强健，明年相望杏园春。 【《徐公文集》卷三。】 
　  李明
李明，南唐时人。有诗集五卷，《崇文总目》、《通志艺文略》、《宋史艺文志》皆著录，今已佚。
　　　天柱峰 【题拟】 
天柱一峰藏日月，洞门千仞锁云雷。 【见《舆地纪胜》卷四六《安庆府》。】 
　  乐史
史，字子正，抚州宜黄人。仕南唐为秘书郎。入宋，复登进士，历水部员外郎，使两浙巡抚，判西京留司御史台，卒。着有《太平寰宇记》、《广卓异记》、《洞仙集》等。诗一首。 【(《全唐诗》无乐史诗)】 
　　　钟山寺
千峰夹一径，一径花枕泉。听泉复看花，行到钟山前。古寺云生屋，高僧月伴禅。自惭留一宿，匹马又朝天。 【见厉鹗《宋诗纪事》卷三引《抚州府志》、影印文渊阁《四库全书》本《江西通志》卷一四八。】 
　  李从谦
　　　青青河畔草
王孙归不归，翠色和春老。 【宋胡宿《文恭集》卷三六《宋故左龙武卫大将军李公墓志铭》引。】 
　  卢郢
　　　残丝曲
春风骀荡吹人衣，残丝(上下肙)花曳空飞。闲愁十丈断不得，雄蜂雌蝶相因依。高楼夹路凌云起，琐窗鸾柱弹《流水》。莺声啼老杨柳烟，香梦蒙蒙隔千里。 【见清朱绪曾编《金陵诗征》卷五。】 
　  王操
操，字正美，江左人。在南唐事迹待考。太平兴国中上《南郊赋》，授太子洗马，奉使陇右。 【(《全唐诗》无王操诗，传据《增修诗话总龟前集》卷十一引《雅言系述》)】 
　　　缺题
分飞南渡春风晚，却返家林旧业空。
无限离情似杨柳，万条悬放楚江原。 【见《吟窗杂录》卷二九《历代吟谱》。】 
　　　哭左偃 【题拟】 
堂亲垂白日，稚子欲行时。 【见《增修诗话总龟》卷四引《雅言杂录》。】 
　全唐诗续拾卷四十五　吴越上
　　杜棱
棱，字腾云，新城人。广明间为东安都将，始事钱镠。周宝败，镠以棱为常州制置使，以武艺称。大顺二年，为镇海节度副使。干宁三年董昌败，进两浙诸军都指挥使，累官润州刺史，卒。诗一首。 【(《全唐诗》无杜棱诗。小传据《十国春秋》卷八十四本传)】 
　　　碧流院 【题拟】 
石骨生泉冷，流来涧沼湄。幽禽鸣竹砌，游客步阶陲。滃郁杉松碧，阴稠烟霭缁。古风吟不足，嗟恨老苍髭。 【见宋潜说友《咸淳临安志》卷八十五。】 
　　罗隐
　　　鞠歌行
丽莫似汉宫妃，谦莫似黄家女。黄女持谦齿发高，汉妃恃丽天庭去。人生容德不自保，圣人安用推天道。君不见，蔡泽嵌枯诡怪之形状，大言直取秦丞相；又不见，田千秋才智不出人，一朝富贵如有神。二侯行事在方册，泣麟老人终困厄。夜光抱恨良叹 【一作「璞」】 悲，日月逝矣吾何之。 【见《文苑英华》卷二○三。】 
　　　宿法华寺
心与空林共杳冥，孤灯寒竹自荧荧。不知何处小乘客，一夜风前闻诵经。 【见《会稽掇英总集》卷八。】 
　　　上亭驿 【题拟】 
细 【《舆地纪胜》、《天中记》作「山」】 雨霏微宿上亭，雨中因感 【《舆地纪胜》、《天中记》作「想」】 雨淋铃。贵为天子犹魂断，穷着荷衣好涕零。剑水多端何处去，巴猿无赖不堪听。少年辛苦今飘荡，空 【一作「深」】 媿先生教聚萤。 【见宋王灼《碧鸡漫志》卷五。】 
　　　题石门
灵岩一窍何年凿？混沌初开有此门。探药仙人何处去，山中不改旧乾坤。 【《宛陵郡志备要》。此首从《郑州大学学报》一九八六年六期李之亮《〈罗隐年谱〉补正》一文所辑收入。】 
　　　吴公约神道碑附诗
吴山苍苍，吴水泱泱。降生英灵，为公为王。以严师旅，以奠封疆。派有别者，我亦鹰扬。取直之功，捍巢之绩。虽从本军，实展良画。践历禁旅，光扬事迹。乃自西佳，迁于硖石。上君东代，诸将西征，贾其余勇，资其锐兵。稽山雾廓，京口波清。再从貂冕，始拜冬卿。吴会纷纭，淮右 【从雍文华校本改】 奔竞。驱其涷馁，犯我疆境。躬励精卒，恭承上命。雪霁松贞，风中草劲。元戎承制，圣主酬劳。大起名重，司元望高。优游渥泽，出入官曹。所谓鸡省，全资豹韬。恭仰府城，载崇吾圉。惟力是助，厥功以举。云矗千堵，土攒万杵。率以资产，役以军旅。乃颁异宠，乃正华资。大国纲纪，雄藩羽仪。床间牛，杯里蛇疑。天胡可测，神亦难知。有仁于时，有功于物。一代殊勋，二品清秩。不谓不达，何获何失。瑞马神羊，金箱玉室。 【出《全唐文》卷八九七。】 
　　　绣
一片丝罗轻似水，洞房西室女工劳。花随玉指添春色，鸟逐金针长羽毛。蜀锦谩夸声自贵，越绫虚说价犹高。可中用作鸳鸯被，红叶枝枝不碍刀。 【见雍文华校本《罗隐集甲乙集》，又见《四库全书》本《罗昭谏集》。】 
　　　咏柳
袅袅和烟映玉楼，半垂桥上半垂流。今年渐见枝条密，恼乱春风卒未休。 【见蜀何光远《鉴诫录》卷七《亡国音》。】 
　　　过梁震居留题
道院迎仙客，书堂隐相儒。庭栽栖凤竹，池养化龙鱼。 【见《尧山堂外纪》卷三九、《全浙诗话》卷八。】 
　　　送灶诗
一盏清茶一缕烟，灶君皇帝上青天。玉皇若问人间事，为道文章不值钱。 【《坚瓠甲集》卷二。又见《全浙诗话》卷八。】 
　　　下杜城
来往城南十八年，赖家桥上潏河边。村醪香美脱衣典，几度落花相对眠。 【《类编长安志》卷九。】 
　　　华严寺
华严西转遶朱坡，每到春时日夕过。曾向姚家园里醉，牡丹红紫数千窠。 【同前。】 
　　　游北湖
醒心亭下水涵天，吏部风流三百年。 【见《舆地纪胜》卷五十七《郴州》。】 
　　　凤凰台
昔云丹穴凤，翔集高台端。 【同前。】 
　　　下第诗
帘卷残阳鸣鸟鹊，花飞何处好楼台。 【见明胡应麟《诗薮内编》卷六。】 
　　　句
曹韩沙嘴团，铜陵出状元。 【见影印天一阁藏本《嘉靖池州府志》卷一。】 
饮水鱼心知冷暖，濯缨人足识炎凉。 【《天都载》。】 
桃李无言应笑我，二年尘土满渔航。 【《五色线》。】 
马上抱鸡三市，袖中携剑五陵游。 【《荛山堂》。以上六句均见明闵元衢《罗江东外纪》。】 
一列珠帘不下钩。 【《后村千家诗》卷十六闻人祥正《集句》引。】 
　　契此
契此，即布袋和尚，在明州奉化县。未详氏族，自称名契此。出语无定，寝卧随处，常以杖荷一布囊，凡供身之具，尽贮囊中。入肆聚落，见物则乞，时号长汀子布袋师。贞明三年三月卒。诗二十四首。 【(《全唐诗》无契此诗)】 
　　　歌
只个心心心是佛，十方世界最灵物。纵横妙用可怜生，一切不如心真实。
腾腾自在无所为，闲闲究竟出家儿。若睹目前真大道，不见纤毫也大奇。
万法何殊心何异，何劳更用寻经义。心王本自绝多知，智者只明无学地。 【以上三首又见《宗镜录》卷十八。】 
非凡非圣复若乎，不强分别圣情孤。无价心珠本圆净，凡是异相妄空呼。
人能弘道道分明，无量清高称道情。携锡若登故国路，莫愁诸处不闻声。
　　　偈
一砵千家饭，孤身万里游。青目睹人少，问路白云头。 【此首又见《石仓历代诗选》卷一一一。】 
　　　临灭偈 【题拟】 
弥勒真弥勒，分 【《布袋和尚传》作「化」】 身千百亿。时时示时 【《布袋和尚传》作「世」、《鸡肋编》卷中作「识世」】 人，时人终 【《鸡肋编》作「总」、《五灯会元》作「自」、《布袋和尚传》作「俱」】 不识。 【以上诸首均见《景德传灯录》卷二十七、《五灯会元》卷二、《卍续藏》本《明州定应大师布袋和尚传》(元人昙噩作)。】 
　　　偈
