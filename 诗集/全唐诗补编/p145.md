<!-- { "loadSidebar": true } -->
义存，俗姓曾，泉州南安人。年十七出家，嗣德山。大中间北游，咸通间南归，后移居福州雪峰山，时称雪峰和尚。开平二年卒，年八十七。诗四十三首又四句。 【(《全唐诗》无义存诗，传据《宋高僧传》卷十二。)】 
　　　住山后作 【题从《小草斋诗话》卷四】 
光阴倏忽 【《小草斋诗话》作「迅速」】 暂须臾，浮世那 【《小草斋诗话》作「何」】 能得久居。出岭年登 【《祖庭事苑》卷四作「始年」】 三十二，入闽 【《祖庭事苑》作「如今」】 蚤是四旬余。他非不用频频检 【《祖庭事苑》、《小草斋诗话》作「举」】 ，已过还 【《祖庭事苑》作「当」】 须旋旋除。为报满朝 【《小草斋诗话》作「报与满朝」】 朱紫道，阎王 【《祖庭事苑》作「罗」】 不怕佩金鱼。
　　　游柽洋
青山无适莫，四畔无来路。安居不到处，出身终有余。
　　　因学人问事
佗事佗人断，己事己自裁。万法剎那包，何用更往来？
　　　送澄沼
忽告归乡去，崎岖枉涉途。雪岭三秋外，澄沼一事无。
　　　因读寒山诗
可怜寒山子，多言复多语。横路作篱障，何如直下觅光舒？
　　　咏鱼鼓二首
我暂作鱼鼓，悬头为众苦。师僧吃茶饭，拈槌打我肚。身虽披鳞甲，心中一物无。鸬鹚横溪望，我誓不入湖。
可怜鱼鼓子，天生从地养。粥饭不能(歹肖)，空肚作声响。时时惊僧睡，懒者烦恼长。住持闹喧喧，不如打游漾。
　　　放牛
早朝放牛承露草，直至日昼干饱好。牛饱更无思食念，牛儿无事唱牛歌。
　　　劝人
莫道肯去易，肯去也大难。虚空满天下，迷人坐不安。
若切老婆心，劝君莫掠虚。忽遇明眼人，相逢笑杀渠。
枯树解藏龙，贪睡不闻钟。一朝侵早起，忽觉是何龙。
低头不见地，仰面不见天。欲知白牛处 【《林间录》作「欲识金刚体」】 ，但看髑髅前。 【《林间录》卷上云此篇为见亡僧后作。】 
达摩来路远，汝莫辜负佗。子细审思观，忽然悟去好。
人人尽有乾坤眼，莫随妄境颠倒窥。恒沙国土总吞尽，吞尽不我何旨旨。
枯木藏龙，雷动必惊。惊者是少，不惊者多。
绝顶白似雪，众水一源深。道场平如掌，我宗超佛心。
长江抛钓子，游鱼带丝绦。恩重钩头饵，轻欺上祖歌。
脚踏香积垄，头枕马鸣崎。身卧白云里，神光万里秘。会我最后句，与汝同一枝。
冬瓜长儱侗，葫芦剔突。玲珑满天下，览子黑漫漫。
君不见 【《祖堂集》卷七「不见」二字作「觅」】 路边华表柱，天下忙忙总一般。琵琶柦(木戾) 【《祖堂集》作「拗捩」】 随手转，广陵妙曲无人弹。若有人能解弹得，一弹弹尽天下曲。
世中 【《祖堂集》卷七作「间」】 有一事，奉劝学者取。虽无半钱活，流传历劫富。
登天不借梯，遍地无行路。包尽乾坤处，禅子火急悟。 【又见《祖堂集》卷七。】 
寅朝不肯起，贪坐昏黄晡。鱼被网裹 【从《祖堂集》卷七改】 却，胀 【《祖堂集》作「张」】 破猎师肚。
满天不见路，万里迷也没。问汝世间人，何时得成佛？
磨砖不成镜，虚空终有月。火急自提取，莫受多生屑。
高抛不至天，低掷岂着地？日轮隐山去，回头更觅鼻。
我今劝汝道，汝休念文字。兼劝采樵人，努力莫相欺。
多生不出家，万劫受辛苦。今日舍恩爱，誓愿莫回顾。
春霜满天寒，览子黑漫漫。白牛常在髑髅前，劝君审细看。
报汝等知乎，真性不在途。色身祇要闲，何用苦区区。
须知不从人处得，何劳昼夜苦求人。己珠迥然越三界，不是圣人非色尘。
天色晴明绿嶂分，万里虚空绝点云。可惜时人何不悟，肯者同游此法门。 【此首又见《石仓历代诗选》卷一一一。】 
万里无寸草，迥迥绝烟霞。历劫长 【《祖堂集》卷七作「常」】 如是，何须 【《祖堂集》作「烦」】 更出家？
　　　辞曾氏
昔年曾许郁多罗，直至如今未动梭。此日且随云水去，谁能待得鸭成鹅。
　　　赠实师伯
善哉道者，顿息大机。堂堂密密，将何显伊？千山绝顶，万重绿衣。风云抱合，我终不知。以此浮幻，
随处徉痴。严霜欲至，放发齐眉。僧俗不辩，怀量任疑。晓我微功，雨势云飞。
　　　幽州未得授戒
一十出家未是时，二十出家正是时。今遇官坛缘未合，躘踵且作老沙弥。
　　　自述
思量未到雪峰时，爱把浮生取次疑。及至法门非法法，到头无我亦无师。 【此首又见《石仓历代诗选》卷一一一。】 
　　　师亲写版牌云
妄身临镜照影，影与妄身不殊。若欲去影留身，不知身影常虚。身影从来不异，不得一有一无。若拟憎凡爱圣，生死海里常浮。
欲得不招无间业，莫谤如来正法轮。有物密救人，争奈人不知。
　　　题枯木庵 【题拟】 
庵前永日无狼子，磨下终年绝雀儿。
　　　题僧堂前梁
今朝不保明朝，常作千载遮头。 【以上均见《卍续藏经》本《雪峰真觉禅师语录》卷下。是书附北宋王随、孙觉等人序。】 
　　　偈
心镜明，鉴无碍，廓然莹彻周沙界。万像森罗影现中，一性圆光非内外。 【见《宗镜录》卷十。】 
　　　和双峰偈
非但抛僧去，云岭不相关。虚空无隔碍，放旷任纵横。神光迥物外，岂非秋月明。禅子出身处，雷罢不停声。 【同前卷七。】 
　  晖和尚
晖和尚，义存同时人。诗一首。 【(《全唐诗》无晖和尚诗)】 
　　　颂
雪山养得一条蛇，寄着南山意如何？不是寻常毒恶物，参玄须得会先(左阿去可右施去方)。 【见《祖堂集》卷七。】 
　  光云
光云，莆田人。嗣长庆慧棱。闽主请住福州报慈院，世称报慈和尚。 【(《祖堂集》卷一二)】 
　　　和晖和尚颂
劝君崄处好看蛇，冲着临时争奈何。欲得安身觅负物，向南看北正先(左阿去可右施去方)。 【同前。】 
　  道溥
道溥，姓郑，福唐县人。嗣雪峰。在泉州，时称睡龙和尚。诗二首。 【(《全唐诗》无道溥诗)】 
　　　三种病人颂
奇哉大师恶盲聋，善能方便唱真宗。为报知音须带会，莫将意句竞来通。
　　　示学偈
瞎眼善解通，聋耳却获功。一体归无性，六处本来同。我今齐举唱，方便示汝浓 【疑应作「侬」】 。相传佛祖印，继续老胡宗。 【均见《祖堂集》卷十一。】 
　  神晏
神晏，姓李，汴州人。嗣雪峰。住福州鼓山寺，世称鼓山和尚。天福中卒，年七十七。诗九首。 【(《全唐诗》无神晏诗)】 
　　　偈颂六首
直下犹难会，寻言转更赊。拟 【《景德传灯录》卷十八及《五灯会元》卷七作「若」】 论佛与祖，特地隔天涯。 【见《祖堂集》卷十。】 
有曲无弦索，宫商调不同。若人纔和得，拍拍尽为龙。
彩笔除装色更浓，针挑疮患理难同。维摩昔日称何事，迷从西土却还东。
何事最堪依，岩中独坐时。路险人难到，峦高鸟不飞。
白云长满洞，论劫未曾亏。不话曹溪旨，焉干道者机。
石室周圆庆已多，有人不到复如何？待封此样呈诸友，开时祇好笑呵呵。
　　　十八郎殿下送彩球上于方丈顶挂便请偈
众彩裁成已，工多妙最殊。收归方丈里，长翫一明珠。
　　　十八郎殿下又送偈上国师兼请和师乃答之
建化开遮假立名，无名之说亦难停。其中荐得非关识，朗月当空不自明。北京秀长称为泽，南派传宗祖讳能。黄卷暂诠呼作性，教外须参有别行。 【以上八首均见《古尊宿语录》卷三七《鼓山先兴圣国师和尚法堂玄要广集》。】 
　　　题所居屋壁 【题拟】 
白道从兹速改张，休来显现作妖祥。定祛邪行归真见，必得超凡入圣乡。 【见《五灯会元》卷七。】 
　  王十八郎
十八郎，闽王王氏子。诗一首。 【(疑此人即王延彬，惜无确证，姑另列目俟考详。)】 
　　　上鼓山国师偈兼请师和之 【题拟】 
无形无本亦无名，日用驱驱不暂停。对面向人多不识，纵横自在转分明。权时来寄君家宅，万种千般是事能。认取当来真本性，一时抛弃事皆行。 【同前。】 
　  皎然
皎然，福州人。嗣灵峰。住福州长生山，世称长生和尚。诗二首。 【(《全唐诗》卷八一五所收皎然为贞元间僧，此为另一人)】 
　　　见挑灯偈 【题拟】 
一灵孤灯当门悬，拟欲挑来历劫昏。山声朴直人难见，此中会得处处全。
　　　在灵峰时为后生造偈 【题拟】 
素面相呈犹不识，更添脂粉竞看。这里若论玄与实，与吾如隔万重山。 【均见《祖堂集》卷十。】 
　  王延彬
　　　赠泉州宏则和尚 【题拟】 
莫怪我来偏礼足，萧宫无个似吾师。 【见郑方坤《五代诗话》卷一、《全闽诗话》卷一引《闽书》。】 
　　　上长庆和尚偈 【题拟】 
世人悟道非从耳，耳患虽加道亦分。灵鹫一机迦叶会，吾师传得岂关闻。 【《祖堂集》卷十。】 
　  翁承赞
　　　寄圭峰寂公
屈指闲思癸丑年，共师曾听翠微泉。高梧疏冷月纔上，古屋荒凉人未眠。别后青云虽寄迹，乱余白发欲垂肩。无端贫病莲峰下，一半乡心属暮蝉。 【影印本《诗渊》第一册第七三六页。】 
　　　酬韦二十二行次见寄
风触离肠雪满襟，晚来惆怅两难任。早知上马同千里，且合挝觞更一斟。曩眷已坚金石志，新诗重壮岁寒心。他时挂壁尘冠在，不为闲人取次寻。 【影印本《诗渊》第二册第八七三页。】 
　　　文会咏筝柱子
散木今何幸，良工不弃捐。力微惭一柱，林薄仰群弦。且愿声相应，宁辞迹屡迁。知音如见赏，雅调为君传。 【同前第一三○九页。】 
　　　题河阴崔少府素幛
真玉不显文，至人不逞迹。君见华堂幛，转觉虚室白。旷然绝氛滓，润色惟粉泽。皎若朗月升，皓如繁霜积。清晨卷帘望，秋天横半壁。昼景当户窥，晴云拂瑶席。非无丹青妙，点污吾所惜。世事巧乱真，我将世情隔。自持纯素质，可悦神仙客。何必玩画屏，留连假泉石。 【同前第一三八九页。】 
　　　送人归觐南海
迢迢南越路，送子意难分。雁背三湘月，家遥五岭云。舶经秋海见，角向晚城闻。想得问安后，新诗独不群。 【同前第六册第四三八八页。】 
　　　送刘光载归宁
少年才子喜还家，满袖新诗敌绮霞。襟袖凉生归马病，关河秋晓早鸿斜。趋庭虽未擎丹桂，问绢何妨赋《白华》。莫为时危翻自滞，回头一步是星槎。 【同前。】 
　  严禅师
严禅师，嗣全豁，住福州圣寿院。诗一首。 【(《全唐诗》无严禅师诗)】 
　　　颂
