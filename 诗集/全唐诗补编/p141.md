<!-- { "loadSidebar": true } -->
是非憎爱世偏多，子细思量奈我何。宽却肚肠须 【《布袋和尚传》、《明州岳林寺志》作「皮常」】 忍辱，豁开心地任从他 【《明州岳林寺志》作「放开笑口暗消磨」，《布袋和尚传》「笑口」作「泆日」，似误】。 若逢知己须依分，纵遇冤家也共和。若能了此心头事 【《布袋和尚传》、《明州岳林寺志》作「能使此心无絓碍」】 ，自然证得六波罗。
我有一布袋，虚空无罣碍。展 【《布袋和尚传》作「打」】 开遍十方，入时观自在。
吾有三宝堂，里空 【《明州岳林寺志》作「有」】 无色相。不高亦不低，无遮亦无障。学者体不如，求者难得样。智慧 【《布袋和尚传》作「者」】 解安排，千中 【《布袋和尚传》、《明州岳林寺志》作「古」】 无一匠。四门四果生，十方尽供养。
吾有一躯佛，世人皆不识。不塑亦不装，不雕亦不刻。无一滴灰泥 【《布袋和尚传》作「无一块泥土」】 ，无一点彩色。人画画不成，贼偷偷不得。体相本自然，清净非拂拭 【《布袋和尚传》作「常皎洁」】 。虽然是一躯，分身千百亿。 【以上四首均见《五灯会元》卷二、《明州定应大师布袋和尚传》、《明州岳林寺志》(清戴明琮撰)卷三。】 
手【从《明州岳林寺志》改】 捏青苗种福田，低头便见水中天。六根清净方成稻，退步 【《明州岳林寺志》作「后」】 原来是向前。
由贪沦堕世波中，拾却贪嗔礼大雄。直截凡情无所得，圆明寂照汝心宗。
奔南走北欲何为？百岁光阴顷刻衰。自性灵知须急悟，莫教平地陷风雷。
趣利求名空自忙，利名二字陷人坑。疾须返照娘生面，一片灵心是觉王。
圆觉灵明超太虚，目前万物不差殊。十方法界都包尽，惟有真如也太迂。
汝心即正 【《明州岳林寺志》作「圣」】 智，何须问次第。圣凡都不到，空花映日飞。
关非内外绝中央，禅思宏深体大方。究理穷玄消息尽，更有何法许参详？
肩挑日 【从《明州岳林寺志》改】 月横街去，把定乾坤莫放渠。遇圣遇凡俱坐断，寂光胜地可安居。
无生无死佛家风，不堕古今莫定踪。触处圆明常湛寂，龙华鸡足两无从。
碧水映孤峰，寒潭迎皎月。尔我不知宗，须弥足底越。汝水若还清，汝身被水溺。汝柴若还燥，汝身被火燎。燎溺病同途，大梦原未觉。汝能鞭起悬，空灵觉心反。覆看渠非深，奥神光独耀。性真常现成，公案方知道。便能稳坐毗卢，顶上吹清调。 【以上十一首，均见《卍续藏经》本《明州定应大师布袋和尚传》附元释广如撰《布袋和尚后序》。除「圆觉灵明超太虚」、「关非内外绝中央」、「汝水若还清」三首外的八首，又见于《明州岳林寺志》卷三。】 
白屋安贫终暂计，夕阳归路岂知还？莲花佛国深深处，出世芳踪不可攀。 【《奉化县补义志》卷三。】 
　　蒋宗简
蒋宗简，桐城县人。梁时明州评事，罢官居于奉川。时与布袋和尚游，世呼为摩诃居士。布袋卒后，居东湖跘跨山。诗一首。 【(《全唐诗》无蒋宗简诗)】 
　　　颂布袋和尚
兜率宫中阿逸多，不离天界降娑婆。相逢为我安心诀，万劫千生一剎那。 【《明州岳林寺志》卷三。】 
　　薛正明
薛正明，永嘉人。天佑二年进士，官文房院使。后梁主征之，不就。隐居于南雁白云山白云洞。诗一首。 【(《全唐诗》无薛正明诗)】 
　　　游南雁荡
遐僻山深自晦明，峨峨千态画难成。半空高挂龙湫瀑，万仞宏开金石城。日射岚光轻锁黛，泉飞竹径细鸣筝。隐山无路停骖问，拂拂清风两腋生。 【见周喟《南雁荡山志》卷七引郑思恭《崇祯南雁山志》。】 
　　重恽
重恽，初谒雪峰，次依石霜，后住婺州云幽寺。诗一首。 【(《全唐诗》无重恽诗)】 
　　　偈
云幽一只箭，虚空无背面。射去遍十方，要且无人见。 【《五灯会元》卷六。】 
　　钱朗
朗字内光，洪州南昌人。五经登科，文宗朝为南安都副使，以光禄卿归隐庐山。昭宗时，钱镠迎居钱塘，师事之，云时已一百五十岁，后二十年尸解。诗一首。 【(《全唐诗》无钱朗诗，传据《续仙传》卷中)】 
　　　遗诗
有个仙人骑白鹤，曾随王母到瀛洲。于今鹤去仙人远，天际白云空自浮。 【《携李诗系》卷三○。】 
　　重机
重机，台州人。嗣师备。回浙中，钱镠钦重之，后住杭州天龙寺。诗一首。 【(《全唐诗》无重机诗)】 
　　　颂
盲聋瘖哑是仙陀，满眼时人不柰何。祇向目前须体妙，身心万象与森罗。 【《景德传灯录》卷二十一、《五灯会元》卷八。】 
　　师静
师静，嗣师备，住天台国清寺。诗一首。 【(《全唐诗》无师静诗)】 
　　　问诸学流偈
若道法皆如幻有，造诸过恶应无咎。云何所作业不忘，而藉佛慈兴接诱。 【《景德传灯录》卷二十一、《五灯会元》卷八。】 
　　小静
小静，天台国清寺上座僧。诗一首。 【(《全唐诗》无小静诗)】 
　　　答师静
幻人兴幻幻轮围，幻业能招幻所治。不了幻生诸幻苦，觉知如幻幻无为。 【同前。】 
　　义昭
义昭，嗣罗山，住婺州金柱寺。诗一首。 【(《全唐诗》无义昭诗)】 
　　　颂
虎头生角人难措，石火电光须密布。假饶烈士也应难，懵底那能解差 【《五灯会元》作「回」】 互。 【见《景德传灯录》卷二十三、《五灯会元》卷八。】 
　　师鼐
师鼐，嗣雪峰，在越州越山。钱镠甚加钦重。赐号鉴真大师。诗三首。 【(《全唐诗》无师鼐诗)】 
　　　于清风楼斋坐久举目忽睹日光豁然顿晓而有偈
清风楼上赴官斋，此日平生眼豁开。方信普通年远事，不从葱岭带将来。
　　　临终示偈
眼光随色尽，耳识逐声消。还源无别旨，今日与明朝。 【均见《五灯会元》卷七。】 
　　　三种病人颂
盲聋喑哑格调高，是何境界自担荷。昔日曾向玄沙道，笑杀张三李四歌。 【见《祖堂集》卷十一。】 
　　钱镠
　　　浮石寺
滟滟霞光映碧流，潭湾深处有龙湫。危楼百尺临江渚，石在波心千古浮。 【见同治十一年刊区作霖纂《余干县志》卷十八。】 
　　　题罗昭谏新建小楼二绝
结构叨凭柱石材，敢期幢盖此徘徊。阳春曲调高难和，尽日焚香倚隗台。
玳簪珠履愧菲材，时凭栏干首重回。只待淮妖剪除后，别倾卮酒贺行台。 【清嘉庆刊本《诚应武肃王集》卷四。】 
　　道怤
道怤，姓陈，温州人。丱年出家，后入闽谒雪峰。暨归越，住越州镜清院，世称镜清和尚。钱镠钦慕焉，命居天龙寺。钱元瓘延住杭州龙册寺。天福二年卒，年七十四。诗九首。 【(《全唐诗》无道怤诗，传据《祖堂集》卷十、《宋高僧传》卷十三、《景德传灯录》卷十八)】 
　　　颂
一向随他走，又成我不是。设尔不与摩，伤着他牵匮。欲得省要会，二途俱莫缀。
　　　答僧问好晴好雨颂 【题拟】 
好晴好雨奇行持，若随语会落今时。谈玄只要尘中妙，得妙还同不惜伊。
　　　象骨山颂
密密谁知要，明明许也无。森萝含本性，山岳尽如如。
　　　答僧问十二时中如何行李颂 【题拟】 
当此支荷得，胜于历却 【疑应作「劫」】 功。多途终不到，一路妙圆通。
　　　省超偈 【题拟】 
省超之时不守住，更须腾身后前机。太虚不(上旦下寸)金乌运，霄汉宁妨玉兔飞。
　　　僧乞示入藂林径直之路答以此颂 【题拟】 
我适抑不已，汝须不当急。机竖尚亏投，影没大难及。
　　　谈体颂
体含众像像分明，离体含形形转精。清明妙净谁能弁，释迦掩室竭罗城。
　　　叹景禅吟
叹汝景禅去何速，虽不同道当眼明。个今永却不曾亏，地水火风还故国。好也好，也大奇，忙忙宇宙几人知，莹净宁闲追路绝，青山绿嶂白云驰。歌好歌，笑好笑，谁肯便作此中调。难提既与君(奏)机，其肯无不谐其要。格志异，气骨高，森萝咸会一灵毫。虽然示作皆同电，出岫藏峰徒思劳。希奇地，剑吹毛，脱罩腾笼任性游。此界他界如水月，几般应迹妙逍遥。
　　　悟玄颂
有路省人心，学玄者好寻。旋机现体骨，何用更沉吟。莫嫌浅不食，犹胜意思深。鱼若有龙骨，大小尽堪任。 【以上九首均见《祖堂集》卷十。】 
　  令参
令参，湖州人。嗣灵峰，在明州，世称翠岩和尚。钱王请居龙册寺，赐紫，尊为永明大师。诗三首。 【(《全唐诗》无令参诗，传据《祖堂集》卷十、《景德传灯录》卷十八)】 
　　　示后学偈
入门须有语，不语病(打去丁改西)芦。应须满口道，莫教带有无。
　　　明照和尚和后再作 【题拟】 
入门如电拂，后土合知无。回头却问我，终是病(打去丁改西)芦。
　　　劝学偈
苦哉甚苦哉，波里觅干灰。劝君收取手，正与摩时(仃去丁改来)。 【以上三首均见《祖堂集》卷十。】 
　  神禄
神禄，福州人。嗣瑞岩师彦禅师。住温州瑞峰院。诗一首。 【(《全唐诗》无神禄诗)】 
　　　偈
萧然独处意沉吟，谁信无弦发妙音。终日法堂惟静坐，更无人问本来心。 【见《五灯会元》卷八、《全闽诗话》卷十二引《闽书》。】 
　  钱元(秫去禾改王)
元(秫去禾改王)，镠子。累官土客马步都指挥使、静江节度使兼中书令。封扶南侯。钱元瓘立，出判温州。天福二年，为人告谋反而见杀。诗一首。 【(《全唐诗》无钱元(秫去禾改王)诗，兹据《十国春秋》卷八三本传、卷七九《文穆王世家》拟传)】 
　　　游鴈荡
东风驿路马蹄香，晓起行春到夕阳。三月莺啼花柳寺，几家人住水云乡。名山不用问樵字，清世何须忧庙廊。且脱纶巾 【从《南雁荡山志》改】 随洞客，紫箫吹月夜天凉。 【见民国十四年符璋等纂《平阳县志》卷九五。题下原注：「旧志。」】 
　  皮光业
　　　索茗题巨觥 【题拟】 
未见甘心氏，先尝苦口师。 【见《说郛》卷六一《清异录》。】 
　  灵照
灵照，高丽人。游闽越，嗣灵峰。初住浙江齐云山，世称齐云和尚。后移住越州镜清院。钱弘佐造龙华寺，命照住持。天福十二年闰七月卒，年七十八。诗一首。 【(《全唐诗》无灵照诗，兹据《祖堂集》卷十一、《宋高僧传》卷十三、《景德传灯录》卷十八拟传)】 
　　　和丽天和尚颂
遍周沙界圣伽蓝，触处文殊共话谈。若有门上觅消息，谁能敢道翠山嵒。 【均见《祖堂集》卷十一。】 
　  丽天和尚
