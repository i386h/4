<!-- { "loadSidebar": true } -->
古县枕前滩，官闲道自安。执杯山鸟唱，晒药野猿看。石缝横琴笔，槎根插钓竿。不知陶靖节，早晚入云端。
　　　赠僧
出斋猿献果，烹茗鸟衔薪。
　　　又题
风落桂枝惊鹤去，水流山果向人来。
　　　送僧
孤云踪迹都无定，出个青山入个山。 【均见周校本《诗话总龟》卷四六引《雅言杂载》。】 
　  程嵩
程嵩，字明甫，延津人。初举不第，遂不肯事场屋。年至八十余。诗二句。 【(《全唐诗》无程嵩诗)】 
　　　八十后作 【题拟】 
虽无事业传千古，却得安闲过一生。 【同前引《云斋广录》。】 
　  郁山主
郁山主，与泰钦同时。住茶陵。诗一首。 【(《全唐诗》无郁山主诗)】 
　　　颂
我有神珠一颗，久被尘劳关锁。今朝尘尽光生，照破山河万朵。 【《五灯会元》卷六。】 
　  云端和尚
云端和尚，与泰钦、郁山主同时。诗一首。 【(《全唐诗》无云端和尚诗)】 
　　　郁山主赞
百尺竿头曾进步，溪桥一踏没山河。从兹不出茶川上，吟啸无非啰哩啰。 【同前。】 
　  璘禅师
璘禅师，嗣文偃，住鼎州沧溪。诗一首。 【(《全唐诗》无璘禅师诗)】 
　　　颂
天地指前径，时人莫强移。个中生解会，眉上更安眉。 【《景德传灯录》卷二三、《五灯会元》卷十五。】 
　  道寻
道寻，五代时潭州龙会寺僧。诗一首。 【(《全唐诗》无道寻诗)】 
　　　偏参三昧歌
天崖海角参知识，徧恣惠我全提力。师乃呵余退步追，省躬廓尔从兹息。睹诸方，垂带直，善财得处难藏匿。棒头喝下露幽奇，纵去夺来看殊特。赵州关，雪岭陟，筑廅峰前验虚实。据证灵由辟万机，挥祖刃，开三域，卷舒重重孰可委？休呈识意谩猜揣，纳子攒眉碧眼咦。黄河倒逆昆仑觜。沩山牛，道吾唱，马师奋迅呈圆相。执水投针作后规，把镜持幡看先匠。广陵歌，谁继唱？拟续宫商调难况。石人愠色下鞭挝，水马奔嘶梵天上。丽水金，兰田玉，祝融峰攒湘浪蹙。满月澄溪松韵清，云纵龙腾好观瞩。 【见《景德传灯录》卷三十。】 
  全唐诗续拾卷五十　南汉　荆南
  　陈用拙
用拙，本名拙，以字行，连州人。唐天佑元年进士，授著作郎。假使节南归，依刘隐，为其掌书记。干化四年，奉使吴越。隐自立，擢吏部郎中、知制诰。久之，卒。有集八卷，着《大唐正声琴籍》十卷，均不传。 【(《全唐诗》无陈用拙诗，传据《十国春秋》卷六十二本传。)】 
　　　登临湟楼
浮世自无闲日月，高楼长有好山川。
　　　送史长沙
人说洞庭波浪险 【《广东通志》、《南汉书》作「恶」】 ，使君自有【《广东通志》、《南汉书》作「身是」】 济川舟。 【见《小草斋诗话》卷四、《粤诗搜逸》卷一引《连州志》、郑方坤《五代诗话》卷二、同治《广东通志》卷三○三、梁廷柟《南汉书》卷十。】 
　  梁嵩
嵩，浔州平南人。白龙元年举进士第一，仕至翰林学士。见时多虐政，遂乞归。诗一首。 【(《全唐诗》无梁嵩诗，传据《十国春秋》卷六三本传。)】 
　　　殿试荔枝诗
露湿臙脂拂眼明，红袍千裹画难成。佳人胜尽盘中味，天意偏教岭外生。橘柚远惭登贡籍，盐梅应合共和羹。金门若得栽培地，须占人间第一名。 【见清汪森辑《粤西诗载》卷十三。】 
　  黄损
　　　赠剑客
杯酒会云林，扶邦志亦深。晶莹三尺剑，决烈一生心。见死寻常事，闻冤即往寻。荆轲不了处，扼腕到如今。 【周本淳校本《诗话总龟》卷二八引《雅言系述》。】 
　　　大鹏山 【题拟】 
山清神骨水澄心，到此方知胜二林。 【见《舆地纪胜》卷九二《连州》。】 
　  林楚材
　　　月夜江行
欹枕卧抛千嶂月，卸帆闲却一溪风。 【《舆地纪胜》卷一二三《贺州》。】 
　  文偃
文偃，姓张，苏州嘉兴人。嗣雪峰。住韶州云门山光奉院。创云门宗。干和七年卒，年八十六。诗三十首。 【(《全唐诗》无文偃诗，传据《五灯会元》卷十五、《释氏疑年录》卷五)】 
　　　十二时偈
半夜子，命似悬丝犹未许。因缘契会剎那间，了了分明一无气。
鸡鸣丑，一岁孙儿大哮吼。实相圆明不思议，三世法身藏北斗。
平旦寅，三昧圆光证法身。大千世界掌中收，色透髑髅谁得亲。
日出卯，嘿说心传道实教。心心相印息无心，玄妙之中无拙巧。
食时辰，恒沙世界眼中人。万法皆从一法生，一法灵光谁是邻。
禺中巳，分明历历不相似。灵源独曜少人逢，达者方知无所虑。
日中午，一部笙歌谁解舞。逍遥顿入达无生，昼夜法螺击法鼓。
日昳未，灌顶醍醐最上味。一切诸佛及菩提，唯佛知之贵中贵。
晡时申，三坛等施□为宾。无漏果圆一念修，六度同归净土因。
日入酉，玄人莫向途中走。黄叶浮沤赚杀人，命尽慞惶是了手。
黄昏戌，把火寻牛是底物。素体相呈却道非，奴郎不弁谁受屈。
人定亥，莫把三乘相疋配。要知此意现真宗，密密心心超三昧。
　　　宗脉颂
如来一大事，出现于世间。五千方便教，流传几百年。四十九年说，未曾忤出言。如来灭度后，付嘱迦叶边。西天二十八，祖佛印相传。达摩观东土，五叶气相连。九年来面壁，唯有吃茶言。二祖为上首，达摩回西天。六祖曹溪住，衣砵后不传。派分三五六，各各达真源。七八心忙乱，空花坠目前。苦哉□眼士，认得止啼钱。外道多毁谤，弟子得生天。昔在灵山上，今日获安然。六门俱休歇，无心处处闲。如有玄中客，但除入我山。一味醍醐药，万病悉皆安。因缘契会者，无心便安禅。 【以上十三首均见《祖堂集》卷十一。】 
　　　十二时歌
夜半子，愚夫说相似。鸡鸣丑，痴人捧龟首。平旦寅，晓何人。日出卯，韩情枯骨咬。食时辰，历历明机是悟 【《古尊宿语录》卷十五引作「误」】 真。禺中巳，去来南北子。日南午，认向途中苦。日昳未，夏逢说寒气。晡时申，张三李四会言真。日入酉，恒机何得守。黄昏戌，看见时光谁受屈。人定亥，直 【一作「真」】 得分明沉苦海。 【见《大正新修大藏经》第四十七册宋僧守坚集《云门匡真禅师广录》卷上。此条承王小盾同志告知。】 
　　　偈颂
云门耸剔 【《天圣广灯录》卷二十作「踢」、《五灯会元》卷十五作「峻」】 白云低，水急游鱼不敢栖。入户已知来见解，何劳更 【《天圣广灯录》、《五灯会元》作「再」】 举轹中泥。
药病相治学路医，扶篱摸壁小儿戏。幽谷不语谁人测，管解师承孰不知。
康氏圆形滞不明，魔深虚丧击寒冰。凤羽展时超碧汉，晋锋八博拟何凭。
是机是对对机迷，辟机 【一作「尘」】 尘远远机 【《僧宝传》卷二作「尘」】 栖。夕日日中谁有挂，因底底事隔情 【《僧宝传》作「尘」】 迷。
太阳溢目极玄微，谁人说道我渠非。句中有路人皆响，觌面难遭第一机。
丱岁依山人事稀，松下相逢话道奇。锋前一句超调御，拟问如何历劫违。
翫古松高云不齐，鸿鸧鹤抱几年栖。剖(□卵殳)同时殊有异，羽张腾汉碧霄低。
万像森罗极细微，素话当人却道非。相逢相见呵呵笑，顾伫停机复是谁。
话尽途中事，言多何省机。贵人言是妙，上士见知亏。
大道何曾讨，无端入荒草。卷来复卷去，不觉虚生老。
丧时光，藤林荒。图 【《僧宝传》作「徒」】 人意，滞肌尪。
举不顾，即差互。拟思量，何劫悟。
咄咄咄，力韦 【《僧宝传》作「目」】 希。禅子讶，中眉垂。 【并同前。】 
不露锋 【《五灯会元》卷十五作「风」】 骨句，未语先分付。进步口喃喃，知君大罔措。 【见同前书卷下。】 
云门顾鉴笑嘻嘻，拟议遭渠顾鉴咦。任是张良多智巧，到头于是也难施。 【《禅林僧宝传》卷二。】 
　　　北邙行
前山后山高峨峨，丧车辚辚日日过。哀歌幽怨满岩谷，闻者潜悲《薤露歌》。哀歌一声千载别，孝子顺孙徒泣血。世间何物得坚牢，大海须弥竟磨灭。人生还如露易晞，从来有会终别离。苦海哀伤不暂辍，况复百年惊梦驰。去人悠悠不复至，今人不会古人意。栽松起石驻墓门，欲为死者长年计。魂魄悠扬形化土，五趣茫茫井轮度。今人还葬古人坟，今坟古坟无定主。洛阳城里千万人，终为北邙山下尘。沉迷不计归时路，为君孤坐长悲辛。昔日送人哭长道，今为孤坟卧芳草。妖狐穿穴藏子孙，耕夫拨骨寻珠宝。老木萧萧生野风，东西坏冢连晴空。寒食已过谁享祀，冢畔余花寂寞红。日月相催若流矢，贫富贤愚尽如此。安得同游常乐乡，纵经劫火无生死。 【见明焦竑《焦氏类林》卷八。】 
　  缘密
缘密，嗣文偃，后住朗州德山。诗十一首。 【(《全唐诗》无缘密诗，传据《景德传灯录》卷二十二)】 
　　　颂云门三句语并余颂八首
　　　　函盖乾坤
乾坤并万像，地狱及天堂，物物皆真现，头头总 【《天圣广灯录》作「用」】 不伤。
　　　　截断众流
堆山积岳来，一一尽尘埃。更拟论玄妙，冰消瓦解摧。
　　　　随波逐浪
　　　　三句外别置一颂 【《古尊宿语录》作「问」】 
当人如举唱，三句岂能该。有问如何事，南岳与天台。
辩口利舌问，高低总不亏。还如应病药，诊候在临时。
　　　　褒贬句
金屑眼中翳，衣珠法上尘。已灵犹不重，佛祖为何人？
　　　　辨亲疏
黑豆未生前，商量已成颠。更寻言语 【《天圣广灯录》作「句」】 会，特地隔西天。
　　　　辨邪正
罔象谈真旨，都缘未辨明。守他山鬼窟，不免是精灵。
　　　　通宾主
自远趋风问，分明向道休。再三如不 【《天圣广灯录》作「未」】 晓，消得个非遥。 【《天圣广灯录》作「更摇头」。】 
　　　　抬荐商量
相见不扬眉，君东我亦西。红霞穿碧海，白日绕 【《天圣广灯录》作「照」】 须弥。
　　　　提纲商量
若欲正提纲，直须大地荒。欲来冲雪刃，不免露 【《天圣广灯录》作「碎」】 锋铓。
　　　　据实商量 【《天圣广灯录》作「据实话会」】 
睡来合眼饭来餐，起坐终诸 【《古尊宿语录》作「须」】 勿 【《天圣广灯录》作「无」】 两般。同道尽知言不惑，十方剎土目前观 【《天圣广灯录》作「看」】 。
　　　　委 【《天圣广灯录》作「迂」】 曲商量
