<!-- { "loadSidebar": true } -->
丽天和尚，灵照同时人。诗一首。 【(《全唐诗》无丽天和尚诗)】 
　　　无着对文殊话颂
清凉感现圣伽蓝，亲对文殊接话谈。言下不通好消息，回头祇见翠山嵒。 【同前。】 
　  措多
措多，详附按。
　　　入古寺作 【题拟】 
此寺何年造，问僧僧不知。系马枯松下，拂尘读古碑。 【《祖堂集》卷十一。】 
　  钱弘儇
钱弘儇字智仁，文穆王第二子。本名弘偁，能书有文而自晦。后周时为静海军节度使判军州事，政尚宽惠，民悦慕之。久之改彰武军节度使知福州事，温人皆行啼巷哭，亦有携家以从者，谓之随使百姓。诗一首。 【(《全唐诗》无钱宏儇诗)】 
　　　游南雁荡
十年曾作雁山期，今日来看似故知。好鸟隔林歌侑酒，飞花绕笔索题诗。云霞眼底原无物，丘壑胸中似有奇。萝月松风清似水，何妨游衍咏归迟。 【见周喟《南雁荡山志》卷七引陈玭《嘉靖南雁山志》、郑思恭《崇祯南雁山志》。此诗承张靖龙同志录示。】 
　  吴党
党，后周时吴兴人。诗一首。 【(《全唐诗》无吴党诗)】 
　　　始迁青溪望吴兴故里
平生愿嗣叔庠微，谁识飘零事已非。霅水远从云外隔，澄江独向月中归。烟横野渡行舟稳，露下衡门步屐稀。潮夕不通音问杳，故乡冷落钓鱼矶。 【见光绪十年刊李诗纂《淳安县志》卷十五，原署：「周吴党。」】 
　  德谦
德谦，嗣德山。住婺州明招山。诗三首。 【(《全唐诗》无德谦诗)】 
　　　偈
明招一拍和人希，此是真宗上妙机。石火瞥然何处去，朝生凤子合应知。
蓦刀丛里逞全威，汝等应当 【《五灯会元》作「诸人」】 善护持。火里铁牛生犊子，临歧谁解(奏)吾机。 【见《景德传灯录》卷二十三、《五灯会元》卷八。】 
　　　和翠岩和尚示后学偈
入门通后土，正眼密呈珠。当机如电拂，方免病(打去丁改西)芦。 【《祖堂集》卷十，原署明照和尚，「照」应作「招」。】 
　  德韶
德韶，姓陈，处州龙泉人。嗣清凉文益。吴越忠懿王延请住天台山，为国师。开宝五年卒，年八十二。诗一首。 【(《全唐诗》无德韶诗)】 
　　　颂
暂下高峰已显扬，般若圆 【《五灯会元》作「圜」】 通遍十方。人天浩浩无差别，法界纵横处处彰。 【见《景德传灯录》卷二十五、《五灯会元》卷十。】 
　  永安
永安，姓翁，温州永嘉人。嗣天台德韶。住杭州报恩光教寺。开宝七年卒，年六十四。诗一首。 【(《全唐诗》无永安诗)】 
　　　偈
汝问西来意，且过遮 【《五灯会元》作「这」】 边立。昨夜三更时，雨打虚空湿。电影豁 【《五灯会元》作「忽」】 然明，不似蚰蜒急。 【见《景德传灯录》卷二十六、《五灯会元》卷十。】 
　  契从
契从，嗣德谦，居处州报恩院。诗一首。 【(《全唐诗》无契从诗)】 
　　　偈
烈士锋前少人陪，云雷击鼓剑轮开。谁是大雄师子种，满身锋刃但出来。 【《景德传灯录》卷二四、《五灯会元》卷八。】 
　  瑜禅师
瑜禅师，嗣德谦，住婺州普照院。诗一首。 【(《全唐诗》无瑜禅师诗)】 
　　　颂
决在临锋处，天然师子机。嚬呻出三界，非祖莫能知。 【同前。】 
　  保初
保初，嗣德谦，住婺州双溪寺。诗一首。 【(《全唐诗》无保初诗)】 
　　　颂
未透彻，不须呈，十方世界廓然明。孤峰顶上通机照，不用看他北斗星。 【同前。】 
　  范赞时
范赞时，吴郡人。九岁举神童，仕吴越官至秘书监。着有《资谈录》六十卷。宋时因孙仲淹贵赠唐国公。诗一首。 【(《全唐诗》无范赞时诗，事据《范文正公集》附《范文正公年谱》、欧阳修撰《范文正公神道碑》、富弼撰《墓志铭》)】 
　　　赠华山陈希夷
□□□□□□□，□□□□□□□。曾逢毛女话何事，应见巨灵开此山。浓睡过春花满地，静林中夜月当关。纷纷诏下忽东去，空使蒲轮倦往还。 【《过庭录》。】 
　  钱元瓘
　　　句
别泪已多红蜡泪，离杯须满绿荷杯。 【《两浙金石志》卷四和凝《大晋故天下兵马都元帅守尚书令吴越国王谥文穆钱公神道碑》引。】 
　全唐诗续拾卷四十六　吴越下
　　延寿
　　　舟中
一水浮千棹，悠悠来去人。缆开湘浦岸，帆落楚江滨。风色东西变，潮痕旦暮新。只兹澄汉色，几度化为尘。
　　　野游
独步出衡茅，寒云着地交。烧平多败穴，叶落见危巢。 【见南宋钱唐陈起《增广圣宋高僧诗选后集》卷中，《南宋群贤小集》第二十五册，嘉庆六年石门顾氏读画斋刊本。】 
　　　金鸡峰 
松萝高镇夏长寒，透出群峰画恐难。造化功成彰五德，洞天云散露花冠。
　　　蛾眉峰
盘空势险露岩根，深洞声寒落石泉。好是雨余江上见，水云僧出认西天。
　　　积翠峰
翠压群峰地形直，落日猿声在空碧。天风吹散断崖云，古松长露三秋色。
　　　凌云峰
烟萝高巘势凌云，影泻斜阳出海门。曾与支公探隐去，夜寒雷雨上方闻。
　　　白马峰
湖外层峰泻危瀑，天际阴阴长寒木。南北行人望莫穷，秋云一片横幽谷。 【见南宋张淏《宝庆续会稽志》卷四「姜山」条。《乾隆绍兴府志》卷四、《光绪余姚县志》卷二亦载此五首诗，字句颇有异同。】 
　　　永明山居诗 【六十九首】 
此事从来已绝疑，安然乐道合希夷。依山偶得还源旨，拂石闲题出格诗。水待冻开成细溜，薪从霜后拾枯枝。因兹永断攀缘意，誓与青松作老期。
古树交盘簇径深，阒无人到为难寻。祇知算计千般事，谁解消停一点心。冻锁瀑声中夜断，云吞岳影半天沈。寒灯欲绝禅初起，透牖疏风触短襟。
祇图闲适乐箪瓢，莫讶烟霞道路遥。龙穴定知潜碧海，鹏程终是望丹霄。拨云岩下来 【《古今禅藻集》作「求」】 泉脉，嚼草坡边辨药苗。门锁薜萝无客至，庵前时有白云朝。
贪生养命事皆同，独坐闲居意颇慵。入夏驱驰巢树鹊，经春劳役探花蜂。石炉香尽寒灰薄，铁磬声微古绣浓。寂寂虚怀无一念，任从苍藓没行踪。
心地须教合死灰，藏机泯迹绝梯媒。芳兰祇为因香折，良木多从被直摧。寒逼花枝红未吐，日融水面绿全开。支颐独坐经窗下，一片云闲入户来。
达来何处更追寻，放旷谁论古与今。风带泉声流谷口，云和山影落潭心。资身自有衣中宝，济世谁藏室内金。策杖偶来林下坐，鸟声相和唱圆音。
事多兴废莫持论，唯有禅宗理可尊。似讷始平分别路，如愚方塞是非门。刳肠祇为生灵智，剖舌多因强语言。争似息机高卧客，年来年去道长存。
碧峤经年常寂寂，更无闲事可相于。超伦每效高僧行，得力难忘古佛书。落叶乱渠凭水荡，浮云翳月倩风除。方知懒与真空合，一衲闲披憩旧庐。
幽斋独坐绝参详，兀尔何如骤世忙。拯济终凭宏愿力，安闲须得守愚方。柴门半掩花空落，苔径虚踪草自荒。最好静中无一事，翛然唯得道芽长。
旷然不被兴亡坠，豁尔难教宠辱惊。鼓角城遥无伺候，轮蹄路绝免逢迎。暖眠纸帐茅堂密，稳坐蒲团石面平。祇有此途为上策，更无余事可关情。
触目堪嗟失路人，坦然王道却迷津。井藤梗上存余命，石火光中保幻身。任老岂知头顶白，忘缘谁觉世间春？容颜枯槁元非病，亭沼消疏不是贫。
言行相应宜此地，空谈大隐也无端。升沈歧路非他得，生熟根机且自看。瞋火微烟还渐息，贪泉余润亦消干。平生正直须甘取，虚幻门中莫自瞒。
怡和心境了然同，大道无私处处通。举世岂怀身后虑，谁人暂省事前空。门开岩石千山月，帘卷溪楼一槛风。羸体健来知药力，缘心寂后觉神功。
进退应须与智论，浮萍自在为无根。扫门何太抛途辙，解佩犹能弃渥恩。草径旋封迷旧迹，苔阶乱织露新痕。不唯此景供游赏。无限烟萝尽一吞。
尘网休重织是非，冥心何不合玄微。庄周梦里多迷旨，惠子渔中少见机。拶路古松和冻折，盘空枯叶带霜飞。一言可达知音者，还得从吾此路归。
抱朴澄神蕴道光，石炉闲爇六时香。曳空横野云和静，逗石穿崖水自忙。晚圃雨来葵叶嫩，晴坡烧后蕨苗长。一心包尽乾坤内，莫把闲文更度量。
松萝闲锁一身孤，履道安禅是密谟。借问野云谁断续，思量春草自荣枯。多见异兽心堪伏，来惯幽禽不用呼。万物尽从成熟得，莫教容易丧工夫。
平生初志已酬之，怀抱怡然寂有归。古帙懒开缘得意，幽房长闭为忘机。数行鸟阵连云没，一带泉声隔岭微。道合古今浑总是，何须更虑昔年非。
青山一坐万缘休，努力应须与古俦。散诞襟怀因绝趣，消疏活计为无求。花明小砌和春月，松暗前轩带雨秋。景像自开还自合，怡然何必更忘忧。
自甘疏拙懒经营，大道从来戒满盈。但起贪心迷有限，谁能触目悟无生。云融远景危峰小，风戛寒溪野艇横。禅后不妨敷六义，祇图歌出野人情。
忙处须闲淡处浓，世情疏后道情通。了然得旨青冥外，兀尔虚心罔象中。泉细石根飞不尽，云蒙山脚出无穷。樵夫钓客虽闲散，未必真栖与我同。
且停多事莫矜夸，寂寞门中有道华。隈岭静同猿窟宅，栽松闲共鹤生涯。荣来只爱添余禄，春过谁能悟落花。唯有卧云尘外客，无思无虑老烟霞。
沉沉竹院锁轻烟，淡淡霞光欲曙天。遇境偶吟情自逸，逢人话道意无偏。古松交处眠青帐，细草浓时坐碧毡。祇此逍遥何所得，蔬食寒寝度年年。
危岭如登百尺楼，千般异景望中收。浮生但向忙时过，万事须从静处休。道直岂教容鬼怪，理平唯只使魔愁。空门莫说无知己，满目松萝是我俦。
巨浸层峦本自平，只缘人世强分明。五侯门外悲欢意，长乐坡头去住情。学道不如忘有念，修身争是了无生。三祗功业犹难及，谁信尘劳直下明。
雾锁烟霾宴寂堂，含虚凝绿水云乡。搜玄偈里真风远，招隐诗中野思长。真柏最宜堆厚雪，危花终怯下轻霜。滔滔一点无依处，举足方知尽道场。
投足烟峦养病躯，驰求终是用工夫。千般有作皆从智，万种无依自合愚。意地已抛尘事业，心田唯种稻根株。非时免见干人世，野食山袍自有谟。
急景韶颜不可追，岂堪回首暂思之。浮云已断平生望，高节须存往日期。庭树任猿偷熟果，崖松停鹤惜高枝。轮蹄碌碌何时歇，碾尽红尘为阿谁？
幽栖岂可事徒然，昼讽《莲经》夜坐禅。吟里有声皆实相，定中无境不虚玄。直教似月临千界，还遣如空度万缘。从此必知宏此志，免教虚掷愧前贤。
