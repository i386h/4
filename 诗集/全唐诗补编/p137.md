<!-- { "loadSidebar": true } -->
　　　答谢建偈 【题拟】 
将知善事多磨，今日碍缘特八。烦我火头金刚，别告大权菩萨。 【宋调露子《角力记》。】 
　  徐知证
知证，徐温第五子也。在吴，历州刺史至节度使。李氏受禅，封江王，改魏王。至元宗之世，尤见优礼。年四十三卒。 【(《全唐诗续补遗》卷十五录徐知证诗，无事迹。今据马氏《南唐书》卷八、《十国春秋》卷二十补传)】 
　　　题东林寺联句
徐知证　　虔修　　李玄　　李□　　王三□　　孟拱辰 【《崇文总目》卷五有《孟拱辰文集》三卷。《宋史艺文志》作《凤苑集》】 　　锺敬伦 【(《全唐诗》无虔修等六人诗)】 
古殿巍峨镇碧峰，晋朝灵应显神踪。林间野鸟惊寅 【《大典》作「朝」】 梵，岭上孤猿听晚 【《大典》作「晓」】 钟。 【节度使特时进检校太尉平章事徐知证】 。鴈□冷云生晓槛，虎溪秋月照寒松。 【赐紫僧虔修。】 香飞宝殿笼金像，桧倚松窗覆玉容。 【道士李玄。】 蝶恋半岩花灼灼，鹿眠深谷草茸茸。 【观察推官赐紫金鱼袋李□。】 游僧驻锡心皆佛，老树擎烟势似龙。 【观察推官赐绯鱼袋王三□。】 竹荫禅扉 【《大典》作「扃」】 青霭合，岚 【《大典》作「风」】 蒸幽 【李壁引作「山」】 径绿苔封。 【司理参军掌表奏孟拱辰。】 流泉遶砌清声远，列巘趍门更憧憧。高吟况爱无尘境 【《大典》作「老来欲脱尘寰境」】 ，吟 【《大典》作「闲」】 访空关不厌重。 【管勾旬官赐紫金鱼袋锺敬伦(锺)。见《吉石盦丛书》本影印日本高山寺藏宋钞陈舜俞《庐山记》卷四。】 
　  金昌宗
昌宗，南唐升元间人。诗一首。 【(《全唐诗》无金昌宗诗)】 
　　　题锺隐画鹖子鸟
为厌翻翔下苇丛，戢翰侧脑思何穷？侍童莫便褰帘过，只恐惊飞入碧空。 【见宋刘道醇《五代名画补遗》。】 
　  孙鲂
　　　简寂观
廊殿与云连，紫霄苍翠边。自然应有药，谁敢道无仙？藓色吞崖径，松声让瀑泉。未能长息去，岂便是前缘！ 【见《吉石盦丛书》本《庐山记》卷四。「廊」字从《殷礼在斯堂丛书》本改。】 
　  齐己　牟儒
齐己、牟儒，均南唐保大间僧。诗一首。 【(详附按)】 
　　　重开衡阳寺古迹诗刻
古迹重闻一朗兴，斸烟寻得宝阶层。只应云鹤知前事，为问齐梁旧住僧。废井荒池犹浸月，短松低柏欲遮灯。淳于道士真高达，抛却林泉便上升。 【见《至元金陵新志》卷十一「衡阳寺」条引《庆元志》。】 
　  匡山和尚
匡山和尚，嗣福州罗山道闲禅师，在吉州。诗二首。 【(《全唐诗》无匡山和尚诗。道闲列大鉴八世，见《传法正宗记》卷八)】 
　　　示徒颂
匡山路，匡山路，岩崖崄峻人难措。游人拟议隔千山，一句分明超佛祖。
　　　白牛颂
我有古坛真白牛，父子藏来经几秋。出门直透孤峰顶，回来暂跨虎溪头。 【均见《景德传灯录》卷二十三、《五灯会元》卷八。】 
　  江文蔚
文蔚，字君章，建安人。长兴二年进士，南奔仕吴，累迁比部员外郎、知制诰。南唐初，改主客郎中、中书舍人。中主立，判太常卿事。保大初，迁御史中丞。因事贬外，复入为翰林学士知贡举事。保大十年卒，年五十二。 【(《全唐诗》无江文蔚诗。事迹据《十国春秋》卷二十五本传)】 
　　　句
屈平 【《舆》作「原」】 若遇高堂在，应不怀沙独葬鱼 【《舆》作「终不怀沙吊汨罗」。见徐铉《徐公文集》卷十五《唐故左谏议大夫翰林学士江君墓志铭》，以《舆地纪胜》卷一二九《福宁府》所引对校。】。 
　  江为
　　　瀑布
庐山正南面，瀑布古来闻。万里朝沧海，千寻出白云。寒声终自远，灵派孰为分。除却天台后，平流莫可群。 【录自《吉石盦丛书》本宋陈舜俞《庐山记》卷四。】 
　　　简寂观
纔入玄都解郁陶，羽人相伴遍游遨。溪横洞口红尘断，岳耸天心紫气高。金井泉秋光潋滟，石坛松古韵萧骚。吟余却叹浮生事，尽□□□□□□。 【同前书卷四。影抄本仅抄至「尽」字，空框从罗振玉《殷礼在斯堂丛书》校排本《庐山记》补。】 
　　　简寂观
钱烬满庭人醮罢，西峰凉影月沉沉。到来往事碑中说，坛畔徘徊秋正深。 【同前书卷四。】 
　　　赠天台僧
白发经年复白眉，斋身多病已无机。曾来越客留诗板，旧识蕃人送衲衣。岩窦夜禅云树湿，石桥秋望海山微。结庵更拟寻华顶，晚岁应容叩竹扉。 【见《四库珍本初集》本宋林师蒧《天台续集》卷下。】 
　　　句
亦同元亮旧生涯。 【史铸《百菊集谱》卷六集句引。】 
城头初角送残晖。 【《江湖小集》卷六绍嵩《江浙纪行集句诗》引。】 
　  李建勋
　　　鹭鸶诗
青山藏不得，明月合相容。 【见《吟窗杂录》卷十四正字王玄《诗中旨格》。】 
　　　罗剎石 【题拟】 
何年遗禹凿，半里大江中。 【见《盛淳临安志》卷二十三、明田汝成《西湖游览志》卷二十四《浙江胜迹》。】 
　  临川小吏
　　　登落星湾水心寺题水轩 【题拟】 
分飞南渡春风晚，却返家林事业空。无限离情似杨柳，万条垂向水当中。 【见《增修诗话总龟》卷三。】 
　  文益
　　　华严六相义颂
华严六相义，同中还有异。异若异于同，全非诸佛意。诸佛意总别，何曾有同异。男子身中入定时，女子身中不留意。不留意，绝名字，万象明明无理事。
　　　瞻须菩提颂
须菩提，貌古奇，说空法，法不离。信不及，又怀疑。信得及，复何之。倚笻杖，视东西。
　　　街鼓鸣颂
鼓冬冬，运大功。满朝人，道路通。道路通，何所至？达者莫言登宝地。
　　　示舍弃慕道颂
东堂不折桂，南华不学僊，却来干竺寺，披衣效坐禅。禅若效坐得，非想亦何偏。 【经劫守闲，不出生死。】 为报参禅者，须悟道中玄。如何道中玄，真规自宛然。
　　　僧问随色摩尼珠颂
摩尼不随色，色里勿摩尼。摩尼与众色，不合不分离。
　　　牛头庵颂
国城南，祖师庵。庵旧址，依云岚。兽驯淑，人相参。忽有心，终不堪。
　　　因僧看经颂
今人看古教，不免心中闹。欲免心中闹，但知看古教。
　　　庭柏盆莲颂
一朵菡萏莲，两株青瘦柏。长向僧家庭，何劳问高格。
　　　正月偶示颂
正月春，顺时节。情有无，皆含悦。君要知，得谁力。更问谁，教谁决。
　　　寄锺陵光僧正颂
西山巍巍兮耸碧，漳水澄澄兮练色，对现分明有何极。 【以上十首均见《景德传灯录》卷二十九。】 
　　　颂
理极忘情谓，如何有喻齐？到头霜夜月，任情 【《林间录》作「运」】 落前溪。果熟猿兼 【《林间录》作「兼猿」】 重，山长似路迷。举头残照在，元是住居西。 【《卍续藏经》本《大法眼文益禅师语录》，又见《林间录》卷下。】 
　　　偈
见山不是山，见水何曾别。山河与大地，都是一轮月。 【《五灯会元》卷十一《三交智嵩禅师》引。】 
　  善道
善道，嗣袁州盘龙山可文禅师，住袁州木平山，世称木平和尚。与文益同时。诗一首。 【(《全唐诗》无善道诗)】 
　　　偈
南山路仄 【《五灯会元》作「侧」】 东山低 【《祖庭事苑》作「东山路侧西山低」】 ，新到莫辞三转 【一作「担」】 泥。嗟汝在途经日久，明明不晓 【《祖庭事苑》作「向道」】 却成迷。 【见《景德传灯录》卷二十、《五灯会元》卷六《祖庭事苑》卷二。】 
　  绍修
绍修，嗣桂琛，住抚州龙济院。诗六首。 【(《全唐诗》无绍修诗)】 
　　　颂
风动心摇树，云生性起尘。若明今日事，昧却本来人。
欲识解脱道，诸法不相到。眼耳绝见闻，声色闹浩浩。
初心未入道，不得闹浩浩。钟声里荐取，鼓声里颠倒。
诸佛不出世，四十九年说。祖师不西来，少林有妙诀。万法是心光，诸缘唯性晓。本无迷悟人，秪要今日了。【见《五灯会元》卷八。】 卷帘除却障，闭户生窒碍。祗这障与碍，古今无人会。会得是障碍，不会不自在。 【同上。】 
　  王感化
　　　咏马 【题拟】 
宝马雕鞍贡紫庭，渥洼神骏旧传名。四蹄蹀躞天阶下，乍对龙颜不敢行。 【见《永乐大典》卷六八五一引《建安志》。据《古籍整理出版情况简报》一五六期刊张忱石先生《〈永乐大典〉续印本印象记》转引。】 
　  宋齐丘
　　　烈祖挽辞 【题拟】 
宫砌无新树。
宫衣无组绣。
宫乐尽尘埃。 【均见《知不足斋丛书》本佚名《五国故事》。】 
　　　酒令
先吃鳣鱼，又吃旁蟹，一似拈蛇弄蝎。 【使者。】 
先吃奶酪，后吃乔团，一似(口童)脓灌血。 【齐丘。见宋傅肱《蟹谱》卷下。】 
　  李□
李□，李中之舍弟，名未详。 【(《全唐诗》收李某诗于李中诗注中)】 
　　　句
梦断海山远，夜长风雨多。 【李中《碧云集》卷二《哭舍弟二首》注引。】 
　  法满
法满，洪州幽谷山僧，嗣芭蕉慧清。诗一首。 【(《全唐诗》无法满诗)】 
　　　偈
话道语下无声，举扬奥旨丁宁。禅要如今会取，不须退后消停。 【《景德传灯录》卷十三、《五灯会元》卷九。】 
　  冯延巳
　　　句
卍字回廊旋看月。 【沈雄《古今词话词品》卷下引。】 
　  常察
常察，姓彭，福州长溪人。嗣九峰和尚道虔。在洪州建昌凤栖山同安院，世称同安禅师。建隆二年卒，年九十余。诗十一首。 【(《全唐诗》无常察诗，传据《景德传灯录》卷十七、《祖堂集》卷十二，其卒年据《中国佛学人名辞典》)】 
　　　十玄谈并序
夫玄谈妙句，迥出三乘，既不混源，亦非独立。当台应用，如朗月以晶空，转影泯机，似明珠而隐海。且学徒有等，妙理无穷，达事者稀，迷源者众，森罗万象，物物上明，或即理事双袪，名言俱丧。是以殷懃指月，莫错端倪，不迷透水之珍，可付开拳之宝。略序微言，以彰事理。
　　　　心印
问君心印作何颜？心印何人敢授传？历劫坦然无异色，呼为心印早虚言。须知本自灵 【《大正》本、《偈颂》作「体自虚」】 空性，将喻红垆焰 【《大正》本、《偈颂》作「火」】 里莲。莫以 【《大正》本作「莫谓」、《偈颂》作「勿谓」】 无心便 【《大正》本、《偈颂》作「云」】 是道，无心犹隔一重关。
　　　　祖意
