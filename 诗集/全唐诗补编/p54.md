<!-- { "loadSidebar": true } -->
【赵光逢薄游襄汉，濯足溪上，见一方砖类碑，上题字云云。独孤贞节立。砖后积土如盎，微有苔藓，盖好事者瘗笔所在。】 
秃友退锋郎，功成鬓发伤。冢头封马鬣，不敢负恩光。 【《清异录》四】 
　　　陶谷
谷，字秀实，邠州新平人。本唐彦谦之孙，避晋讳改姓陶。历仕晋、汉至周，为兵部侍郎、翰林承旨。入宋，加尚书，卒赠右仆射。所著有《清异录》。
　　　　春 【一作「风」】 光好 【今按：《全宋词》亦未收，故补之】 
【谷为学士，奉使。恃上国势，下视江左，辞色毅然不可犯。韩熙载命歌妓秦弱兰诈为驿卒女，每日敝衣持帚洒扫，陶悦之，与狎，因赠一词，名《春光好》云云。明日，后(一作中)主设宴于澄心堂，陶辞色如前。乃命弱兰歌前阕劝酒，陶大醉，为主礼所薄，即日还朝，止遣数小吏饯于郊亭。迨归京，鸾胶之曲已喧，陶因是竟不大用。】 
好因缘，恶因缘，奈何天，只得邮亭一夜眠，别神仙。　琵琶拨尽相思调，知音少。待 【一作「安」】 得鸾胶续断弦，是何年？ 【《玉壶清话》四，参《南唐近事》二】 
　　　　献诗吴越王 【句】 
【陶谷又尝奉使两浙，献诗二十韵于钱俶，其末云云。时谷官是丞郎，职为学士，奉命小邦，献诗已是失体，复有扫门之句，何辱命之甚也。】 
此生头已白，无路扫王门。 【《国老谈苑》一】 
　　　张振祖
　　　　句
沙门爱英，住池阳村，示人之语曰：「万论千经，不如无念无营。」时郡娼满莹娘，多姿而富情，真妓女中麟凤。进士张振祖以无念无营，有情有色，制一联云：
门前草满无无老，床底钱多有有娘。 【《清异录》一】 
　　　胡峤
峤，宿学雄材，未达，为耶律德光所虏。北去后，间道复归。
　　　　飞龙涧饮茶 【句】 
沾牙旧姓余甘氏，破睡当封不夜侯。 【《清异录》四】 
　　　法常
　　　　朗吟
河阳释法常，性英爽，酷嗜酒，无寒暑阴雨常醉，醉即熟睡，觉即朗吟曰：
优游(麦曲)世界，烂熳枕神仙。 【《清异录》四】 
　　　福全
　　　　汤戏 【注汤幻茶】 
馔茶而幻出物象于汤面者，茶匠通神之艺也。沙门福全生于金乡，长于茶海，能注汤幻茶成一句诗，并点四瓯。共一绝句，泛乎汤表，小小物类，唾手办耳。檀越日造门求观汤戏，全自咏曰：
生成盏里水丹青，巧画工夫学不成。却笑当时陆鸿渐，煎茶赢得好名声。 【《清异录》四】 
　　　龚霖
　　　　诗 【句】 
但有路可上，更高人也行。 【《老学庵笔记》四】 
　　　张文伏
　　　　苍岭
绝壁不可攀，悬崖不可下。路险心自平，由来无取舍。稳稳须教着步行，前途荆棘胡从生？ 【《古今图书集成山川典》一二○《括苍山部》】 
　　全唐诗续补遗卷十一　十国一
　　　杨溥 【后主】 　以下吴
　　　　渡江 【《十国春秋》三。前四句引《江表志》，后四句引《五国故事》。吴任臣按：《南唐书》此李后主诗也，后人误以为吴睿帝作】 
【《全唐诗》八作南唐后主李煜诗，题下注云：《江表志》作吴让皇杨溥诗，题作《泰州永宁宫》。第四句「殿」，《十国春秋》作「榭」，第五、六二句为「烟凝楚岫愁千点，雨滴吴江泪万行。」末句「闲坐」作「端坐」。】 
　　　殷文圭
　　　　楼上看九华 【三首】 
九朵连云势欲腾，鸟飞难到最高层。谁家写在屏风上，岩下松间尽九僧。
九条寒玉罩云中，雨外霞分海日红。疑是巧人新画出，与他天柱作屏风。
四顾峦峰峭莫群，翠峰长与晓光分。尽分明处要清白，独倚青天绝片云。 【《嘉靖池州府志》八。又《九华山志》八有一三两首】 
　　　黄冠道人
道人不知其名，自云锺离人。
　　　　歌 【二章】 
【高祖行密改元开国时，广陵殷盛，士庶骈阗。道人状如病狂，手持一竿，竿头悬一木，刻为鲤鱼形，行歌于市云云。其类此意者，凡数十章，时人莫能晓。后徐知诰禅代，复姓李氏，其言始应。】 
盟津鲤鱼肉为角，濠梁鲤鱼金刻鳞。盟津鲤鱼死欲尽，濠梁鲤鱼始惊人。
横排三十六条鳞，个个圆如紫磨真。为甚竿头挑着定，世间难遇识鱼人。 【《十国春秋吴》十二。又《全五代诗》二十三转引】 
　　　李璟 【中主。嗣主。】 以下南唐
　　　　应天长 【后主云：「先皇御制歌词。」墨迹在晁公留家○王国维辑《南唐二主词》。今按：《全唐诗》八八九作李煜词】 
　　　李煜 【后主】 
　　　　金铜蟾蜍砚滴铭
舍月窟，伏棐几，为我用，贮清泚。端溪石，澄心纸，陈玄氏，毛锥子。微我润泽乌用汝，同列无哗听驱使。 【《五代诗话》一】 
　　　　子夜歌 【《全唐诗》八九九词句只存首二句，题作《菩萨蛮》】 
寻春须是先春早，看花莫待花枝老。缥色玉柔擎，醅浮盏面清。　何妨频笑粲，禁苑春归晚。同醉与闲平 【一作「评」】 ，诗随羯鼓成。 【南词本注。参《历代诗余》】 
　　　　谢新恩 【六首】 
　　　　　一
秦楼不见吹箫女，空余上苑风光。粉英含蕊自低昂。东风恼我，纔发一襟香。　琼窗梦□留残日，当年得恨何长。碧阑干外映垂杨。暂时相见，如梦懒思量。
　　　　　二
樱花落尽阶前月，象床愁倚熏笼。远似去年今日恨还同。　双鬟不整云憔悴，泪沾红抹胸。何处相思苦？纱窗醉梦中。
　　　　　五
樱花落尽春将困，秋千架下归时。漏暗 【疑作「满阶」】 斜月迟迟，花在枝。(缺二十字)彻晓纱窗下，待来君不知。
　　　　　六
冉冉秋光色留不住，满阶红叶暮。又是过重阳，台榭登临处。　茱萸花坠，紫菊气，飘庭户，晚烟笼细雨细。嗈嗈新雁咽寒声，愁恨年年长相似。 【以上南词本注】 
　　　王贞白
　　　　娼楼行 【句】 
龙脑香调水，教人染退红。 【《老学庵续笔记》】 
　　　冯延巳
　　　　莫思归 【即《抛球乐》】 
花满名园酒满觞，且开笑口对秾芳。秋千风暖鸾钗亸，绮陌春深翠袖香。莫惜黄金贵，日日须教贳酒尝。 【《花草粹编》一】 
　　　　采春子
樱桃谢了梨花发，红白相催。燕子归来，几处香风绿户开。　人生乐事知多少，且酌金杯。管咽弦哀，慢引萧娘舞袖回。 【《历代诗余》】 
　　　　玉楼春
雪云乍变春云簇，渐觉年华堪纵目。北枝梅蕊犯寒开，南浦波纹如酒绿。　芳菲次第长相续，自是情多何处足。尊前百计得春归，莫为伤春眉黛蹙。 【《尊前集》】 
　　　潘佑
　　　　感怀
幽禽唤杜宇，宿蝶梦庄周。席地一尊酒，思与元化浮。但莫孤明月，何必秉烛游。
　　　　独坐 【句】 
凝神入混茫，万象成空虚 【一作「万有成虚空」。《诗话总龟后集》四三《释氏门》引《法藏碎金》。又《全五代诗》三一引】 
　　　李建勋
　　　　爱敬寺 【句】 
云散经窗湿，山晴石路香。 【《六朝事迹编类》卷下《寺院门大爱敬寺》】 
　　　　句
墙阴沙岸静，岛色海山孤。 【《舆地纪胜》七《镇江府》】 
　　　江为
　　　　观山水障歌
适来一观山水障，万里江山在其上。远近犹如二月春，咫尺分成百般像。一岩嵯峨入云际，七贤镇在青松里。潭水澄泓不见波，孤帆滉漾张风势。钓鱼老翁无伴侣，孑然此地轻寒暑。滩头坐久(上髟下丐)丝垂，手把鱼竿不曾举。树婀娜，山崔嵬，片云似去又不去，双鹤如飞又不飞。良工巧匠多分布，笔头写出江山路头。垂柳风吹不动条，樵人负重难移步。 【《全五代诗》三九】 
　　　　句
竹影横斜水清浅，桂香浮动月黄昏。 【《紫桃轩杂缀》。】 
　　　张泌
　　　　岳阳楼 【句】 
槛外有天皆在照，望中无物敢潜行。 【《舆地纪胜》六九《岳州》】 
　　　　浣溪沙 【词《全唐诗》八九一作张曙词，第二句「苦」，《花间集》作「两」。○《花间集》四】 
　　　沈彬
　　　　送人游南海
白烟和月藏峦洞，明月随潮入瘴村。更想临高见佳景，越王台上酒盈樽。 【《舆地纪胜》八九《广州》】 
　　　　句
龙约海船行有气，象隈铜柱卧成痕。 【同上一○六《邕州》】 
　　　朱存
　　　　金陵览古
【《全五代诗》三二引《十国春秋》：保大时，存尝取吴大帝及六国兴亡成败之迹，作《览古诗》二百章，章四句，地志家多援以为证。又《金陵诗征》引《建康志》略同】 
　　　　北渠 【历代宫苑殿阁制度】 
金殿分来玉砌流，黑龙湖彻凤池头。后庭花落恩波断，翻与南唐作御沟。
　　　　秦淮 【以下景物】 
一气东南王斗牛，祖龙潜为子孙忧。金陵地脉何曾断，不觉真人已姓刘。
　　　　东山
镇物高情济世才，欲随猿鹤老岩隈。山花处处红妆面，髣(上髟下弗)如初拥妓来。
　　　　新亭
满目江山异洛阳，昔人何必重悲伤。倘能戮力扶王室，当自新亭复故乡。
　　　　天阙山
牛头天际碧凝岚，王导无稽亦妄谈。若指远公为上阙，长安应合指终南。
　　　　石头城
五城楼雉各相望，山水英灵宅帝王。此地定由天造险，古来长恃作金汤。
　　　　乌衣巷
人物风流往往非，空余陋巷作乌衣。旧时帘幕无从觅，祇有年年社燕归。
　　　　段石岗
孙吴纪德旧刊碑，草没蟠螭与伏龟。惆怅岗头三段石，至今犹似鼎分时。
　　　　玄武湖 【《全唐诗》七五七及《全五代诗》三一只存此一首，题作《后湖》，第二句「三翼」《全唐诗》作「三异」，第四句「下多时」《全唐诗》作「不多时」。】 
　　　　阿育王塔
窣堵凝然镇梵宫，举头层级在云中。金棺舍利藏何处？铎绕危檐声撼风。 【以上《舆地纪胜》十七《建康府》。又《金陵诗征》四】 
　　　锺蒨
　　　　赋山别诸知己
暮景江亭上，云山日望多。只愁辞辇毂，长恨隔嵯峨。有意图功业，无心忆薜萝。亲朋将远别，且共醉笙歌。 【《徐铉集》三。又《全五代诗》二九】 
　　　乔舜 【一名匡舜，字亚元。】 
　　　　小梅 【句】 
【徐铉《和亚元长歌》中有句云：「开缄试读相思字，乃是多情乔亚元。短韵三篇皆丽绝，小梅寄意情偏切」。自注：「亚元诗云云。此语尤嘉。」】 
借问小梅应得信，春风新自海边来。 【《徐铉集》三】 
　　　汤悦
　　　　送季大夫牧舒州
却下乌台建隼旟，侯封归去袭龙舒。严霜尚满辞天阙，甘雨看随入境车。 【《舆地纪胜》四六《安庆府》】 
