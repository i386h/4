<!-- { "loadSidebar": true } -->
华夷图上见洋川，知在青山绿水边。□□□□□□□，□□□□□□□。官闲最好游僧舍，江近应须买钓船。更待浃旬无事后，(彳扁)题清景作诗仙。 【见王象之《舆地纪胜》卷一九○。】 自陪台旆到洋川，两载优游汉水边。 【同前。】 
　  龚霖
霖，五代时进士。曾投卷于和凝，授诗诀于赞宁。有集一卷，今佚。补诗八首。 【(《全唐诗续补遗》卷二十收龚霖诗二句，缺事迹，今据《类说》本《纪异记》、《小畜集》卷二十《左街僧录通惠大师文集序》。)】 
　　　怀荆州诸友
王粲南游后，年年事转新。应无故国梦，谁怨武陵春。信杳愁归鴈，书成问去人。中心不可寄，绿水与红尘。 【影印本《诗渊》第一册第二四五页。】 
　　　南游有怀
怀才非独步，驱马出荆州。亲老未归去，路长何处游？鸟啼云梦晓，叶落洞庭秋。襟抱谁相问？西风吹客愁。 【同前书第二六九页。】 
　　　秋日途中
满眼水吾土，征轮尚远游。田园虚自废，禾黍美□秋。日暮乌犹返，风高云自收。因循不归去，歧路犹何求？ 【同前第三册第二二一○页。】 
　　　再宿友生郊居
终日走歧路，唯君守草堂。重来身若旧，相见话偏长。夜半四邻静，雨余群木香。不能同此住，名利自茫茫。 【同前第五册第三一五八页。】 
　　　宿弹琴张处士所居
闻君鼓七丝，□我暂忘机。莫谓知音少，都缘能□稀。无风过竹槛，有月照柴扉。一弄一杯酒，坐来霜□衣。 【同前第三五○四页。】 
　　　拟古
凉风摇翠袂，倚槛恨难平。远路人无信，西楼月又生。菱花消旧态，瑶瑟续新声。暗觉新声苦，夫谁知此情？ 【同前第六册第三八九七页。】 
　　　送进士董位
送君偏起恨，醲酒亦难消。为客日已久，还家路各遥。云繁天欲雪，林迥野初烧。何处期相见，春风满路招。 【同前第四三三七页。】 
　　　送友人归荆
帝城多美酒，不醉别离人。北海谋归晚，东门送客频。燕啼迎馆树，草色逐征轮。到日逢乡友，如何话此身？ 【同前第四三八三页。】 
　  五代外镇官
　　　谢学士遗茶 【题拟】 
粗官乞与真虚掷，赖有诗情合得尝。 【《青琐高议前集》卷五。】 
　  王仁裕
　　　长兴中题杜光寺 【题拟】 
上尔高僧更不疑，梦乘龙驾落沉晖。寒暄晕映琉璃殿，晓夜摧残毳衲衣。金体几生传有漏，玉容三界自无非。莓苔满院人稀到，松畔香台野鹤飞。 【见元骆天骧《类编长安志》寺观类杜光寺条，云长兴中王仁裕题诗云云。据《中国古都研究》收黄永年先生《述〈类编长安志〉》转录。】 
　　　戮后主出降诗
蜀朝昏主出降时，衔璧牵羊倒系旗。二十万军高拱手，更无一个是男儿。 【涵芬楼排印本《说郛》卷三十四《豪异秘纂》引王仁裕《蜀石》。】 
　  胡峤
　　　芭蕉诗
野人无帐幄，爱此绿参差。
　　　句
瓶里数枝婪尾春。 【均见《说郛》卷六一《清异录》。】 
　  杨凝式
　　　起居帖
行住坐卧处，手摩胁与肚，心腹通快时，两手肠下踞。踞之彻膀腰，背拳摩肾部。纔觉力倦来，即使家人助。行之不厌频，昼夜无穷数，岁久积功成，渐入神仙路。 【见明刻本朱存理辑《铁网珊瑚书品》卷一。】 
　  智晖
智晖，俗姓高，咸秦人。干化四年，自江表移住洛阳中滩浴院。显德三年卒。诗一首。 【(《全唐诗》无智晖诗，传据《宋高僧传》卷二八、《景德传灯录》卷二十)】 
　　　偈
我有一间舍，父母为修盖。住来八十年，近来觉损坏。早拟移住 【《五灯会元》作「别」】 处，事涉有憎爱。待他摧毁时，彼此无相碍。 【见《景德传灯录》卷二十、《五灯会元》卷十三。】 
　  符蒙
　　　赠同居友人
有情天地内，多感是诗人。见月长怜夜，看花又惜春。愁为终日客，闲过少年身。寂寞正相对，笙歌满四邻。 【影印本《诗渊》第一册第三七七页。】 
　　　赠张山人
五字谁能摘？一枝犹未攀。始知无价玉，出自有名山。春静烟花秀，夜深风月闲。如何恃高节，垂老住云间？ 【同上书第四三五页。】 
　　　春日潜溪寓居
众山围四合，月色到门迟。石面和云坐，花根带土移。竹斜当径笋，松斫逼楼枝。正抱流年恨，芳春不我知。 【同前第五册第三五○○页。】 
　  李涛
　　　赠山翁
松萝深处住，闲野不生愁。鸟语烟岚静，水声门户秋。花间归洞路，山下钓鱼舟。沐浴圣王化，自怜丝满头。 【影印本《诗渊》第一册第四九一页。】 
　　　题处士林亭
帝里高人宅，苍苔遶径深。卷帘山入户，摘果鸟移林。石沼养龟水，站台留客琴。生涯一樽酒，名利不关心。 【同前第五册第三一二三页。】 
  　翟奉达
奉达，名再温，以字行，长于历学。天复二年二十岁，为敦煌郡州学上足子弟。天成三年任随军参谋。天福十年为州学博士。显德三年署登仕郎守州学博士。六年为朝议郎尚书工部员外行沙州经学博士兼殿中侍御史。今存其《寿昌县地境》、同光四年、天成三年、天福十年、显德三年、六年《具注历》。诗三首。 【(《全唐诗》无翟奉达诗，事迹据向达文整理)】 
　　　抄逆刺占后题 【题拟】 
三端俱全大丈夫，六艺堂堂世上无。男儿不学读诗赋，恰似肥菜根尽枯。
躯体堂堂六尺余，走笔横波纸上飞。执笔题篇须意用，后任将身选文知。
哽噎卑末手，抑塞多不谬。嵯峨难遥望，恐怕年终朽。 【见向达《唐代长安与西域文明记敦煌石室出晋天福十年写本寿昌县地境》引敦煌所出天复二年翟奉达写《逆刺占》卷末题诗。原卷流落敦煌某氏，今不详所在。】 
　  李沼
沼，深州饶阳人。仕至右资善大夫。无子，以兄子昉为后。诗二句。 【(《全唐诗》无李沼诗，传据《宋史》卷二六五《李昉传》，参中华书局校点本校勘记)】 
　　　赠李昉 【题拟】 
反观西里盛，世世秉钧衡。 【见《增修诗话总龟》卷三引《翰府名谈》。】 
　  张文伏
文伏，字德昭，仙居人。天成元年进士，授淮东安抚司，移刺太原，称循吏，晋大中大夫锡二品服。未几归隐盂川。周显德及宋初屡诏皆不起，年八十余卒。补诗一首。 【(《全唐诗续补遗》卷十九收文伏诗一首，无事迹)】 
　　　柬范丞相质
禁秘同依日月光，分宣政拙得遐方。半生报国心犹赤，万里筹边鬓已苍。却忆西陲夸短驭，曾陪东阁赋长杨。迢迢云树今如许，渭朔春深正渺茫。 【见清戚鹤泉编《三台诗录》卷一。张靖龙云：「见清王魏《安洲诗录》卷一。」】 
　  范质
　　　贺李昉除翰林学士 【题拟】 
翰苑重求李谪仙，词锋颖利胜龙泉。朝趋建礼霞烘日，夜直承明月映天。圣主重知缘国士，相公多喜为同年。青春才子金门贵，蜀锦袍新夺日鲜。 【周本淳校点本《诗话总龟》卷二七引《古今诗话》。此诗为周世宗征淮南间作。】 
　　　岳阳楼诗 【题拟】 
烟容云态四溟蒙，州在波涛汹涌东。
地收楚蜀西南水，天与江湖旦暮风。
可笑祖龙游不得，欲于何处访蓬莱。 【见《舆地纪胜》卷六九《岳州》。】 
　  法觐
法觐，嗣云门文偃。住隋州智门山三十余年。诗一首。 【(《全唐诗》无法觐诗)】 
　　　宗风颂
从上纲宗事最奇，卷舒生杀切须知。临机便有威雄势，宾主相呈纵夺时。不若食龙金翅鸟，当锋一撮更难支。现成公案睦州断，四门有路赵州机。仰山插锹犹因地，云门关捩几人知？镜清失利多风措，高亭送客看临歧。本分家风依时节，夹山典座得便宜。唯有龙潭吹灭烛，德山谛实更无疑。不是等闲虚妄说，呵佛骂祖天下知。自古纲宗难隐迹，如今着眼直须窥。秖道寻常记得彻，洎乎把住眼如(目□)。敌磕便须大哮吼，莫作埜犴狐兔儿。斯咤落水休吐气，密嘌智深谁瞻伊。提纲尽有同风事，好看云门顾鉴咦。 【《天圣广灯录》卷二十。】 
　  延禅师
延禅师，嗣广德义禅师，仍住襄州广德山。诗一首。 【(《全唐诗》无延禅师诗)】 
　　　偈
纔到洪山便跺跟，四方八面不言论。他家自有眠云志，芦管横吹宇宙喧。 【《景德传灯录》卷二十三、《五灯会元》卷十四。】 
　  窦仪
窦仪，字可象，苏州渔阳人。天福中进士。历汉、周为翰林学士。宋干德四年卒，年五十三。诗一首。 【(《全唐诗》无窦仪诗，传据《五朝名臣言行录》卷一)】 
　　　贺李昉除翰林学士 【题拟】 
(厂既)马牵来哕哕嘶，马蹄随步蹑云梯。新街锦帐达三字，旧制星垣放五题。视草健毫从席选，受降恩诏待公批。仙才已在神仙地，逢见刘晨为指迷。 【周本淳校本《诗话总龟》卷二七引《古今话话》。为后周时作。】 
　  窦俨
俨，字望之，蓟州渔阳人。天福六年进士，辟滑州从事，仕晋至左拾遗。仕汉为史馆修撰，入周，累转为翰林学士，尝奉使荆南。仕宋为礼部侍郎，卒年四十二。诗一首。 【(《全唐诗》无窦俨诗。传据《宋史》卷二六三本传)】 
　　　北海题渚宫
纪南南望水城宽，水色天光混一般。大抵江乡足诗景，咏吟如把画图看。 【见《舆地纪胜》卷六五《江陵府》。】 
　  陶谷
　　　石桥
重重翠嶂耸云端，玉殿金楼缥缈间。圣境不容凡俗到，故将飞瀑隔尘寰。 【见《天台续集》卷中。】 
　　　谢吴越王赠金钟 【题拟】 
乞与金钟病眼明。
　　　使吴越临出境赋诗于邮亭 【题拟】 
井蛙休恃重溟险，泽马曾嘶九曲滨。 【均见《百川学海》本夷门君玉《国老谈苑》。】 
　　　句
尖檐帽子卑凡厮，短靿靴儿末厥兵。 【《六一诗话》。】 
　  赵匡胤
匡胤，涿郡人。后周时仕至殿前都点检。代周自立，建立宋朝，在位十六年，庙号太祖。诗一首。 【(《全唐诗》无赵匡胤诗)】 
　　　日诗
欲出未出光辣达 【一作「太阳初出光赫赫」】 ，千山万山如火发。须臾走向天上来 【一作「一轮顷刻上天衢」】 ，逐却 【作一「退」】 残 【一作「群」】 星赶却 【一作「与残」】 月。 【见《说郛》卷五陈郁《藏一话腴》，校以陈岩肖《庚溪诗话》卷上。】 
　　　华阴道中逢月出
