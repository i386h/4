<!-- { "loadSidebar": true } -->
振楫大江东，前林波万顷。高秋海天阔，色落湖山影。行寻王谢迹，望望登绝岭。荒林草木瘦，古树泉石冷。昔游不可见，牢落余风景。穷愁心未死，一笔聊复秉。
　　　　晚下彭泽
斜日照鸟当，孤舟下彭泽。平分江九派，敛度山一壁。浅浦横黑查，高林间白石。帆收天益暝，鸟没岚更碧。依依戍前鼓，稍稍村外笛。何处不眠人，月明西楚客。
　　　　游仙
赤足一仙翁，耳毫垂两颈。摩娑雪毛项，骑上昆仑顶。顾我踪鹿蹄，去游遐寂境。洞门出昏黑，却望如侧井。行折青桂枝，隔云敲石屏。空岩响深彻，台观凝碧冷。风触琼树花，动摇天水影。端衣礼真貌，心目明耿耿。愿侣牧羊儿，休休在崖岭。
　　　　寓言
江海一遗叟，块然穷巷居。门前是川陆，反背卧枕袪。兴来座援琴，忽忽味《关雎》。但愿致樽酒，岂忧无斗储。野牧亦乘马，家池还钓鱼。偶思荣启期，益喜鬓白初。日夕粗充饥，呼儿掇园蔬。行登逸民舟，坐愧长者车。倏值体中佳，未尝废三余。理生且自昧，安忍限众徂。屏迹岂无素，立诚非甚疏。杜门草《太玄》，落草赋《子虚》。大贾倾十万，一名终不书。小人苟片善，言下辄纪渠。不然少年长，百万看一樗。过此任老圃，笑歌立倚锄。道门演空言，未必死录除。
　　　　题池州杜员外弄水新亭
广厦光奇辈，恢材卓不群。夏天平岸水，春雨近山云。婉衍榱甍揭，端完柱石分。孤帆惊乍驻，一叶动初闻。晚槛余清景，凉轩启碧氛。宾筵习主簿，诗版鲍参军。露洒新篁滴，风含秀草熏。何劳思岘岭，虚望汉江滨。
　　　　戊午年寓兴二十韵
大道开王室，辛勤自贾生。白衣逢圣主，青眼赖时英。一路来边海，三年别上京。泪因南国尽，心向北辰倾。咄咄中途事，栖栖此日行。登封期未卜，吊汨恨空盈。谪见天何再，勤忧诏未并。汉胡当重理，魏相昔权兵。《葛藟》机尤巧，《鸱鹗》义可精。旧恩移保傅，初论激公卿。后学稽前古，先儒制未萌。朱云曾痛愤，刘向几吞声。日月今纔朗，烟尘久未清。讵闻高鸟尽，终俟小鲜烹。坦坦前王道，雄雄近世名。帝图殷太甲，人镜魏文贞。逸足期千里，穷鳞渴一泓。征贤宁乏诏，进善岂无旌。狡兔当寒伏，荒鸡半夜鸣。殷勤在伊吕，为我致升平。
　　　　投陈许李司空二十韵
上将出东征，骅骝得路行。青云仰高步，白日见精诚。朗抱韬群物，沉思活庶氓。田文今得士，孙武旧能兵。晓月当楼色，秋鞞入地声。鬼神愁运思，奸猾恐回情。破敌连收栅，屯师立下城。龙观淮甸虎，鳣视海湄鲸。勇冠临危貌，勋崇定远名。突围亲斩首，开道看擒生。阵变蛇头出，枪回豹尾横。束衣金甲冷，挥箭铁鞭鸣。历战长诸葛，封侯小富平。去淮初五马，迁滑再双旌。道秪萧何直，功惟范蠡成。感恩怀敢炙，知味渴和羹。曙合铜牌入，昏堂蜡烛明。玉钩红袖把，银注紫衣擎。接坐羞人识，还家畏嫂轻。犹希匹夫胆，一向信陵倾。
　　　　投魏博田司空二十韵
圣代倚龙骧，青油镇北方。国除心腹病，时咏股肱良。兆协周畋吉，言应禹拜昌。中台初复位，太白定扬光。传癖深元凯，筹谋奥子房。率先供帝命，特地举朝纲。吏改新曹局，民耕旧战场。节旌穷海岛，诗句起河梁。幕府推贤佐，杯盘任客狂。峰峦资秀(山卒)，鵰鹗避轩昂。列座花茵展，鸣鼍锦臂攘。小旗鞍马令，尖帽柘枝娘。扫路麾幢出，开衙斧钺行。旌旗垂玳瑁，黄帕结鸳鸯。报主亲临敌，屯师首犯强。裂红偷贼号，缠褐眩戎装。夜栅回千马，昏鼙亚万鎗。桉声铺阵血，垂泪抚刀疮。豹望因文变，鲲期假翅翔。空劳千里役，何策利梁王。
　　　　投魏博李相国三十二韵
天意兆升平，忠良自间生。二年移四镇，一夜破重城。白刃来临敌，青油引出京。指途谙老马，望海哂长鲸。国用鞭头筭，军机帐下萌。王师初戮力，贼将首推诚。鼎鼐传家世，藩隅易弟兄。风云将气合，才命与时并。咳唾收齐土，疮痍肓蔡甿。指撝从上策，谈笑赖高情。发号方回踵，归农务散兵。紫微纔近侍，彤矢又专征。曲直须绳准，幽深藉镜明。晓江流汗漫，秋华耸峥嵘。士勇思陈力，儿啼畏道名。文王开卦兆，武帝下星精。远寄恩弥厚，深欺敌不勍。俭风敦制度，和气茂逢迎。画障朱轩设，蛮刀粉壁横。木鱼连钥动，金兽齿环狞。舞席宫鬃出，宾盘海馔盈。绣蹄红球卧，花领紫绦萦。鹓鹭初移府，熊罴夜烈营。济河无反顾，当阵必前行。野迥朱旗卜，霜干翠幕轻。角吹寒日色，枪揭暑雷声。宁越身犹贱，冯暖胆未呈。贵门心强迹，贤路力何争。閟手从抛剑，愁肠却赖觥。宁依刘表死，不接贾充荣。阻辙羞偏毂，蟠泥渴一泓。应怜望尘眼，歧路拜双旌。
　　　　读《西汉书》十四韵
日月中华正，星辰上国偏。经纶今四海，讨伐旧三边。失道非无素，乘时不偶然。安刘机在早，诛吕计须权。礼乐胜残后，干戈止杀前。未闻晁氏戮，初幸贾生缘。善马来何利，穷兵去甚坚。国雠因破虏，民耗是求仙。忍愤中郎节，残形太史编。冲融当魏邴，腼衍自昭宣。故老心徒切，先皇道益悬。元成真渐地，哀少卒崩天。七庙倾王莽，三公败董贤。兴亡岂无诫，为看借秦篇。
　　　　苦旱
河上劳兵地，江南酷旱天。那知讨邢日，不是克殷年。忽忽嗟时难，矜矜畏序愆。云徒蔽日月，雨合降山川。造化炉思火，阴阳炭鼓烟。披怀遭赤昼，濯足想清涟。狱俟于公决，心期戴令虔。敢忘沾霈泽，何幸及私田。请祷诚明矣，焚巫策昧然。灵山罢齐景，美玉罄周宣。石燕曾谁舞，泥龙愈自坚。鱼穷悲涸辙，井漆奈枯泉。五亩忧还轸，三时望益悬。蹔欣垂滴沥，终讶阻缠绵。贬损心应恳，疏通税必蠲。乘轩尝拯物，饮马昔投钱。火宅逢僧话，炎荒想客迁。泥蟠尺蠖久，草长蒺蔾先。病体长兼虑，穷愁益自煎。犹希畏途上，一咏凯歌旋。
　　　　苦雨二十韵
积雨江城久，腾云海峤来。暑当初缜絺，寒亦重然灰。暧昧连中夏，调和仰上台。地平天没堑，舟利木兼材。电影窗遥入，雷声辙乍回。庭除深溢潦，枕簟去浮埃。太陆青苹泛，曾崖白浪豗。初跳倒蛙黾，疾长半蒿莱。坏壤虚为穴，淙沙迥作堆。未如归结网，何惮渴操杯。漏屋诚难葺，崩墙不易坯。远愁超滉瀁，高羡陟崔嵬。俯祝阴灵遍，聊餐水物该。病非宜长老，忧是主婴孩。浅浅斟茶鼎，环环荡酒罍。濯枝怜鸟噤，流麦分人咍。日色疑羞出，天心似惜开。巨鳞承水便，纤介幸时灾。折角巾全委，低头柱顿摧。神龙曾未失，蝼蚁莫相裁。
　　　　陪楚州韦舍人北阊门游宴
柘岸齐空远，通波跨槛牢。四方人意便，两路马行高。雾柳蒙疏叶，风帆挂并艘。碧云秋水静，红日暮霞韬。苟藉公心度，稀逢敏手操。旧恩重雨露，新命压波涛。挹海惊涯涘，冲霄讶羽毛。丝纶初变体，锦袖旋挥毫。美景尤难卜，良辰不易遭。名华应独步，语韵洽朋曹。异日知司衮，闲时解梦刀。卿材尊宦达，侯业重人豪。拽盏怜稀饮，扶鞍哂遽逃。香凫深促坐，画鹢远回篙。赌气连呼采，縻心乍漱醪。何妨孤愤激，肯忘一言褒。北阙承优话，南方续广骚。不尝书咄咄，谁话酒陶陶。末路犹提笔，雄藩伫拥旄。只愁迂蹇步，归去又蓬蒿。
　　　　又陪楚州韦舍人阊门游燕次韵北阊门
远派通催急，层栏架柱牢。中开一合静，外拔两檐高。(山瓦)(山卒)基崇岸，湾环隘近艘。劲竿红旆展，长镫紫囊韬。旧好千金诺，新题一笔操。开怀侵月露，惜别话风涛。尽纳黄泥水，平分沼沚毛。诗能拘咫寸，酒妙乏丝毫。不止才无敌，非论运合遭。宦情周上智，美论逸诸曹。拟义临戎钺，从容宰社刀。三千藂秀彦，百万举名豪。死士曾无悔，生民肯更逃。下帘欣继烛，归路止排篙。彩柚撩青鬓，金舡泛白醪。韵惭高手压，文岂拙词褒。贾谊犹兴叹，杨雄重返骚。不当离急引，应获在甄陶。强逐騑騑驷，徒瞻孑孑旄。何堪纵高祖，生意任庭蒿。
　　　　投太原李司空
烟尘绕北京，千里动人情。位压中华险，功排上将荣。四方分万石，三镇拥双旌。大郡为深寄，河湟仗素城。雄才身挺拔，柱石势映倾。霍氏勋元重，胡家正本清。殊恩酬义勇，积庆自忠贞。海岱乘时出，风云得气生。虎头膺将号，龙额擅侯名。曲(上薛下木)功归酒，盐梅味到羹。碧霄长日路，黄犬少年行。号令诛旡轨，观风审未萌。物情周智用，宾礼尽逢迎。促座杯心亚，开场镜面平。神隈旗干动，虎占地衣狞。紫绶分排马，青娥乱替觥。鱼金垂重獭，罗袖拂球轻。暖合朝呈简，深帘夜按笙。栖遑穷蔡泽，孱弱病刘桢。试暗秦台下，应回照胆明。
　　全唐诗补逸卷之十一
　　　张祜四
　　　　献太原裴相公三十韵
万古元和史，功名将相殊。英明逢主断，直道与天符。一镜辞西阙，双旌镇北都。轮辕归大匠，剑戟尽洪炉。物望朝端洽，人情海内输。重轻毫在手，斟酌斗回枢。邴吉真丞相，陈蕃实丈夫。礼宾青眼色，忧国白髭须。几赖平中土，长愁入五湖。旱苗今雨活，妖沴共风驱。料敌穷天象，开边过地图。黄河归博望，青冢破凶奴。虎豹皆亲射，豺狼例手诛。坐筹千不失，持钺四无虚。勇义精诚感，温良美价沽。夔龙甘道劣，贾马分材枯。曙色开营柳，秋声动塞榆。纵横追穴兔，直下灌城狐。举论当前古，推心及后儒。风云如借便，开眼即天衢。 【本卷均见南宋蜀刻本《张承吉文集》卷第十。】 
　　　　途次杨州赠崔荆二十韵
逆旅杨州郭，音容幸此遭。酒浆曾不罢，风月更何逃。寺塔排云直，闾门架水牢。烟笼春树薄，日映曙楼高。碧草连除卷，青旗指浊醪。粉胸斜露玉，檀脸慢回刀。跃马君心劲，嗔奴我气豪。尾生从抱柱，颜子也酺糟。赤柏看眉睫，生憎惜羽毛。北邙终寂寞，南国且游(彳敖)。觱篥行移束，箜篌旋转绦。袖因迎顐破，肩为请挼劳。未省求媒氏，焉能泥贼曹。拣花偷芍药，和叶窠樱桃。闷口无端语，穷头尽兴搔。覆身唯绿葛，医病只青蒿。事过宜他哂，诗成苟自褒。醉时心烂漫，别夜眼号咷。接席观诚忝，升堂迹贵叨。殷勤欲离抱，为尔一挥毫。
　　　　投宛陵裴尚书二十韵
