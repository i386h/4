<!-- { "loadSidebar": true } -->
南有天台事可尊，孕灵含秀独超群。重重曲涧侵危石，步步层岩踏碎云。金雀每从云里现，异香多向夜深闻。当知此界非凡界，一道幽奇各自分。
仙源佛窟有天台，今古嘉名遍九垓。石磴嵌空神匠出，瀑泉雄壮雨声来。景强偏感高僧住，地胜能令远思开。一等翘诚依此处，自然灵贶作梯媒。
智泉福海莫能逾，亲自王恩运睿谟。感现尽冥心境界，资持全固道根株。石梁低翥红鹦鹉，烟岭高翔碧鹧鸪。胜妙重重惟祷祝，永资军庶息灾虞。
凌晨迎请倍精诚，亲散鲜花异处清。罗汉攀枝呈梵相，岩僧倚树现真形。神幡双出红霞动，宝塔全开白气生。都为王心标意切，满空盈月瑞分明。
幡花宝盖满清川，祈祷迎来圣半千。莫道圣缘无影响，须知嘉会有因缘。空中长似闻天乐，岩畔尝疑有地仙。何必更寻兜率去，重重灵应事昭然。
登云步岭涉烟程，好景随心次第生。圣者已符祥瑞事，地灵全副祷祈情。洞深重迭拖云湿，滩浅潺湲漱水清。愿满事圆归去路，便风相送片帆轻。 【见《四库全书珍本初集》本宋林表民《天台前集别编》。】 
　　　句
言前体道乾坤窄，笔下搜吟海岳枯。
绕绣屏飞花外蝶，隔金笼语柳中莺。
春雨闭花径，晚云生石楼。
草浓春径狭，树密晚窗阴。 【均见明刻本《吟窗杂录》卷三十二《古今诗僧》。】 
　　钱师悦
师悦，官少卿，吴越时人。诗一首。 【(《全唐诗》无钱师悦诗)】 
　　　题清乐亭
林亭虚敞依金地，终待休宦此结庐。因共支公话空理，人中清乐更无如。 【见复旦大学图书馆藏旧抄本《至元嘉禾志》卷三十二。】 
　　江景防 【一作「景房」】 
景防，字汉臣，常山人。事钱俶，官侍御史。时吴越赋敛甚重。宋平诸国，赋敛仍旧籍为断。钱俶入宋，景防以侍从当上图籍，叹曰：「民苦苛敛久矣。使有司仍其籍，民困无已时也。吾宁以身任之。」遂沉图籍于河。诣阙，自劾所以亡失状，宋太宗大怒，欲诛之，已而谪沁水尉，遂屏居田里以卒。诗一首。 【(《全唐诗》无江景防诗，传据《十国春秋》卷八七。《宋诗纪事补遗》作「江景房」)】 
　　　保安寺
扰扰尘埃白日忙，偶然来谒赞公房。行登峻岭跻攀倦，坐俯清泉笑傲凉。林静鸟声酬客语，风来花气逐人香。此时已觉凡尘断，分得高僧兴味长。 【见《宋诗纪事补遗》卷二引《开化县志》。】 
　　钱俶 【补二首】 
　　　诗寄赠四明宝云通法师 【二首】 
海角复天涯，形分道不赊。灯清读圜觉，香暖顶袈裟。戒比珠无类 【疑当作「颣」】 ，心犹镜断瑕。平生赖慈眼，南望一咨嗟。
相望几千里，旷然违道情。自兹成乍别，疑是隔浮生。得旨探玄寂，无心竞利名。苑斋正秋夜，谁伴诵经声。 【见《大正新修大藏经》第四六册南宋释宗晓编《宝云振祖集》。】 
　　赞宁
　　　寄题明月禅院 【之二】 
积翠湖心迤逦长，洞台萧寺两交光。鸟行黑点波涛白，枫叶红莲橘柚黄。人我绝时偎树石，是非来处接帆樯。如何遂得追游性，摆却营营不急忙。 【见范成大纂《吴郡志》卷三十三。】 
　　　悟空塔
浮图萧瑟入虚空，一聚全身罔像中。传马祖心开佛印，识龙潜主示神通。毫光委坠江楼月，道气馨香海岸风。此地化缘才始尽，更于何处动魔宫？ 【《海昌胜迹志》卷一。此首承陶敏先生录示。】 
　　　夜吟
独坐闲吟野思清，秋庭萧索暮烟轻。孤灯欲灺月未上，万籁寂然蛩一声。
　　　秋日寄人
白鸟行从山嘴没，青鸥群向水湄分。松斋独坐谁为侣？数片斜飞槛外云。 【以上二诗为张靖龙同志提供，云见南宋陈起《增广圣宋高僧诗选后集》卷上。】 
　　　钱唐潮信诗
午未未未申，申 【《西湖游览志》作「寅」】 卯卯辰辰，巳巳巳午午，朔望一般轮。 【见元陶宗仪《南村辍耕录》卷十二。】 
　　　句
要路花争发，闲门草易荒。 【见宋吴子良《荆溪林下偶谈》卷二。」】 
山黛浅深春气力，浪花开合水工夫。
草浓春径狭，树密晚窗阴。 【均见《锦绣万花谷后集》卷三《春门》。】 
何用密防奸。 【《江湖小集》卷五绍嵩《江浙纪行集句诗》引。】 
与闲为活计。 【同前。】 
　　晓荣
晓荣，俗姓邓，温州人。嗣德韶，住杭州龙册寺。诗二首。 【(《全唐诗》无晓荣诗)】 
　　　答慧文
般若大神珠，分形万万亿。尘尘彰妙体，剎剎静毗卢。
一念周沙界，日用万般通。湛然常寂灭，常展自家风。 【《五灯会元》卷十。】 
　　遇臻
遇臻，俗姓杨，越州人。嗣德韶，住婺州齐云山。诗一首。 【(《全唐诗》无遇臻诗)】 
　　　颂
秋庭肃肃风颾颾，寒星列空蟾魄高。搘颐静坐神不劳，鸟窠无端吹布毛。 【同前。】 
　　本先
本先，俗姓郑，温州人。嗣德韶，后住本州岛瑞鹿寺。大中祥符元年卒。诗三首。 【(《全唐诗》无本先诗)】 
　　　非风幡动仁者心动颂
非风幡动唯心动，自古相传直至今。今后水云人欲晓，祖师直是好知音。
　　　见色便见心颂
若是见色便见心，人来问着方难答。更求道理说多般，孤负平生三事衲。
　　　明自己颂
旷大劫来祇如是，如是同天亦同地。同地同天作么形，作么形兮无不是。 【同前。】 
　　洪寿
洪寿，嗣德韶，住杭州兴教寺。诗一首。 【(《全唐诗》无洪寿诗)】 
　　　闻堕薪有省偈
扑落非他物，纵横不是尘。山河及大地，全露法王身。 【同前。】 
　　钱惟治
　　　春日登大悲阁二首 【一字至七字】 
阁，阁。雕镂，彩错。簇明霞，攒丽萼。玉女窥牖，飞仙捧铎。沉烟燠宝香，媚水涵珠箔。千山蓊郁晴霁，万井喧填晓郭。登临徙倚傍琼栏，满目春光煦寥廓。
阁，阁。般斤，郢作。木从绳，工必度。华饰藻绘，密施榱桷。明蟾代宝灯，瑞霭为珍箔。栏危似倚高空，梯迥疑穿碧落。有时闲上瞰人寰，自谓禽中腾一鹗。
　　　春日登大悲阁 【四言回文】 
春城满望，晓阁闲登。尘销霁景，定出真僧。人怀远思，槛凭危层。因圆果证，胜境斯兴。 【均见明梁桥《冰川诗式》卷二。】 
　　黄夷简
夷简，字明举，福州人。仕吴越为明州判官，累迁检校秘书监、平江节度副使。开宝初使宋，太祖劝以归顺，归匿其言而退隐。至吴越纳土，始复出，仕至平江军节度使。大中祥符四年卒，年七十七。 【(《全唐诗》无黄夷简诗，传据《宋史》卷四四一、《十国春秋》卷八七。)】 
　　　山居诗
宿雨一番蔬甲嫩，春山几焙茗旗香。 【见《玉壶清话》卷一。】 
　　钱昱
昱，字就之，忠献王长子。初为咸宁、大安二宫使，授秀州刺史。尝使宋，归为台州刺史、温州刺史，转彰武军节度使。入宋后，历任知州、工部侍郎等职，咸平二年卒，年五十七。诗三首。 【(《全唐诗》无钱昱诗，传录《十国春秋》卷八十三。)】 
　　　升山灵岩寺 【题拟】 
松杉满寺廊，栏杆倚高冈。郡郭晓云漠，禅斋春草长。涧青连竹色，山静带茶香。更有名僧在，茅庵住上方。 【见《淳熙三山志》卷三八。】 
　　　涵虚沼留题
景致逼神仙，心幽道亦玄。僧闲来出世，松老不知年。放马眠岩草，移杯酌涧泉。浮名如脱得，终老此云边。 【见影印文渊阁《四库全书》本《福建通志》卷七七。】
　　　留题巾山明庆塔院
数级崔嵬万木中，最堪影势似难同。栏杆 【《赤城志》作「阑干」】 夜压江心月，铃铎秋摇岳顶风。重迭画檐遮世界，稀疏清磬彻虚空。有时问着禅僧路，笑指丹霄去不穷。 【见《天台续集》卷下、《嘉定赤城志》卷十九。】 
　全唐诗续拾卷四十七　闽
　　师备
师备，姓谢，福州闽县人。嗣雪峰。住福州玄沙院，世称玄沙和尚。开平二年卒，年七十四。诗八首。 【(《全唐诗》无师备诗，传据《祖堂集》卷十、《宋高僧传》卷十三、《景德传灯录》卷十八。)】 
　　　送灵云和尚颂 【题拟】 
三十年来祇如常，叶落几回 【卷十九作「几回叶落」】 放毫光。自 【卷十九作「从」】 此一去云霄外，圆音体性应法王。 【见《祖堂集》卷十、卷十九。】 
　　　偈
三棒愚痴不思议，浩浩溶溶自打之。行来目前明明道，七颠八倒是汝机。
用处妙理不换机，问来答得不思议。应现常闻明知友，人人自在得功稀。
再睹道友话清源，人人问道无不全。法法恒然皆如是，四生九类体中圆。 【均见《祖堂集》卷十。】 
　　　颂
玄沙游径别，时人切须知。三冬阳气盛，六月降霜时。有语非关舌，无言切要辞 【《五灯会元》卷七作「词」】 。会我最后句，出世少人知。
奇哉一灵叟，那顿许(口殳)(口殳)【音兜】 。风起引箜篌，迷子争头凑。设使总不是，虾蟆张大口。开口不开口，终是犯灵叟。欲识个中意，南星真北斗。
万里神光顶后相，没顶之时何处望。事已成，意已 【《五灯会元》作「亦」】 休，此个从来 【《五灯会元》作「来踪」】 触处周。智者聊闻猛 【《五灯会元》作「撩着便」】 提取，莫待须臾失却头。 【均见《景德传灯录》卷二九。】 
一二三四五，日轮正当午。可怜大丈夫，先天为心祖。 【《祖庭事苑》卷二。】 
　  志懃
志懃，福州人。嗣沩山。在福州，号灵云和尚。诗一首。 【(《全唐诗》无志懃诗)】 
　　　偶睹春时花(上蕊下木)繁发忽然发悟喜不自胜乃作一偈
三十年来寻剑客，几逢花发 【《景德传灯录》作「落叶」】 几 【《五灯会元》作「又」】 抽枝。 【《祖堂集》卷十作「叶落几回再抽枝」。】 自从一见桃花后，直至如今更不疑。 【见《祖堂集》卷十九、卷十、《景德传灯录》卷十一、《五灯会元》卷四。】 
　  从范
从范，师全豁，在福州香溪，与罗山道闲同时。诗一首。 【(《全唐诗》无从范诗)】 
　　　偈
迦叶上名 【《五灯会元》作「行」】 衣，披来须捷机。纔分招的箭，密露不藏龟。 【见《景德传灯录》卷十七、《五灯会元》卷七。】 
　  普闻
普闻，初为唐僖宗太子。僖宗幸蜀，遂断发为僧。嗣石霜。后住邵武龙湖寺三十余年。诗一首。 【(《全唐诗》无普闻诗)】 
　　　临示寂声钟集众说偈
我逃世难来出家，宗师指示个歇处。住山聚众三十年，寻常不欲轻分付。今日分明说似君，我敛目时齐听取。 【见《五灯会元》卷六。】 
　  义存
