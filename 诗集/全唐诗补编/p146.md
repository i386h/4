<!-- { "loadSidebar": true } -->
山僧一衲衣，展似众人见。云水清两条 【《五灯会元》作「两条分」】 ，莫教露针线。 【《景德传灯录》卷十七、《五灯会元》卷七。】 
　  慧救
慧救，泉州莆田人。出家于龟洋山，后嗣师备。世称中塔和尚。闽王钦敬，奏赐紫衣。诗二首。 【(《全唐诗》无慧救诗)】 
　　　曜日颂
见物明明绝见尘，闻声浩浩亦非因。宗师真示无闻见，未晓徒劳见月新。 【《祖堂集》卷十一。】 
　　　送灵云和尚颂 【题拟】 
谛当恒然直古今，未彻见闻实甚深。现现运转三十载，春尽萎花示君心。 【《祖堂集》卷十九。】 
　  韩偓
　　　深村
甘向深村固不材，犹胜摧折傍尘埃。清宵玩月唯红叶，永日关门但绿苔。幽院菊荒同寂寞，野桥僧去独裴回。隔篱农叟遥相贺，伫看芳田膏雨来。 【《四库全书》本《韩内翰别集》。】 
　　　□明
迢迢恩义吹区分。 【《断肠诗集前集》卷五《秋日杂书二首》郑元佐注引。】 
　  王审知
审知，字信通，光州固始人。唐季，从兄潮起兵，入据福建。潮卒，继任威武军节度使，奄有闽地。开平三年，封闽王。同光三年卒，年六十四。 【(《全唐诗》无王审知诗，兹据《十国春秋》卷九十拟传)】 
　　　与僧对句 【题拟】 
钩偷荳蔻花。 【审知。】 日动珑(王葱)髻。 【僧。见《吟窗杂录》卷三十八。】 
　  黄子棱
子棱，字威元，洛阳人。随父入闽，事王审知，累官至侍御史。退居建阳，筑亭望父墓，名曰望考亭。诗一首。 【(《全唐诗》无黄子棱诗，传据《十国春秋》卷九五及《闽小纪》)】 
　　　题所居
青山木笏尚初官，未老金鱼是等闲。世上几多名将相，门前谁有此溪山。市楼晚日红高下，客艇春波绿往还。人过小桥频指点，全家都在画图间。 【见《嘉靖建阳县志》卷七、周亮工《闽小纪》卷二。】 
　  省澄
省澄，俗姓阮，泉州仙游县人。嗣保福，在泉州，世称福先招庆和尚。闽王钦重，赐号净修禅师。诗七首。 【(《全唐诗》无省澄诗，传据《祖堂集》卷十三、《景德传灯录》卷二十二。《五灯会元》卷八作「省(仃去丁改登)」。)】 
　　　示执坐禅者颂
大道分明绝点尘，何须长坐始相亲。遇缘傥解无非是，处愦那能有故新。散诞肯齐支遁侣，逍遥曷与慧休邻。或游泉石或阛阓，可谓烟霞物外人。
　　　示坐禅方便颂
四威仪内坐为先，澄虑身心渐坦然。瞥尔有缘随浊界，当须莫续是天年。修持只话 【《五灯会元》作「秪学」】 从功路，至理宁论在那边。一切时中常管带，因缘相凑豁通玄。 【以上二首均见《景德传灯录》卷二九、《五灯会元》卷八】 
　　　颂三首
佛日冲天闲雾开，觉城东际象王回。善财五众承当得，鹙子虽逢似不来。
大士梁天请讲开，始登莲座蹑梯回。皇情未晓志公说，大士《金刚》已讲来。
吴(土反)当年塔未开，宋云葱岭见师回。手携只履分明个，后代如何密荐来。 【见《祖堂集》卷十三。】 
　　　答国师
仰山啮镞话，拟议都难会。指拟益后来，言损这边在。 【《祖堂集》卷十八。】 
　　　长庆和尚赞
缁黄深郑重，格峻实难当。尽机相见处，立下闭僧堂。 【同前卷十。】 
　  如体
如体，嗣义存，住福州芙蓉山。诗一首。 【(《全唐诗》无如体诗)】 
　　　古曲偈 【《祖堂集》卷十一作《雄颂》】 
古曲发声雄，今古唱还同 【《五灯会元》作「今时韵亦同」】 。若论第一拍 【《五灯会元》作「指」】 ，祖佛尽迷踪。 【见《祖堂集》卷十、卷十一、《五灯会元》卷七。】 
　  慧忠
慧忠，俗姓陈，泉州人。嗣草庵法义禅师。诗三首。 【(《全唐诗》无慧忠诗)】 
　　　偈
雪后始知松柏操，云收方见济淮 【《五灯会元》作「河」】 分。不因世主令 【《五灯会元》作「教」】 还俗，那辨鸡群与鹤群。
多年尘土 【《五灯会元》作「事」】 谩腾腾，虽着伽黎 【《五灯会元》作「方袍」】 未是僧。今日归来酬本志，不妨留发候然灯。 【《五灯会元》作「今日休行依善慧，满头留发候然灯」。】 
形容 【《五灯会元》作「仪」】 虽变道常存，混俗心源亦不昏。试读善财巡礼偈，当时岂例是 【《五灯会元》作「作」】 沙门。 【见《禅林僧宝传》卷十、《五灯会元》卷十四。】 
　  章文谷
文谷，京山邑人。诗一首。 【(《全唐诗》无章文谷诗)】 
　　　送士濂弟之京
行色翩翩入帝都，壮怀此去莫踌躇。昔曾故国登高第，今向新朝再上书。汝负才猷堪济世，我惭衰朽合闲居。鸰鸽原今常相望，衣锦还乡常有余。 【见光绪廾六年刊翁昭泰纂《浦城县志》卷三九引《章氏会谱》。】 
　  王涤
　　　南涧寺阁
上阁便见海，入门方是山。塔高端似笔，城转曲如环。 【见《舆地纪胜》卷一二八《福州》。】 
　  詹敦仁附詹琲
　　　行至双溪口午炊主人开瓮求诗作
地僻双溪合，村深邸舍稀。主人如旧识，稚子觅新诗。洗杓开春酝，淘粳作午炊。春风吹酒醒，琴剑又追随。
　　　欧阳长官见迓约余买邻作此奉呈
一识荆州面，令人意气舒。知心真我辈，遂性即吾庐。佛耳云堪扫，湖山水可渔。明朝整琴剑，踏雪醉骑驴。
　　　父子联韵诗
　　　　詹敦仁　　詹琲
夜静月华明， 【仁。】 秋深露气清。 【琲。】 园林消溽暑， 【仁。】 山水送寒声。 【琲。】 菊富陶无酒， 【仁。】 莼肥翰可羹。 【琲。】 人生贵自适， 【仁。】 世利不须营。 【琲。】 漫舞衣饶冷， 【仁。】 狂歌酒易倾。 【琲。】 欢酬儿与父， 【仁。】 今古梦还醒。 【琲。】 笑眼看毛凤， 【仁。】 长怀念鹡鸰。 【琲。】 干戈时已定， 【仁。】 款款话平生。 【琲。均见《闽诗录乙集》卷四。】 
　  文彧
文彧，五代闽僧。有《诗格》一卷，收入《吟窗杂录》。《宋史艺文志》有「僧文彧诗一卷，今不存。诗一首又二句。 【(《全唐诗》无文彧诗)】 
　　　赠陈文亮 【题拟】 
闻学汤休长鬓髭，罢修禅颂不披缁。龙盂虎锡安何处，象简银鱼得几时。宗炳社抛云一榻，李膺门醉酒千卮。莫言谁管你闲事，今日尘中复是谁？ 【周本淳校点本《诗话总龟》卷三九引《雅言系述》。】 
　　　吊陈文亮 【题拟】 
不知冥漠下，今似鹧鸪无？ 【同前。】 
　  陈文亮
陈文亮，闽人。少为浮屠，后入王氏幕下，终遇害。诗一首又四句。 【(《全唐诗》无陈文亮诗)】 
　　　代迁客吟鹧鸪诗
毛羽锦生光，江南是你乡。四山声欲合，迁客路犹长。相应隈丛竹，低飞近夕阳。就中汨罗岸，非细断人肠。 【同前。】 
　　　为僧时作 【题拟】 
谁管你闲事，尘中自有人。 【同前。】 
　　　句
草铺春□阔，兵偃塞垣操。 【《增修诗话总龟》卷十六引《古今诗话》。】 
　  杨凫
　　　句
岛山断云垂极浦。 【《江湖小集》卷六绍嵩《江浙纪行集句诗》引。】 
　  玄应
玄应，俗姓吴，泉州晋江人。嗣白龙道希，漳州报劬院。开宝八年卒，年六十六。诗一首。 【(《全唐诗》无玄应诗)】 
　　　临寂示漳州刺史陈文颢偈 【题拟】 
今年六十六，世寿有延促。无生火炽然，有为薪不续。出谷与归源，一时俱备足。 【《景德传灯录》卷二十四、《五灯会元》卷八。】 
　  定御
定御，干德中居仙游高田院，六年卒。诗一首。 【(《全唐诗》无定御诗)】 
　　　答冥使 【题拟】 
三年过了又三年，阅遍《华严》满五千。功德完时珍重去，何劳使者上高田。 【同治《仙游县志》卷四十五。】 
　  郑元弼
元弼，仙游人，良士子。事王继鹏为礼部员外郎。通文时，尝使晋。王延羲立，改官谏议大夫，迁礼部尚书、判三司。天德二年为朱文进所杀。诗二首。 【(《全唐诗》无郑元弼诗，传据《仙游志》卷四、《十国春秋》卷九六)】 
　　　汀州定光南安岩诗二首 【题拟】 
石耸灵岩接太虚，百千年称定光居。未知天上何方有，应是人间别地无。
香风影里迎新魄，梵贝声中见落晖。自幸劳生名利役，不能来此共忘机。路入云山几万层，豁然岩宇势峥嵘。地从物外嚣尘断，天到壶中日月明。 【见《舆地纪胜》卷一三二《汀州》。】 
　  清豁
　　　夜睹豺虎奔至契如庵前自然驯遶因有诗 【题拟】 
行不等闲行，谁知去住情。一餐犹未饱，万户勿聊生。非道应难伏，空拳莫与争。龙吟云起处，闲啸两三声。 【见《五灯会元》卷八。】 
　  韦添
添，闽中书吏。 【(《全唐诗》无韦添诗)】 
　　　天字谜
露头更一日，真是艳阳根。 【见《说郛》卷六一《清异录》。】 
　  钱熙
熙，字大雅，南安人。初为泉州陈洪进巡官。入宋，于雍熙二年登进士第，历任直史馆、右司谏等职，威平三年卒，年四十八。诗三首。 【(《全唐诗》无钱熙诗，传据《宋史》卷四四○)】 
　　　清源山 【题拟】 
巍峨堆压郡城阴，秀出天涯 【《泉州府志》作「崖」】 几万寻。翠影倒时吞半郭，岚光凝处滴疏林。 【见《古今图书集成山川典》卷一八五《泉山部》、同治庚午年刊黄任等纂《泉州府志》卷六。】 
　　　龙首山
残年仍置闰，五日恰逢春。携酒客不赏，敲门僧不嗔。双松如拱立，万井自横陈。精舍故盘礡，元规尘上人。 【同治《泉州府志》卷六。】 
　　　九日溪偶成
渔家深处住，鸥鹭泊柴扉。雨过山 【《清源文献》作「莎」】 迷径，潮来风满衣。岸幽分远景，波冷漾清 【《清源文献》作「晴」】 晖。却忆曾游赏，严陵有旧矶。 【见同书卷七、《宋诗纪事》卷四引《清源文献》。】 
　  张连
张连，闽太常博士。
　　　添撰享太庙乐章
　　　　敬宗庙奏
大孝显庆，景运应时。德合天地，威戢蛮夷。神呈福祉，岁有经□。无私之礼，□□□□。 【《大唐郊祀录》卷九。】 
　　　　文宗庙奏
赫尔昭代，显应元亨。祥符史牒，德振文明。风调雨顺，海晏河清。应延大宝，千秋化成。 【同前。】 
　  陈致雍
陈致雍，莆田人。初仕闽为太常卿。复入南唐，以通礼及第，除秘书监。未几，致仕归，陈洪进辟为掌书记。撰《曲台奏议》二十卷等。 【(《十国春秋》卷九七本传)】 
