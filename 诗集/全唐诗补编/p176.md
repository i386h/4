<!-- { "loadSidebar": true } -->
中央戊己属句陈，体合虚无与道邻。纯抱元和精粹气，陶身万炼总成真。木妻火子水家鬼，水土相镇不能起。还教却产西方金，递代相承壮精髓。虽然我身无正形，志事隈凭四象生。四象不因连我气，水金木火岂能成？徧通金木恩情熟，留向胎中亲养育。两物相和气总并，须凭丙火来煎蹙。丙火元来是我命，节候轮排依法令。自合天人造功机，谁见仙家真径路？
　　　二气产黄芽歌
乾坤感应始为形，造化元因北户成。日月周旋魂魄合，阴阳交媾结为精。分明一气从金长，认取黄芽自水生。无限虚于尘世里，时人日用不知名。
　　　广成子口诀
世上忙忙没了程，百年如梦瞥然荣。不知道有云衢客，刚自争超尘里名。若欲留年从太一，须吞灵药便长生。纯烧天地阴阳髓，炼取乾坤日月精。
　　　广成子传附二味
要伏离宫亦等闲，搜求坎户取精研。但比夫妇成交感，孕出黄芽见本源。若不亲传师指受，此外徒劳虚费钱。火候仍修终九九，丹成直待是三年。
　　　抱朴子口诀
朱砂水银入华池，收得黄芽人不知。本是仙人留口诀，世上喧喧乱言说。七十年中付一人，分付还须有仙骨。一一事须手眼传，采取只在片时间。河车覆在丹田里，制伏只在黄芽边。
　　　张华真人铅汞歌
赤龙化为粉，白虎利如霜。其中投石液，还要帝流浆。调神清五脏，欲得炼三光。专守坚冰性，如何阴使阳？
　　　张华真人二味口诀
虎伏龙亦藏，龙潜先伏虎。但毕河车功，不用堤防虑。黄老学飞仙，狂迷不得路。回首指牝鸡，不测阴阳数。却坐太一宫，参商方始遇。左右得近神，四相皆扶护。乾坤法象成，自有仙人顾。
　　　尹喜真人口诀
至药须用铅，杯向黑中聚。若欲识黄芽，先应问阴土。真铅配坎男，戊己来相顾。只此号黄矾，便是还丹祖。
　　　函谷关老君铅汞歌
红铅黑铅大丹头，红铅黑铅体同金。黑金取精赤取髓，解用赤黑药无比。用赤入黑保长生，用黑入赤天仙矣。颠倒两法总称铅，黑能变化赤天仙。至道之人莫容易，贪财好色不须传。函谷关头梁石山，老君镌石留此言。
　　　汉祖天师口诀
铅抽髓，髓抽精，精髓相合丹必成。一斤水银十七两，一两变化是铅精。将此铅精作大丹，老子九转入生研。一两水银特牛刀，服之令人貌若仙，貌若仙兮筋骨坚。筋骨坚强返枯槁，截舌人间不须道。未能隐显出没藏，切须慎口莫颠狂。若教上界天神怒，恐遭非横及刀光。
　　　严君平口诀
铅是铅，汞是汞，只这两般是铅汞。龙是龙，虎是虎，只这两个同宗祖。若能识此坎离宫，离宫之下出黄土。黄土出黄芽，黄芽之下金花成。金花成，金花之下结紫精。紫精成，紫精之下出白金。白金沉，黄金浮，世人采沉作丹头，搜取赤髓相和种。种有时，采有日，换筋骨，添寿历，天仙地仙不思议。点铅铁，兼瓦砾，一二三四五，水火木金土。但知明此诀，便是长生路。
　　　阴长生口诀
金作骨兮铅作身，阴阳定配龙虎亲。红颜二八三才合，八卦分张斗建寅。从子午，不须移，七十二候莫参差。(女宅)女因媒归太一，紫微宫内生雄雌。铅中宝，砂中珍，此物含弘象五神。七月怀胎分六甲，终岁人转乃成真。淮南法，炼秋石，黄帝金花烧琥珀。白酒杯添九酝香，晶辉甘甜号龙液。一人有，一人无，三姓同家二子俱。狐兔非群不乳马，异类天然种性殊。冥复冥，玄复玄，此法非人不可传。世人不知世上药，知我还命不由天。
　　　果州谢自然口诀
白女正当年十六，自夸弱质颜如玉。常嗟岁月无良媒，昼夜孤单唯独宿。爷娘不审他心意，谩说张三并李四。几度为话总不成，教人羞天复愧地。忽遇黄婆来扣门，说道金公体性温，遂将二命问君平。君平断言此好婚，不偏不曲合乾坤。审此因缘甚宜良，至今子孙满帝乡。昔时不因黄婆力，如何得契合阴阳。 【以上皆见《正统道藏》本《大还丹照鉴》。】 
　　　太微天帝君赞大有妙经颂一章
丹晖映云庭，紫烟光玉林。焕烂七宝花，璀璨瑶灵音。宫商自相和，妙灵开人衿。玄唱种福田，广度无界心。
　　　天帝君赞大有妙经颂一章
玄化本无迹，有迹生道宗。遨游九天际，息驾六领宫，道畅虚漠内，灵歌发太空。形感至寂庭，思咏希微通。
　　　太帝君赞大有妙经颂一章
翳翳元化初，眇眇晨霞散。太寂空玄上，寥朗二仪判。凝精抱空胎，结化孕灵观。含真颐神内，倏(焱欠)启冥旦。始悟忧促龄，运交反天汉。
　　　老君本生经颂一章
众生之本际，寂然无起灭。弱丧迷其根，自与真源别。妄作善恶缘，祸福报无绝。欲得苦海倾，当使爱河竭。守一固专柔，持此无疵缺。正智通群有，妙慧摧诸结。万行混同归，三乘泯殊辙。真静离尘垢，清凉无恼热。
　　　太上智慧佪玄经颂一章
灵仙乘庆霄，驾龙蹑玄波。洽真表嘉祥，濯足八天河。福应不我期，故能释天罗。道德冠三界，地网亦以过。感遇灵真会，净慧经莲华。
　　　太上智慧经赞一章
学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞玄路，五灵度符籍。
　　　本愿大戒经颂一章
学仙行为急，奉戒制情心。虚夷正气居，仙圣自相寻。若不信法言，胡为栖山林？
　　　玉皇授(焱欠)生大洞三十九章与登龙台歌二章
飙飙三霞领，佪刚七元盖。八景入太元，飞洒九天外。琼扉生景云，灵烟绝幽蔼。西宫咏洞玄，清唱扶桑际。守雌森峰间，玄吟五老会。(焱欠)生有心哉，与尔结中带。
匏河振沧茫，天津鼓万流。八风驾神霄，缅缅虚中游。咏洞神明唱，音为汝玄投。(焱欠)生必至行，肘伏尘中趋。可为苦心哉，当告尔所求。
　　　西王母授紫度炎光神变经颂三篇
啸歌九玄台，崖岭凝凄端。心理六觉畅，目弃尘滓氛。流霞耀金室，虚堂散重玄。积感致灵降，形单道亦分。倏(焱欠)盼万劫，岂觉周亿椿。
秀圃蔚神阶，朱扉琼林庭。流风鼓空洞，玉籁乘虚鸣。紫烟缠曲户，丹晖映绿軿。飞旗郁玄盖，羽节耀紫清。登景九霄际，遨游戏凤城。顾爱幽境子，一乐同朝生。
腾辔控朗晖，宴景洞野外。流浪寻灵人，合形庆霄际。手披朱岛户，朗若神冲泰。金阙郁嵯峨，清景无尘秽，解衿玄阆台，适我良愿会。脱屣三涂难，保炼固年迈。
　　　灵宝真一自然太上玄一真人颂一章
众妙出洞真，焕烂曜太清。奉者号仙人，体无永长生。逍遥戏玄虚，宫殿罗无形。蒨粲七宝林，晃朗日月精。龙鳞交横驰，凤皇翔悲鸣。太上治紫台，众真诵洞经。捻香稽首礼，旋行遶宫城。三周归高座，道王为应声。人主弘至道，天下普安宁。
　　　太上弘道颂一章
太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月光炳灼，安和乐未央。
　　　吴王夫差书一章并序
《天文五符》云：仙人乐修门于劳盛山上，刻石作《五符文》
玄津流绛波，昆碧映琅山。朝日控晨辉，荟艳何婉蜒。游云落太阳，飙景凌三天。灵宝曜九虚，幽明钟山间。夏禹登八窗，散气响金兰。因枝振玉条，缘波讨洪源。扶质立灵干，垂叶以结繁。渺邈龙凤迹，焕烂九天翰。仰挹三辰精，保身永长安。俯漱五华液，还复反童颜。腾神温凉宫，岂知热与寒。千秋似清旦，万岁犹日半。鼓翼空洞上，要我灵宝官。棼棼五帝驾，俱会景漠端。相问饥与渴，玄泉饶流丹。永仙方寸内，八遐无易难。顾闻朱门臭，当涂中有难。铭碣劳岩阴，穴岫可稽盘。 【以上皆见《云笈七签》卷九六。】 
　　　众仙步虚词五首
飘飘上云路，黯黯入长霄。星宫日去远，光阴劫数遥。仰德金颜隐，倾想伫神飙。愿得映霞轸，焚香稽首朝。
玄风转飞盖，紫气泛仙车。浮空不待驾，倏忽升虚无。徘徊哀下界，顾眄愍群诸。三元真化毕，翛然入太虚。
万气浮空上，千光合太微。霄间望华盖，虚里眄霞衣。真仪入云路，圆曜逐风飞。愿得三元会，金容乘运归。
吉光腾紫气，霄路逸丹天。幡扬香风转，盖动超浮烟。道中还复道，玄中已复玄。真光不识际，大道竟无形。法轮常自转，希音不可听。空闲待三宝，虚中闻洞经。七变游魂反，万气驻颓龄。
香风飘羽盖，游气转飚车。泠泠上云路，窈窈入长虚。顾愍埃尘子，应运演灵书。妙果谐今日，冥契自然符。 【《云笈七签》卷九九。】 
　　　青童天君常吟一首
欲植灭度根，当拔生死栽。沉吟堕九泉，但坐惜形骸。 【同前。】 
　　　陶隐居望江南
长生药，本是五行作。子午三门开卯酉，四时运火合乾坤。龙虎自相吞。
十月满，开鼎一团红。数片残雪含五彩，解胎神水响玲珑。气复异香秾。 【《金液还丹百问诀》。】 

