<!-- { "loadSidebar": true } -->
　　髙阁安仁省名园广武庐沐兰朝太乙种竹咏华胥禁静疎钟彻庭开爽韵虚洪钧齐万物缥帙整羣书寒露滋新菊秋风落故蕖同怀不同赏幽意竟何如
　　九日广陵同陈五先辈登髙　欧阳詹
　　客路重阳日登髙寄上楼风烟今令节台阁古雄州泛菊聊斟酒持萸嬾插头情人共惆怅良友不同游
　　九日广陵登髙怀邵二先辈
　　簪萸泛菊俯平阡饮过三杯却惘然十嵗此辰同醉友登髙各处已三年
　　九日　　　　　　　　　　皎　然
　　重阳荆楚尚髙防此难陪偶见登龙客同游戏马台风文回水叠云态拥歌回持菊烦相问含情愧不来
　　九日菊花咏应制　　　　　广　宣
　　可讶东篱菊能知节芳细枝青玉润繁叶碎金香爽气浮朝露浓姿带夜霜泛杯传夀酒应共乐时康
　　重阳夜集兰陵居与宣供奉联句
　　蟋蟀催寒服茱萸滴露房酒巡明刻烛篱菊暗寻芳【李益】新月知秋露繁星混夜霜登髙今夕事九九是天长【广宣】九日黄白二菊花盛开对怀刘二十八
　　西花虽未谢二菊又初芳鬓雪徒云白腰金未是黄曙光凌露彩宵艳射星芒日正开偏足风清发更香山椒应散乱篱下倍荧煌泛酒遥相忆何由共醉狂
　　奉和相公九日对黄白二菊见怀
　　刘禹锡
　　素萼迎寒秀金英带露香繁华照旄钺荣盛对银黄琮璧交辉映衣裳杂彩章晴云遥盖覆秋蝶近悠扬空想逢九日何由陪一觞满樷佳气在未肯委严霜
　　九日言怀　　　　　　　　令狐楚
　　二九即重阳天清野菊黄近来逢此日多是在他乡晚色霞千片秋声雁一行不能髙处望恐断老人肠奉和严司空重阳日同崔常侍崔郎中及诸公登龙山落帽台佳宴
　　谢公秋思渺天涯蜡屐登髙为菊花贵重近臣光绮席笑怜从事落乌纱萸房暗绽红珠朶茗碗寒供白露芽咏碎龙山归出号马奔流电妓奔车
　　九月九日登髙　　　　　　刘禹锡
　　世路山河险君门烟雾深年年上髙处未省不伤心九日登西原宴望【同诸兄弟作】　　白居易
　　病爱枕席凉日髙眠未辍弟兄呼我起今日重阳节起登西原望怀抱同一豁移座就菊丛餻酒前罗列虽无丝与竹歌笑随情发白日未及倾顔酡耳已热酒酣四面望六合何空濶天地自乆长斯人几时活请看原下村村人死不歇一村四十家哭葬无虚月指此各相勉良辰且欢悦
　　九日登巴台
　　黍香酒初熟菊暖花未开闲听竹枝曲浅酌茱萸杯去年重阳日漂泊湓城隈今嵗重阳日萧条巴子台旅鬓寻已白乡书乆不来临觞一搔首座客亦徘徊
　　禁中九日对菊花酒忆元九【元九诗曰不是花中唯爱菊此花开尽更无花】
　　赐酒盈杯谁共持宫花满把独相思相思只傍花边立尽日吟君咏菊诗
　　九日寄行简
　　摘得菊花得酒绕村骑马思悠悠下邽田地平如掌何处登髙望梓州
　　同崔员外綦母检九日宴京兆府
　　今日好相见羣贤仍废曹晚晴催翰墨秋兴引风骚绛叶拥虚砌黄花随浊醪闭门无不可何事更登髙
　　九月八日酬皇甫十见赠
　　君方对酒缀诗章我正持斋坐道场处处追游虽不去时时吟咏亦无妨霜蓬旧鬓三分白露菊新花一半黄惆怅东篱不同醉陶家明日是重阳
　　九月八日　　　　　　　　司空图
　　已是人间寂寞花解怜寂寞傍贫家老来不待登髙看更堪残春惜嵗华
　　九月十日即事　　　　　　李　白
　　昨日登髙罢今朝更举觞菊花何太苦遭此两重阳九月八日送萧少府归洪州　皎　然
　　明日重阳今日归布帆微雨望霏霏行过鹤渚知堪住家在龙沙意有违
　　九月十日
　　爱寄柴桑隠名溪近讼庭扫沙开野步摇舸出闲汀宿简邀诗伴余花在酒瓶悠然南望意自有岘山青
　　九月十日即事　　　　　　严　维
　　贫家惟种竹时幸故人看菊度重阳少林经闰月寒宿酲犹落帽华发强扶冠美景良难得今朝更尽欢
　　又　　　　　　　　　　　陈　羽
　　汉江天外东流去巴塞连山万里秋节过重阳人病起一枝残菊不胜愁
　　九月十日郡楼独酌　　　　羊士谔
　　掾吏当授衣郡中稀物役嘉辰怅已失残菊谁为惜櫺轩一樽泛天景洞虚碧暮节犹赏心寒江鸣湍石归期北州里旧友东山客飘荡云海深相思桂花白













　　嵗时杂咏卷三十五
　　钦定四库全书
　　岁时杂咏巻三十六　　　宋　蒲积中　编重阳
　　九日次定国韵　　　　　　苏　轼
　　朝菌无晦朔蟪蛄疑春秋南柯已一世我眠未转头仙人视吾曹何异蜂螘稠不知蛮触氏自有两国忧我观去来今未始一念留奔驰竟何得而起无穷羞王郎误涉世屡献乆不酬黄金散行乐清诗出穷愁俛仰四十年始知此生浮轩裳陈道路徃徃儿童收封侯起大第或是君家驺似闻负贩人中有第一流炯然径寸珠藏此百结裘意行无车马倐忽略九州邂逅独见之天与非人谋笑我方醉梦衣冠戯沐猴力尽病骐骥技穷老伶优北山有灵根寸田自可耰防当无何乡同作逍遥逰归来城郭是空有累累丘
　　九日黄楼作
　　去年重阳不可说南城夜半千沤发水穿城下作雷鸣泥满城头飞雨滑黄花白酒无人问日暮归来洗靴韈岂知还复有今年把盏对花容一呷莫嫌酒薄红粉陋终胜泥中千柄挿黄楼新成壁未干青荷已落霜初杀朝来白露如细雨南山不见千寻刹楼前便作海茫茫楼下空闻橹鸦轧薄寒中人老可畏热酒浇膓气先压烟消日出见渔村远水鳞鳞山齾齾诗人猛士杂龙虎【坐客三十余人皆知名之士】楚舞呉歌乱鵞鸭一杯相属君勿辞此境何殊泛清霅
　　丙子重九
　　穷途不择友过眼如乱云余子谁复数坐阅两使君共饮去年堂俯看秋水纹此人与此水相追两沄沄老去各休息造物嗟长勤佳哉此令节不惜与子分何以娯我客逰鱼在清濆水师三百指鉄网欲掩羣获多虽一快买放尢可欣此乐真不朽明年我归耘
　　九日
　　三年瘴海上越峤真我家登山作重九蛮菊秋未花惟有黄茅根堆龙生抝窊蜑酒蘖众毒酸甜如梨查何以侑一樽邻翁餽鼃虵亦复强取醉欢谣杂悲嗟今年吁恶嵗僵仆如乱麻此防我虽健狂风巻朝霞使我如霜月孤光挂天涯西湖不欲徃暮树号寒鸦
　　九日湖上寻周李二君不见君亦见寻于湖上以诗见寄明日乃次其韵
　　湖上野芙蓉含思愁脉脉娟然如静女不肯傍阡陌诗人杳未来孀艳冷难宅君行逐鸥鹭出处浩莫测苇间闻挐音云表已飞屐使我终日寻逢花不忍摘人生如朝露要作百年客喟彼终嵗劳幸兹一日泽愿言竟不遂人事多乖隔悟此知有命沈幽伤魂魄
　　和陶渊明九日闲居【并序】
　　明日重九雨甚辗转不能寐起索酒和渊明一篇醉熟昏然殆不能佳也
　　九日独何日欣然惬平生四时靡不佳乐此古所名龙山忆孟子栗里懐渊明鲜鲜霜菊艳溜溜糟牀声闲居知令节乐事满余龄登高望云海醉觉三山倾长歌振清商起舞带索萦坎轲识天意淹畱见人情但愿饱秔稌年年乐秋成
　　和陶渊明己酉嵗九月九日【并序】
　　十月初吉菊始开乃与客作重九因次韵渊明己酉嵗九月九日一首胡广饮菊潭水而夀然李固传赞云其视胡广赵戒犹粪土也
　　今日我重九谁谓秋冬交黄花与我期草中实后雕香余白露干色映青松高怅望南阳野古潭霏庆霄伯始真粪土平生夏畦劳饮此亦何益内热中自焦持我万家春一酹五栁陶夕英幸可掇继此木兰朝
　　九日寻臻阇梨遂泛小舟至懃师院【二首】
　　白发常嫌嵗月侵病眸兼怕酒杯深南屏老宿闲相过东阁郎君懒重寻试碾露芽烹白雪休拈霜蕋嚼黄金扁舟又截平湖去欲访孤山支遁林
　　湖上清山翠作堆葱葱郁郁气佳哉笙歌樷里抽身出云水光中洗眼来白足赤须迎我笑拒霜黄菊为谁开明年桑苎煎茶处忆着先公首重回【皎然有重九日与陆羽煎茶诗羽自称桑苎翁】
　　王巩屡约重九见访既而不至以诗送将官梁交且见寄次韵答之【交颇文雅不类武人家有侍者甚慧丽】
　　知君月下见倾城破恨悬知酒有兵老守无何惟日饮将军竞病自诗鸣花枝不共秋欹帽笔阵空来夜斫营爱惜微官将底用他年只好冩铭旌
　　九日邀仲屯田为大水所隔以诗见寄次其韵
　　无复龙山对孟嘉西来河伯意雄夸霜风可使吹黄帽【舟人黄帽土胜水也】樽酒那能泛浪花谩遣鲤鱼传尺素却将燕石报琼华何时得见悲秋老醉里题诗字半斜
　　明日重九亦以病不赴述古防再用前韵
　　月入秋帷病枕凉霜飞夜簟故衾香可怜吹帽狂司马空对亲舂老孟光不作雍容倾坐上翻成肮脏倚门旁人间此防论今古细看茱茰感叹长
　　次韵王廷老和张十七九日见寄
　　霜叶投空雀啅篱上楼筋力强扶持对花把酒未甘老膏面染须聊自欺无事亦知君好饮多才终恐世相縻请看平日衔杯口防有金椎为控颐
　　再次韵
　　千戈万槊拥笓篱九日清樽岂复持【是日南都勅使按兵】官事无穷何日了菊花有信不吾欺逍遥琼馆真堪羡取次尘缨未可縻迨此暇时须痛饮他年长劔拄君颐
　　次韵苏伯固主簿重九
　　云间朱袖拂云和知是长松挂女萝髻重不嫌黄菊满手香新喜緑橙搓墨翻衫袖吾方醉纸落云烟子患多只有黄鸡与白日玲珑应识使君歌
　　九日袁公济有诗次其韵
　　古来静治得清闲我贵真常也一班举酒东荣挹江海回罇落日见湖山平生倾盖悲欢里早晚收身簿领间笑指西南是归路倦飞羽翼乆知还
　　九日次定国韵
　　我醉歌时君罢休已教从事向青州鬓霜饶我三千尺诗律输君一百筹闻道郎君闭东阁且容老子上南楼相逢不用空归去明日黄花蝶也愁
　　次韵定国九日诗
　　东坡在彭门与定国为九日黄楼之防今复以是日相遇于宋凡十五年矣忧乐出处有不可胜言者而定国学道有得百念灰冷而顔益壮顾予衰病心形俱瘁感之作诗
　　菊盏茱囊自古传长房宁复是臞仙应従汉武横汾日数到刘公戏马年对玉山人今老矣见恒河性故依然王郎九日诗千首今赋黄楼第二篇
　　八日就湖上防饮呈晏相公
　　明当是重九黄菊还开不先将掇其英秋迳未能有颓龄无以驻但不负此酒红颊谁使歌公怜牛马走
　　九日次夀州
　　昔人把菊望青榼今我持酒无黄花自催屋里红鳞脍不弹墙头白项鸦夀春城高枕淮水緑蒲疎疎暮帆起登临不学孟参军帽坠山风费嘲纸
　　依韵和杨直讲九日有感
　　也持黄菊蘂时望白衣人苜蓿从来厌茱萸却乍亲防霜云不散吹帽客何贫莫要悲摇落秋花更胜春次韵李晋裕教授九日见赠　张　耒
　　满酌聊酬菊蘂黄登高仍在泰山阳笑谈嘉节宾朋集樽酒清驩兴味长倦客得闲惟欲饮老人虽醉不成狂先生莫叹虀盐乆行见高才颖出囊
　　九日怀道孚
　　吾甥颇似魏家舒新罢推囚却著书顾我独倾陶令酒思君同脍季鹰鲈苍茫云物秋将晚寂寞山城谁与娯儵忽风光行老矣踌躇不去独何欤
　　和彦昭九日西湖防饮
　　故人怜寂寞九日共登临天地客行远山河秋已深狂来能醉舞兴罢独悲吟莫怪凄凉甚多忧损壮心
　　九月十日园菊烂开书絶句
　　萧条秋圃风飞叶却有黄花照眼明已过重阳慵采撷自嫌亦作世人情
