<!-- { "loadSidebar": true } -->
　　临川王某曰俗之坏久矣自学士大夫多不能终其节况女子乎当是时僊居县太君魏氏抱数岁之孤专屋而闲居躬为桑麻以取衣食穷苦困阨久矣而无变志卒就其子以能有家受封于朝而为里贤母呜呼其可铭也于其葬为序而铭焉序曰魏氏其先江宁人太君之曾祖讳某光禄寺卿祖讳某池州刺史考讳某太子谕德皆江南李氏时也李氏国除而谕德易名居中退居于常州以太君为贤而选所嫁得江隂沈君讳某曰此可以与吾女矣于是时太君年十九归沈氏归十年生两子而沈君以进士甲科为广德军判官以卒太君亲以诗论语孝经教两子两子就外学时数岁耳则已能诵此三经矣其后子廻为进士子遵为殿中丞知连州军州而太君年六十有四以终于州之正寝时皇祐二年六月庚辰也嘉祐二年十二月庚申两子葬太君江隂申港之西怀仁里于是遵为太常博士通判建州军州事而沈君赠官至太常博士铭曰
　　山朝于跻其下惟谷纉我博士夫人之淑其淑维何博士其家二子翼翼蕚跗其华诜诜诸孙其实其葩孰云其昌其始萌芽皇有显报曰维在后硕大蕃衍刲牲以告视铭考施夫人之効
　　河东县太君曾氏墓志铭
　　尚书都官员外郎临川呉君讳某之夫人河东太君南丰曾氏尚书吏部郎中赠右谏议大夫讳某之子谏议君伉直以摈死而都官君尤孝友忠信乡里称为长者夫人于财无所蓄于物无所玩自司马氏以下史所记世治乱人贤不肖无所不读盖其明辨智识当世游谈学问知名之士有不能如也虽内外族亲之悍强顽鄙者犹知严惮其为贤而夫人拊循应接亲踈小大皆有礼焉嘉祐三年某月某甲子年七十四终于寝有子四人苪秘书丞蕡亳州录事参军其次蕃防曾出也皆进士而防为象州司戸参军于是蕡蕃皆已卒苪防以某年某月某甲子葬夫人某县某乡其所之原某实夫人之外孙而夫人归之以其孙者也涕泣而为铭曰静专幽闲女子之方闳观博考乃士之常猗欤夫人学问明智其德女子其能则士我求于往孰与比侪呜呼公父穆伯之妻
　　寿安县君钱氏墓志铭　　　　曾　巩
　　刘凝之仕既龃龉退处庐山之阳初无一畆之宅一廛之田而凝之嚣嚣然乐若有余者岂独凝之能以义自胜哉亦其妻能安于理不戚戚于贫贱有以相之也凝之晚有宅于彭蠡之上有田于西涧之濵子进于朝廷荐于乡闾凝之夫妇康宁寿考自肆于山川之间白髪皤然体不知驾乘之劳心不知机获之畏世人之所慕者无慊焉世人之有所不能及者独得也其夫妇如此可不谓贤哉熙宁九年凝之年七十有七哭其妻之丧自为状次其妻之世出行事来乞铭余为之因其言而识之曰夫人姓钱氏考内殿崇班穆祖考内园使昭晟曾祖考宣德军节度使同中书门下平章事湛高祖呉越文穆主元瓘夫人色庄气仁言动不失绳墨居族人长幼亲踈间尽其宜事夫能成其忠【一作志】教子能成其孝【一作材】是皆可传者也夫人年七十有三卒于四月之庚子而葬于其岁某月某甲子墓在南康军西城之某原初以凝之恩封寿光县君再以子恕恩封寿安县君有子曰恕秘书丞曰格乡贡进士皆以文学显于世女嫁进士徐彦伯太子中允黄廉孙某某凝之名涣筠州某人今为尚书屯田员外郎致仕铭曰
　　士不苟合安于贱贫其艰其豫繇嫓有人维不终窭又寿以康有续孔辰既庶而臧世迫【一作蹙】而求独优以取世懦以处独肆而有士也则然女实作辅考则钱媛尚配于古
　　仁寿县太君呉氏墓志铭
　　仁寿县太君抚州金谿呉氏尚书都官员外郎赠尚书刑部侍郎抚州临川王公讳益之夫人卫尉寺丞讳用之之妇年六十有六嘉祐八年八月辛已卒于京师十月乙酉葬于江宁府之蒋山夫人好学强记老而不倦其取舍是非有人所不能及者然好问自下于事未尝有所专也其平生养舅姑甚【一作以勤】孝盖侍郎七子而少子五人呉氏出也然夫人之爱其长子甚于少子曰吾爱之甚于吾子然后家人爱之能不异于吾子也故其子孙已【一无已字】壮大有不知为异母者居久之二长子前死夫人已老矣每遇其嫠妇异甚而身为字其孤儿忘其力之惫也其处内外亲踈之际一主于恩有谗讪【一无谗讪字】踞骂已者数困苦常置之不以动声色亦未尝有所含怒于后也有以穷归已者急或分衣食不为秋【一作分】毫计惜【一作较】以其故至不能自给然亦未尝不自若也其嫁三从之孤女如已女而待长子之母族如已族盖笃行如此而天性之所有也其自奉养未尝择衣食其视世俗之好无足累心者方其隠约穷匮之时朝廷尝选用其子其子坚让至于数十或谓可强起之夫人曰此非吾所以教子也卒不强之及处显矣其子尝有归志而以不足于养为忧夫人曰吾岂不安于命哉安于命者非有待于外也其子为知制诰故事其母得封郡太君夫人不许言故卒不及封此夫人之德见于【一作以其】行事之迹而余以通家故熟于耳目者也夫人之考讳畋畋之配黄氏两人者皆有善行乡里称之而黄氏兼喜【一作善】隂阳数术学故夫人亦通于【一无于字】其说七子者曰安仁安道安石安国安世安礼安上安仁宣州司戸叅军安石尚书工部郎中知制诰安世太平州当涂县主簿安礼大名府莘县主簿余未仕也女三人长适尚书虞部员外郎沙县张奎次适前衢州西安县令天长朱明之次适扬州沈季长孙男九人曰雩惠旁旊斻防斿旂放孙女九人长适解州安邑县主簿徐公翊次许嫁太庙斋郎呉安持余尚幼铭曰
　　嗟若人兮洵好善兮始终一德仁七子兮遗弃细故笃九族兮说珥推食光惠施兮以义易利能无累兮纵心委命志弥邵兮谓宜百岁奄忽逝兮风有采苹经【一作诗】所首兮原念美实辑此辞兮庶几德音与古对兮寿昌县太君许氏墓志铭　　　曾　巩
　　夫人许氏苏州呉人考仲容太子洗马兄洞名能文见国史夫人读书知大意其兄所为文辄能成诵父母衣食服御待之而后安既嫁性行孝谨宜于其家其夫为吏有名称夫人实相之及春秋高于内外属为高曾行而慈幼字微愈久弥笃故亲踈怀附无有恶斁昔先王之治必本之家达于天下而女子言动有史以昭劝戒后世以古为迂为政者治吏事而已女子之善既非世教所奬成其事实亦罕发闻于后其苟如此其衰微所以益甚则夫人之事其可使无传也哉夫人嫁沈氏其夫讳周太常少卿赠尚书刑部侍郎其舅讳某赠兵部尚书杭州钱塘人夫人封六安县君寿昌县太君年八十有三熙宁元年八月丁已卒于京师三年八月某甲子合葬杭州钱塘县龙车原子曰披国子博士有吏材曰括扬州司理叅军馆阁校勘有文学其幼皆夫人所自教也女二人蚤卒铭曰
　　生民之治必本于身教行于家余以为人世弊俗偷恕于在已内替常度外彊于理淑惟夀昌学与心成笃于孝慈匪劝而能有翼于夫有廸于子尚类古人其传以此
　　夫人周氏墓志铭
　　夫人讳琬字东玉姓周氏父兄皆举明经夫人独喜图史好为文章日夜不倦如学士大夫从其舅邢起学为诗既嫁无舅姑顺夫慈子严馈祀谐属人行其素学皆应仪矩有诗七百篇其文静而正柔而不屈约于言而谨于礼者也昔先王之教非独行于士大夫也盖亦有妇教焉故女子必有师傅言动必以礼养其德必以乐歌其行劝其志与夫使之可以托微而见意必以诗此非学不能故教成于内外而其俗易美其治易洽也兹道废若夫人之学出于天性而言行不失法度是可贤也已其夫来乞铭予与之亲且旧故为之序而铭之盖夫人之王父讳协为尚书刑部郎中父约今为尚书虞部员外郎青州益都人也夫人嫁闗氏为徐州丰县令景仁之妻为尚书职方员外郎赠尚书都官郎中讳鲁之子妇生一男二女年二十有六卒于治平二年之九月某甲子葬于杭州钱塘县履泰乡葛松原实某年某月某甲子闗氏钱塘人也铭曰
　　女有图史传【一作傅】于师氏其劝以乐其康以礼能此非他繇学而已王政之兴盖自此始今孰登兹维周之媛学繇自好终之不倦言循于矩行循于典尚配古人辉光日逺
　　永安县君谢氏墓志铭
　　宋故卫尉寺丞王公讳用之之夫人尚书都官员外郎赠尚书工部郎中讳益之母姓谢氏累封永安县君其卒皇祐五年之六月十四日其葬于抚州金谿县之某乡某原既卒之百有五十一日也其子曰益曰某皆已卒曰某曰某曰孟楚州司理叅军亦已卒其孙曰安仁宣州司戸叅军曰安道皆已卒曰安石殿中丞通判舒州曰沆荆南府建宁县令曰安国曰某某【一作安礼】曾孙曰某曰某曰某其墓工部故人之子曾巩志之曰王氏繇工部之叔父尚书主客郎中赠太常少卿讳观之始起家为能吏遂追荣其父讳某为尚书职方员外郎至于工部父子遂皆进于朝为闻人其世浸大夫人及拜其舅与夫之荣而享其子与孙之禄其夀至于九十其卒于抚州之临川安于其寝余既与夫人之诸孙游而尝得拜于堂上见其色和其容谨闻其言俭而勤退而闻其为妇顺为母慈知其所以享其福禄者其宜也已余观诗人之歌其后妃至于诸侯大夫之妻内修法度辅佐其夫而其效之见则兎罝之人至于江汉汝坟之妇女皆承其化而笃于礼余固叹其当是之时上下之间内外相饬何其至也如夫人之资而使出于其时则必有歌于风而被之于无穷之事若余之鄙其亦曷能知其所至也哉谢氏之祖曰某考曰某铭曰
　　士显其施其行难知女处于私其有孰窥严严秀眉不见缺亏曷以长之眎此铭辞

　　续文章正宗巻十
　　钦定四库全书
　　续文章正宗巻十一　　宋　真德秀　原本
　　倪　澄　重编
　　明　胡　松　增订
　　叙事
　　六一居士传　　　　　　　　欧阳修
