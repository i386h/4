<!-- { "loadSidebar": true } -->
　　予幼则从先生受书然是时方乐与家人童子嬉戯上下未知好也十六七时闚六经之言与古今文章有过人者知好之则于是锐意欲与之并而是时家事亦滋出自斯以来西北则行陈蔡谯苦【县名属亳州】与睢汴淮泗出于京师东方则絶江舟漕河之渠逾五湖并封禹会稽之山出于东海上南方则载大江临夏口而望洞庭转彭蠡上庾岭繇真阳之泷至南海上此予之所涉世而奔走也蛟鱼汹涌湍石之川巅崖莽林防虺之聚与夫雨旸寒燠风波雾毒不测之危此予之所单游逺寓而冒犯以勤也衣食药物庐舍器用箕筥碎细之间此予之所经营以养也天倾地坏殊州独哭数千里之逺抱丧而南积时之劳乃毕大事此予之所遘祸而忧艰也【此以下本有太夫人所志与夫七字亲藁无】弟婚妹嫁四时之祠与夫属人外亲之问王事之输此予之所皇皇而不足也予于是力疲意耗而又多疾言之所序葢其一二之觕也得其间时挟书以学于夫为身治人世用之损益考观讲解有不能至者故不得专力尽思琢雕文章以载私心难见之情而追古今之作者为并以足予之所好慕此予之所自视而嗟也今天子至和之初予之侵扰多事故益甚予之力无以为乃休于家而即其旁之草舍以学或疾其卑或议其隘者予顾而笑曰是予之宜也予之劳心困形以役于事者有以为之矣予之卑巷穷庐宂衣砻饭芑苋之羮隠约而安者固予之所以遂其志而有待也予之疾则有之可以进于道者学之有不至至于文章平生之所好慕为之有不暇也若夫土坚木好髙大之观固世之聪明豪儁挟长而有力者所得为若予之拙岂能易而志彼哉遂歴道其少长出处与夫好慕之心以为学舍记
　　叙事【堂宇等记】
　　相州昼锦堂记　　　　　　　欧阳修
　　仕宦而至将相富贵而归故乡此人情之所荣而今昔之所同也葢士方穷时困阨闾里庸人孺子皆得易而侮之若季子不礼于其嫂买臣见弃于其妻一旦髙车驷马旗旄导前而骑卒拥后夹道之人相与骈肩累迹曕望咨嗟而所谓庸夫愚妇者奔走骇汗羞愧俯伏以自悔罪于车尘马足之间【一有而莫敢仰视五字】此一介之士得志【一有于字】当时而意气之盛昔人比之衣锦之荣者也惟大丞相衞国公则不然公相人也世有令德为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所宜素有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛【一作斾】不足为公荣桓圭衮冕不足为公贵惟德被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩雠矜名誉为可薄葢不以昔人所夸者为荣而以为戒于此见公之视富贵为如何而其志岂易量哉故能出入将相勤劳王家而夷险一节至于临大事决大议垂绅正笏不动声气【一作色】而措天下于泰山之安可谓社稷之臣矣其丰功盛烈所以铭彛鼎而被歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书
　　有美堂记
　　嘉祐二年龙图阁直学士尚书吏部郎中梅公出守于杭于其行也天子宠之以诗于是始作有美之堂盖取赐诗之首章而名之以为杭人之荣然公之甚爱斯堂也虽去而不忘今年自金陵遣人走京师命予志之其请至六七而不倦予乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四达之冲舟车之会而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南竒伟秀絶者乃皆在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都会而又能兼有山水之美以资富贵之娱者惟金陵钱塘然二邦皆僣窃于乱世及圣宋受命海内为一金陵以后服见诛今其江山虽在而頽垣废址荒烟野草过而览者莫不为之踌躇而凄怆独钱塘自五代时知尊中国効臣顺及其亡也顿首请命不烦干戈今其民幸富完安乐又其俗习【一作习俗】工巧邑屋华丽盖十余万家环以湖山左右映带而闽商海贾风帆浪舶出入于江涛浩渺烟云杳霭之间可谓盛矣而临是邦者必皆朝廷公卿大臣若天子之侍从又有四方游士为之賔客故喜占形胜治亭【一作台】榭相与极游览之娱然其于所取有得于此者必有遗于彼独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂为又尽得钱塘之美焉宜乎公之甚爱而难忘也梅公清慎好学君子也视其所好可以知其人焉
　　齐州二堂记　　　　　　　　曾　巩
　　齐濵泺水而初无使客之馆使客至则常发民调材木为舍以寓去则彻之既费且陋乃为之徙官之废屋为二堂于泺水之上以舍客因考其山川而名之盖史记五帝纪谓舜耕歴山渔雷泽陶河滨作什器于寿邱就时于负夏郑康成释歴山在河东雷泽在济阴负夏卫地皇甫谧释寿邱在鲁东南之北河濵济阴定陶西南陶邱亭是也以余考之耕稼陶渔皆舜之初宜同时则其地不宜相逺二家所释雷泽河濵寿邱负夏皆在鲁卫之间地相望而歴山不宜独在河东也孟子又谓舜东夷之人则陶渔在济阴作什器在鲁东门就时在卫耕歴山在齐皆东方之地合于孟子按图记皆谓禹贡所称雷首山在河东妫水出焉而此山有九号歴山其一号也余观虞书及五帝纪盖舜娶尧之二女廼居妫汭则耕歴山葢不同时而地亦当异世之好事者廼因妫水出于雷首迁就附益谓歴山为雷首之别号不考其实矣由是言之则图记皆谓齐之南山为歴山舜所耕处故其城名歴城为信然也今泺上之北堂其南则歴山也故名之曰歴山之堂按图泰山之北与齐之东南诸谷之水西北汇于黑水之湾又西北汇于栢崖之湾而至于渇马之崖葢水之来也众其北折而西也悍疾尤甚及至于崖下则泊然而止而自崖以北至于歴城之西盖五【一作三】十里而有泉涌出髙或至数尺其旁之人名之曰趵突之泉齐人皆谓尝有弃糠于黑水之湾者而见之于此盖泉自渴马之崖潜流地中而至此复出也趵突之泉冬温泉旁之蔬甲经冬常荣故又谓之温泉其注而北则谓之泺水达于清河以入于海舟之通于济者皆于是乎出也齐多甘泉冠于天下其显名者以十数而色味皆同以余验之盖皆泺水之旁出者也泺水尝见于春秋鲁桓公十有八年公及齐侯会于泺杜预释在歴城西北入济水然济水自王莽时不能被河南而泺水之所入者清河也预盖失之今泺上之南堂其西南则泺水之所出也故名之曰泺源之堂夫理使客之馆而辨其山川者皆太守之事也故为之识使此邦之人尚有考也
　　盖公堂记　　　　　　　　苏　轼
