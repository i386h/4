<!-- { "loadSidebar": true } -->
四二六、南海朱九江先生稚圭，咸同以来，岭南学者之泰斗也。流风余韵，沾溉百年，贤哲代兴，多秉遗教。先生学主躬行，诗不苟作，年二十六肄业越华书院。桂林陈莲史山长，以天中、节燕诸生，命赋新松。先生诗云：“栋材未必千人见，但听风声便不同。”莲史为讽咏久之。先生久踬文场，三十一岁时赴乡试获荐，试文用史事，主者不解，以粗见弃。揭晓后主者发其卷，知先生名悔之。先生俳体《戏答友人问》诗云：“讠喜出听来事可嗟，矛头淅米险些些。定知贫贱牛衣债，未了扶风处士家。”“略减容光满月痕，压惊荀令最殷殷。丰容不称诗人妇，正好环肥瘦二分。”“风鬟水佩动珊珊，飘瞥氛烟一惨颜。拟抱齐纨同玉碎，为郎名字在中间。”“附和随声到处皆，遗珠丧贝巧安排。圆明三五如月，见否团团在妾怀。”“抛到俳谐笑不禁，那言乡土力难任。他生愿化同心藕，补种情丝入地深。”自注：“来书云：乡土无此风致佳人，失扇子去，恐是为地所囿云云。失扇事虽子虚，其言致足感也。”老辈风趣，于此见之。先生后成进士，需次山西。初抵太原，僦次僧舍，萧然独居，出则徒步，入则荠盐。尝答友人康述之书云：“作官是何物事，不过与和尚们隔壁耳。昔魏果敏官京师时，不携眷属。王渔洋尚书作诗嘲之云：‘三间无佛殿，一个有毛僧。’弟今有佛，胜环溪远矣。”弟子简竹溪（朝亮），辑先生年谱，谓集中诸诗，皆三十五前为之。先生学有本未，名在循良，早岁吟，特其馀事。

四二七、晚清以通晓时务称者，吾于无锡得二人，一薛叔耘（福成），一即许静山（珏）也。静山宇复庵，曾持使节，闳识清操，为当时重，国变后隐居不出。诗不苟作，多关时政。《北过旧黄河》云：“大河北徙忽廿年，昔日北徙今平田。膏腴千里等瓯脱，黄尘莽莽无炊烟。我思神禹共行水，浚川距海浍巨川。蓄氵曳泄既为早潦备，灌输亦令洪流宣。东周一徙汉再徙，黄流之患自此始。历唐宋明千余载，补苴苟且徒为尔。仁皇中叶屡告灾，翠华一幸江南来。口讲手画示方略，宣防既筑民忘危。黄淮合流岁五百，河身日高流日塞。物穷则变变则通，天为圣清导使北。颇闻吏议尚纷纷，欲复南流息民力。书生所见定可晒，如瞽论棋昧黑白。况今北流方顺轨，济能变黄疾趋海。长淮南北幸晏然，及时稼穑利斯在。古沟洫法难猝行，但得其意足灌溉。北引汶泗南引淮，洪泽微山皆水匮。奈何当事懵不图，坐令沃壤成瘠区。鸠形鹄面亦赤子，忍使乞食卧路衢。车中观此长吁嗟，中夕数起心蹰踟。作诗敢告良有司，胡不乘时宏远谟。”又《己亥九月自晋入都感事》之一云：“先民教耕稼，粒食功配天。桑麻及果菰，尚可妨中田。奈何罂粟花，裁植盈陌阡。春晚夏初时，红白竞绚妍。农氓幸逸获，县令贪税钱。小利忘大害，倏忽三十年。猥云胜洋药，抵制策良便。漏尔虽塞，种鸩亦可怜。司农议加徵，旧禁悉弃捐。大府严课最，昔一今百千。遂令三晋壤，十亩九种烟。谁能澹此灾，世无曾与阎。”自注：“光绪丁丑、戊寅间，晋中大饥，曾忠襄、阎文介两公合疏请禁栽罂粟，一时毒卉删除过半。迨庚寅岁，户部奏土药为中国土产大宗，请以徵为禁，由是栽种日繁。视阎曾二公时，不止十倍”云云。今日毒卉满天下，未知较前遗己亥何如。即频年海上之争，亦皆肇端烟土。不除祸水，奚塞乱源？谓宜先从寓禁于徵，及化私为公两者入手，急则治标，贤于讳疾。凡关心民生国计者，当亦不河汉吾言乎。世无曾阎，有同唧矣。

四二八、太湖徐芷帆侍御德沅、养吾主政德溉昆仲，官京朝时，皆有文名。花时辄谯赏崇效寺楸树下，养吾逝世，芷帆绘《楸阴感旧图》徵题，一时题句至多。沈太作为成《满江红》一阕，芷帆读之泪下。朱亦屯阝题《绕佛阁》一阕，语多凄咽。盖屯阝季弟彦价，曾与游谯；养吾没后五年，彦偶亦墓有宿草，故屯阝尤轸断雁之感，不仅黄炉之悲。余入都已不及识芷帆，其诗亦不多见，有题某酒肆败壁一绝云：“气压元龙借酒豪，眼前春事水滔滔。倚囊恰有千金剑，扶上凌竞马首高。”其气骨可想。曩陈子言有《庐州诗苑》之辑，余拟广为《全皖诗徵》，罗散佚，不敢不勉。

四二九、曾湘乡有《训李芋仙》诗云：“巴东三峡援啼处，太白醉魂今尚存。遂有远孙通肿飨，时吟大句动乾坤。爱从吾党鱼忘水，厌逐人间虱处禅。却笑文章成底用，千篇不值一盘飧。”芋仙名士，蜀忠州人。当时与剑州李申夫（榕）、中江李鸿裔（眉生），同称三李，为湘乡庚戌主蜀时所得士。三李中，惟芋仙名位较啬。同治初，知江西彭泽县，移宰临川，政声卓著。去官后贫不能归，流寓上海，江湖落拓，几二十年。《沪上寓馆旅述》云：“仕宦还乡岂不佳，其如偃蹇与时乖。饥寒亦半由人事，富贵焉能到我侪。谢傅年衰妨子觉，庞公身隐有妻偕。古来贤达甘无用，醉便高歌死便埋。”又断句云：“故里爱才无狗监，新诗传诵有鸡林。”及“文人几辈能消福，相者从来只举肥。”皆不能无身世之感者。芋仙长于律诗，而不能为古体，故自署其集曰《天瘦阁诗半》。其律句之佳者颇多，易哭庵亟称其“不应我辈皆如此，正恐他生亦复然”一联，谓全以虚字取胜。又“重攀白下当初柳，一看元都去后桃”，及“琵琶弹出秦淮月，照见蛾眉有泪痕”，俱能浏亮顿挫者。沪上有姚七姚八两校书，为芋仙女弟子，相从学诗。哭盒在沪，和其“桃”字韵诗云：“邀月主宾唐代李，渡江姊妹晋时桃。”又云“连床阿母备偷桃”，及“掌上楚腰看燕燕，耳边吴语听虫虫”，皆纪当时情事。又为二姚书联云：“上界谪仙李白，众香国主姚黄。”芋仙亟称之，均见哭盒所为《琴志楼摘句诗话》中。广雅与芋仙同出丰城徐稼生门下，集中有《稼生师招同张孝达孝廉》、《杨子恂舍人对菊饮酒》诗云：“一尊乘兴醉东篱，佳日高斋接履綦。弟子来陪无事饮，先生心与此花宜。乃年丝竹升沉澹，并世云龙亡下随。冷局相招娱晚节，九衢冠盖任纷驰。”乃客部门时作。《天瘦阁诗半》流传颇少，广雅选芋仙遗诗入《思旧集》，笃于风义，人以为难。

四三○、京师右安门外花之寺，俗称三官庙，内有题榜，乃曾宾谷所书。广雅有《花之寺看海棠诗》云：“乾嘉遗老南城曾，腰缠十万来广陵。日携姝丽到花窟，宝筝瑶席惊枯僧。墙头诗榜黯尘土，繁华转眼如风镫。”似广雅当时，已有游事销歇之感，今日燕麦兔葵，宝堪再问。至其地望所在，恐年湮代远，即号称缙绅，亦多传讹。土人更茫然矣。寺之花事，以海棠称，乃董文恭公手植树，定盒诗云：“女墙百雉乱红酣，遗爱真同召伯甘。记得花阴文谯屡，十年春梦寺门南。”游衍之盛，犹可想见。

四三一、宾谷官两淮都转时，提倡风雅，招邀胜流，遂有《邗上题襟集》之刻。渔洋雅雨而后，主持坛坫，辄首推之。今日人往风微，大雅不作，芜城凭吊，韵事寂寥，世运与谭艺之盛衰，其关系有如此者。余于《赏雨茅屋诗》，甚喜其格调清新，妙有寄托。《登岱》云：“须知天下雨，还望一山云。”识者固早知，其必能建牙开府矣。洪北江以言事谪戍伊犁赦回，以出关入关之诗，编为《荷戈》、《赐环》二集，一时题诗者甚多。宾谷题一绝云：“君得为诗是国恩，长歌万里入关门。请看绍圣元符际，苏轼文章戒不存。”北江极赞赏之。又《淮阴市口占》云：“能忍少年辱，偏憎噌等伍。人生得意时，谁记从前苦。”此皆未经人道过者。余拟于续辑《童蒙养正诗选》时录入之。

四三二、赣之宜黄多诗人，清代如黄树斋（爵滋）、符雪樵（兆纶），皆其著者。树斋道光十八年奏禁洋烟一摺，海夷衅，因之而起，人遂咎其发难。实则常时吏奉行者，尽如林文忠，则事无不集矣。东乡艾至堂（畅），有《呈树斋鸿胪》诗云：“天地生金数有常，银刀作币价相当。不应酰毒甘中国，尽逐泥沙漏外洋。涓塞从来虚本计，峻刑今日费交章。滔滔江汉将谁挽，《平准书》成两鬓苍。”至堂诗遒劲有骨力。少尝与树斋同学，其平日议论，固先有以启之矣。雪樵与树斋同里，其《漫感诗》云：“曾欲漏卮塞，固知流毒长。至今断魂草，难觅返魂香。功罪犹难定，空虚实可伤。何须寻战斗，民困日流亡。”疑亦为洋烟入中上而作。

四三三、先伯祖野亭公亦有《咏鸦片》诗云：“费时失业是洋烟，流毒中原已百年。一盏孤灯人影瘦，秋风瓜瓞不绵绵。”忆余童时，先君子尝为诵之。

四三四、平远丁文诚公（稚璜），勋业彪炳，余事为诗，顾遗稿极少，有《十五佛斋诗存》，多督蜀时按部之作。《崇郫道中》云：“郊行岂是乐游春，阅武由来重使臣。沿路炖烽通斥堠，连营甲仗戍城闱。人声鸟语千山乱，杨柳旌旗一色新。最喜昨宵时雨偏，昀昀遥望净无垠。”《始晴喜作》云：“归程风雨计连旬，晓发资阳霁色新。野老释蓑填窄径，仆夫浣屦踏轻尘。水田漾碧嬉雏燕，蔗陇分青间竹筠。帘卷舆窗开倦眼，乍看叱犊似耕春。”《重庆道中》云：“暮云袅袅漾轻丝，江上归舟晚泊迟。两面山城齐倒影，双衔落日照鹧骛。山上高楼江上船，岚光人影水如天。桢摇背指前潭月，已向朝天门外圆。”风格在中晚唐人之间。又《中条山访阎丹初》云：“中条山色静分明，知有贤人隐上清。绕径柿林秋气肃，到门竹影夏寒生。相逢白发伤迟暮，共嚼青蔬感世情。我愧抗尘君抱洁，要将晚节证前盟。”文诚与文介，皆翊赞中兴，交谊至笃。文介归田较早，风采隐然，一时重之。诗中“绕径”一联，可当楹帖。

