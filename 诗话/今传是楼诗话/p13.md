<!-- { "loadSidebar": true } -->
一三三、我义门王氏迁肥始祖真公，谱载原籍为浙江杭州府仁和县太平乡二十四都二图人。当有明太祖高皇帝兴吴元年仗义渡江，投充庐州府守御千户所军。洪武十三年，制改庐州卫，而公犹隶焉。洪武二十三年，以精力衰惫，取原籍至名义者代之，盖识时之士也，遂家于庐云云。然据族中累世父老递相传述，公晚岁仍他适，殁于何所，谱牒不载，已无可考。证以迁肥后祖茔图，其最初一冢标明为祖婆坟，次即二世祖玉公坟，则始祖之不卜葬于肥也可以断定。是茔距肥城南三里，位富陂塘西北，酉山卯向，不肖幼时侍先君及族中长老清明祭扫，恒指以相告，但识之不敢忘耳。厥后奔走南北，每过六桥三竺间，辙以不获滞留为恨。意所谓太平乡者，或尚不难寻考，容有支流余裔，文献可足徵也。乙丑春间，滇友王竹邨以擢任教长留京，偶饮市楼纵谈，竹邨曰：“久欲一游庐州未果，庐州之王，同姓而不宗者有几，君能言之乎？”余曰：“天下王姓不宗者夥矣，吾肥何独不然。”遂严诘见询之故。君曰：“余始祖真公，乃明初由卢州以军务赴滇者，余故一欲访之，冀有所遇也。”余乃起立拱手而言曰：“今日之会，傥非始祖有灵，不克有此。”遂以旧所蓄疑者一一告之，两人都大欢乐。竹邨曰：“依《滇志》所载，我始祖真公似因镇抚永昌土民为乱，殁于国事。其后子孙转徙播迁，遂失典故。”故自始祖至竹邨为若干传，竹邨不能答也。余曰：“自迁肥始，下逮余身，则十六传也。肥之谱尚可考，惟始祖何往，殁于何地，谱之阙文。今何幸一释此疑团乎！”始祖以军功起家，转战南北，抵滇后殆别有室，绵延迄今，逾五百年。两地子孙，一旦聚首，殆亦族姓之佳话乎。竹邨名九龄，别号梦菊，少余数岁，余以宗弟呼之。曩曾留学日本，精研内典，专攻密宗。辛壬之间，佐吾友唐萁赓（继尧）奔走国事。余耳其名甚久，未识面也。甲子秋竹邨持蓂赓介绍书，自滇抵津，一谈遂成莫逆，乃有后此之遇合，宁非天乎！余友章孤桐、孙孟戟素与竹邨稔，恒于余前为竹邨延誉。孤桐尝曰：“滇之人才，若论学术品格，竹邨自当首屈一指。”后余与竹邨过从渐密，益信孤桐之不我欺。竹邨不喜为诗，去年以书抵湘蘅，因以示余，附有极长诗笺。余狂喜读之，视为得未曾有。兹以重竹邨故，一破向例，全篇录入，以实余诗话，竹邨阅之当一哂也。题为《丙寅中秋前五日，自匡庐返，旋登普陀洛伽山。曹湘蘅自都中抄寄逸塘宗兄东游诗十章并正道居诗，依均学和，仍得十章，即乞同政》，其一：“游踪先后入蓬莱，更到南溟望眼开。大笑王乔是仙子，经年泛海未归来。”其二：“非轻周孔厌嚣哗，（嵇康语）。策杖孤游兴倍赊。登罢匡庐渡南海，香云吹送一天花。（宿法雨寺）。”其三：“秋风昆海忆尊鲈，欲整归装负负呼。西望乡云潜下泪，高邱矮屋已如涂。”其四：“烽火惊余叩普门，（游匡山，因武汉战起返申）。大悲无语泪犹痕。私心尚祷天河静，欲洗尘氛清六根。”其五：“偏安江左溯先泽，定鼎天南话亦佳。昭穆何时应立庙，淮南酌水荐清斋。（始祖真公随黔国公征滇定永昌，官都指挥。载《云南通志》。）”其六：“风流文采量休休，为障庾尘且息游。待到重阳能会否，相期黄菊共簪头。”（此归拟作京津之游，不识能如此愿否。）其七：（以下四章，同怀正道居主也。）“杀运经秋悲大千，愿回云雨润金莲，如棋世乱观犹掌，痛下针砭颂两篇。”其八：“桃李春风花满千，秋来犹自爱周莲。可怜露冷荷香晚，留得高歌茂叔篇。”其九：“买酒中山醉日千，荆州见许说青莲。为余鼠雀饥相待，聊复归吟内感篇。”其十：“道<立少>难言费五千，香光宝网络金莲。仙心佛口浑无已，珍重劫余砭世篇。”余得诗后，旋和数首，人事卒卒，未及写出。今尚记其一云：“山重水复路三千，异办原来托一莲。何日圣湖同访胜，表章祖德纪新篇。”此诗俚甚，原不足存。始祖迁庐已久，移滇后，子孙更不省原籍故事，故余诗及之。数月前，竹阝自滇屡有书来，北游之议，尚未中辍，但西湖访胜，此愿良未知何日偿耳。移滇一支，数百年间，虽无显宦，累代书香，廪贡不绝，与居皖庐者殆无异，亦竹邨所云。

一三四、余《东游杂诗》第十章云：“低首空王隘大千，还期火宅涌金莲。定回棋罢闲拈韵，砭世吟成又几篇。”乃奉怀正道居主者。旋得和云：“谔谔超群胜万千，诗中有画抗青莲。环瀛历罢观沧海，闲玩《南华》内外篇。”余时适搜罗《庄子》各家笺注，从事研讨，故有此语。以上二诗，乃竹邨和作之张本也，特附录之。

一三五、金和，字弓叔，号亚匏，江苏上元人，余友金君仍（珠还）之尊公也，著有《秋蟪吟馆诗集》。金陵沦丧，君举家陷贼中，备历危苦，故所为诗皆沈痛惨淡，有少陵《同谷》之遗。集中多长篇纪事，亦可当咸同间诗史读也。君旧咏始皂，有句云：“功罪一家都是火，益焚山泽政焚书。”独具只眼，为人传诵。余谓焚书功罪，亦未易言，处士横议，杂家争鸣，尽信书则不如无书。子舆氏已有深喟。末流之弊，宁免于焚。郑板桥氏以秦王焚书与孔子删（书）并举，删（书）断自唐虞，删（诗）仅存三百。被删之书，与焚何异？余少时有句云：“稷下群言孰折衷，祖龙一炬烛天红。焚书若果论功罪，也值删书一半功。”语虽翻案，事有足徵，又不仅为始皇解嘲也。

一三六、“夜半桥边呼孺子，人间犹有未烧书。”此昔贤咏史句也。曩有人谓始皇只焚民间书，盖犹诸侯恶其害己，而皆去其籍之意。实则当时以吏为师，官书仍存。故“六经”诸子”，讫未随一炬以俱烬。其说甚辩，似见赵瓯北《廿二史劄记》中。姑举事例，伏郑传经，叔孙制礼，烧而未尽，已可证明。即酂侯入关所收之图籍，固赫然官物也。项羽入咸阳，大火三日，书之沦劫独惨。杜牧之“楚人一炬，可怜焦土”之言，宁仅为阿房宫咏哉！今人不罪项羽而罪秦皇，下流之归抑又何说。漠武帝罢黜百家，独尊孔氏，学术专制之毒，其结果烈于焚书。三千年来，文化消长，此为关键。郑渔仲云：“秦人燔经而经存，汉人尊经而经绝。”盖慨乎其言矣。

一三七、放翁绝诗：“斜阳古柳赵家庄，负鼓盲翁正作场。死后是非谁管得，满村听说蔡中郎。”达语亦巂语也。近见钱塘瞿存斋（佑）所著之《归田诗话》中，载刘后村（克庄）绝句数首，其一与放翁同三句，首句则作“黄童白叟彳生来忙”。两公均时代相接，以年辈论，放翁较早。事有偶合，或此类耶。又《山谷集》中绝句云：“草色青青柳色黄，桃花零落杏花香。春风不解吹愁去，春日偏能惹恨长。”此与唐人贾至诗亦同。特贾之原诗第二句作“桃花历乱李花香”，第三句作“东风不为吹愁去”，字面小异，事见《诚斋诗话》。流传已久，不妨并存。必欲刻舟求剑，殊为无取。

一三八、闽中多诗人。陈徵宇（懋鼎）为弢庵先生之犹子，与余共事议会，简静持大体，侪辈重之。庚申以后，薄游海滨，有《杂诗八首》，盖辛酉十一月作也：“卢橘熟时吾北来，淞园又及早梅开。从今便欲勤勤数，物我相寻可几回。”“虚楼一榻得居停，锁骨仙人眼解青。共有心头干莫利，夜分光动斗牛星。”“广长舌是浙潮音，节度开门抱苦心。稍喜楚材李山甫，笔端犹直魄台金。”楚材盖指同年李希愚君，时方佐浙帅幕也。“说礼敦诗天不废，惜哉一首《衡州谣》。著书自是壁中事，阔剑长枪谁与骄。”此首盖谓又铮也。“苍然树石出周垣，独客徘徊感过门。未许亡人抛故国，太平湖与哈同园。”“闽士无双林晚翠，史家将谓是伾文。山阳故侣何人间，歼露园中哭女坟。”“通艺曾居万变先，孑遗犹数特科贤。故人久袖开山手，每度相逢也惘然。”“此来不谒海藏楼，为恐京尘污一邱。唤得淞滨作人海，鱼虾扰扰信同流。”各诗皆有故事，读者类能辨之，不赘注也。“苍然”一首，回肠荡气，如不胜情。他人读之，且增“停云”之感，况仆也哉。

一三九、徵宇又有《杭州杂诗》八首云：“营门归马踏长衢，坐对烟波想故都。山水有灵吾岂诳，此来端不为西湖。”“绾毂东南唱止戈，一家杭沪免谁何。湖滨逆旅持名籍，记得诸侯客子多。”“酒盏当栏携妓客，蓑衣冲雨采专舟。寒烟荒梗成今度，夏景忽忽不肯留。”“双桨夷犹恋夕晖，寻人不遇不空归。湖游半日仍粗了，只见山兜上翠微。”“林墓梅花开未开，孤山须是厌尘埃。平湖秋月偏相近，昏黑循堤独到来。”“十八年前湖上夜，行宫门外月如霜。我生只此泛舟役，说与故人应断肠。”“精忠恨不国威扬，保障长思捍海塘。千载浙人还浙土，岳王恐合让钱王。”“潮弩方湔百越羞，瓯闽地尽古扬州。相从漫有江湖意，野鹤闲云愧贯休。”“绾毂”一首，为浙帅作者。时越中方倡自主，四方辐辏，洵盛极一时也。

一四○、北戴河海滨，为东亚北部逭暑胜地。余以己未秋初来游，其时于役沪上，未及信宿。甲子以后，每岁必至，野服徜徉，秋尽始返。闲中风月，消受独多，亦近年差为适意之事。余甲子夏得句云：“年来髀肉生如许，赁得邨驴当马骑。”颇为一时传诵。郑海藏有寄答余诗三首，甚佳。录之：“读书不乐更论兵，广武区区易得名。谁见龙川新句就，却将经济叹生平。”“虎掷龙摅九州，英雄谁肯死前休。功名无与夷齐事。薇蕨空山又一秋。”“振衣千仞气堂堂，濯足扶桑意岂狂。今日望公应却步，只堪居士号清凉。”按：韩蕲王晚年自号清凉居士，海藏盖隐切骑驴故事也。余《寄怀海藏》诗云：“濠堂鸥榭渺前尘，摇落江山几凤麟。善饭挽强浑易事，最难养气尚如新。”“国门重入十三年，辛苦孤臣拜杜鹃。底事推枰仍袖手，蛾眉谣咏古今怜。”“骏骨千金世岂知，看天忍泪又移时。神州来日方多事，出岫闲云未是迟。”“看罢繁樱已倦游，闲身更为海鸥留。年来诗思颓唐甚，那有雄心到九州。”皆在海滨作者，并录于此。

