<!-- { "loadSidebar": true } -->
三九八、“走马天南踏万山，喜从瘴疠夺身还。吟逢木客餐三秀，病想溪鸢葬百蛮。过社思君浇白堕，登高为我彀黄闲。南园夜雪须人赏，得句风狂约叩关。”此吴江金松岑《赠李希白诗》也。希白，腾越人，名学诗，以诸生从戎，旋擢副将，又以慊从十五，勘滇缅边界，功高不赏，侘傺无聊，今已垂垂老矣。君与吾友印泉为从兄弟。印泉奉母居吴门之纲师园，君出游依之。无何印泉太夫人殂，厝柩石湖治平寺，君伴印泉居庐卜兆，哀动路人。游踪所至，寄于咏歌。其《治平吟草》一册，即其时作也。集中多及吴西诸山名胜，读碑吊古，尤裨献徵。余最喜其《山居》一首云：“长夏山居事事佳，疏钟清謦涤尘怀。日移竹影清排闼，雨润苔痕绿上阶。试取岩泉烹活火，偶寻松菌佐清斋。几人识得幽栖趣，樵唱山颠渔水涯。”清言见骨，雅近龟堂。吾友谷九峰有赠君句云：“老去英雄豪气在，肯随鸡骛竞余粱。”甚佳。即此可见其为人矣。九峰又有《留宿湖山堂漫赋》云：“礼防溃决今为烈，独行何人远著闻。庐墓争传真孝子，鏖兵谁识故将军。”亦为印泉作者，永慕之真，闻之起敬。不图浇俗，尚有斯人。

三九九、余不入国门，已逾四载，旧京风味，时系梦魂。昔龚定盒己亥出都后，有忆京师鸾枝、芍药、海棠、丁香及北方狮子猫各诗。三宿之恋，自昔已然。余每忆宣南酒肆，辄亦不忘广和居，殆勿类此。广和居佚事，《诗话》中前已及之。余友杨邠萧所谓“春盘菜半成名迹，坏壁诗多系史才”者也。近友人钞示时贤诸作，亦多可补旧闻者。江阴夏闰盒（孙桐）之感旧诗，尤为淹赡，录之：“城南雅集忆承平，近局时时陋巷迎。酒肆未随朝市改，《梦华》元老许东京。”（近年酒楼歌场多非其旧，其不改旧风者仅一二家耳。）“听雨楼东萧寺北，蜗庐肇自道光年。公卿小巷常停辙，也作贞元轶事传。”（其封宇为严氏东楼旧址，南与伏魔寺邻，原为隆盛轩酒铺。道光十一年，始改今名，仅门屋一间。后屡充拓。僻在城西，市侩热客所不至，惟文人乐就之。朝贵耽风雅者亦时莅止。光绪中，松禅协揆每出城访书画，辄过饮。抱冰相国自武昌入觐，犹时携客谈莪。）“阅世青帘漾冷坊，名流几辈醉炉旁。东洲诗老留嘉话，酒债诸孙尚未偿。”（道光以来，名士文酒之会接迹于此。何子贞先生居巷南，直以为外庖。诗孙观詧尝与论四世之文，言旧债上溯六七十年亦不相计论矣。）不将珍错竞肥甘，春韭秋菘味自酶。肉号东坡鱼宋嫂，食单掌故补宣南。”（烹炙多傅自南土，或标其姓氏。潘鱼者，耀如太史炳年也；吴鱼者，润生中书均金也；江豆腐者，韵涛太守澍昀也。近日韩力畲部郎授以锅烧猪肘，亦足追配，曰韩肘。昔陶乡待郎有清蒸白菜，瑶柱肚块，号曰陶菜，不始于广和居，今独留遗制，他家皆绝响矣。又烹鱼法最多，皆佳。五柳鱼即宋嫂遗法。）“画壁旗亭结习存，赵行秦草各专门。周髯竟欲移樽避，抹杀颜家屋漏痕。”（壁上多赵尧生、秦宥横所书屏联，秦书尤多。周少朴前辈素与持论不合，每觅座，必择室无秦书者。文人结习，亦可留一谈柄。）“四十年来万事非，闭关颂酒代餐薇。黄公炉下重经过，嵇阮徒悲旧侣稀。”（余光绪丁亥始寓京，缪莪风柚岑、余寿平、徐芷帆养吾、剀式甫皆居相近，无三日不会于此。庚子后秦宥横、王病山、李亦元过从较密。沧桑之后，惟余与宥横复木。今宥横墓已宿草。王书衡、章曼仙、邵伯颍诸君犹偶然作夜谈，每话昔游，慨叹不己。）以外，志盒云：“食单品格比新城，三世能知有定评。今日京华艰粥饭，霞川枉重酒家名。”（会稽李越缦先生精食锲，曾见其与乡人短札，谓广和居菜如渔洋诗，非北人品格。）叔进云：“历历清游似眼前，黄公炉下太凄然。高阳徒侣今何在，难忘斑碧血年。”（往时京朝官多在城南，每有小集，辄至广和居。三十年来，知旧零落，追思昔游，何可复得，小诗意指戊戌之杨叔峤、谭复生二君及庚子之钊葆真前辈，皆曾与余同饮此肆者也。）少圃云：“文心雅与桐城契，笔阵曾教淮海惊。二妙清言长寂寂，炉头买醉不胜情。”（昔与姚叔节同馆正志学校，近广和居。偶来小饮，满壁皆秦宥横字。叔节语余，宥横论古今人书，多所掊击。咋过余斋，见君书，称叹不已。余与秦君固未识面也。弹指十有五年，感慨系之矣。）至邵伯纲、章曼仙，则皆填词。伯纲词云：“豆腐瓜笳作大烹，荆妻儿女饱残羹，种榆隽句漫蝇。他日宣南遗事补，震闻朱《志》忆神京，吟边聊与一飞觥。”（昔年曾以陈漫生书“大烹豆腐瓜笳菜，高会荆妻儿女孙”联语，写诒城南某黔菜馆，为俗客所抹。嗣香满圆索，书此，至以颇黎格之。广和居轶事，《京师坊巷志》及《天咫偶闻》所不载，得闰老感旧诗，当成故实，为后人笔记所采绿矣。）“市近楼高咏寓斋，先庐咫尺久封苔，牡丹诗谯旧曾开。卅载公车弹指过，乡人道故柬频来，门前弈局任推排。”（先祖位西公官枢曹时，曾寓半截胡同，即听雨楼旧址。集中《咏寓齐》诗所谓“市近心偏速，楼高室易昏”。又《四月三日招同人观寓齐牡丹》均指此。余以光绪癸卯公车入都，夏厚庵吴补松诸老频招广和居小饮。回首前尘，缈入隔世。谱声既竞，继以累欷。）曼仙词云：“城南歌管都消尽，剩此青帘影。旗亭无复柳丝丝，犹忆黄河远上白云辞。（癸巳、甲午间，此地诗钟局极盛。）酒家佣保浑相识，三十年前客。壁间淡墨走龙蛇，谁与一樽清醑守笼纱。”以上作者诸君，皆余旧识。每一诵之，犹想见赌酒谈诗之盛，曷胜神往。闻伯纲已精书装池障壁，寄语肆主，幸以碧纱笼护之。

四○○、潘四农（德舆）《论诗绝句》云：“蒋袁王赵各成家，六义颓然付狭邪。稍喜清容有诗骨，飘零不尽作风花。”为蒋心余作也。心余工长歌，多为奇节独行而发，凄锵激楚，可以风世。王兰泉谓其古体胜近体，七言古胜五古，数百年来诗人，能扎硬寨，打死仗者，要推铅山。断句如“几人春髯白成雪，十里菜花黄到门”，“饥驱气藉诗书长，游倦心惟骨肉亲”，皆极佳。又《题新法子》云：“后来十九遵遗法，功罪如何请细思，”语亦持乎，集中论史之诗，多具只眼，此类是也。

四○一、心馀之母锺太夫人，名令嘉，字守箴，晚号甘茶老人。心馀少时，太夫人尝负之走千里，以访赠公于莲幕，盖奇女子也。著有《柴车倦游草》。《登太行山》云：“绝磴马萧萧，群峰气力骄。苍云横上党，寒色满中条。返辙河如带，扪车迹未遥。龙门划诸水，禹力万年昭。”《金陵断句》云：“一片风流地，千秋醉梦多。”沈郁跌宕，不类女郎。

四○二、张文襄《病中绝笔》诗云：“诚感人心心乃归，君民末世自乖离。岂知人感天方感，泪洒香山讽谕诗。”或疑“君民”宜作“君臣”。询之陈搜老，谓“民”字不误，实有所指。文襄在枢垣日，力持大体。时津浦路方谋始，将简大员督办。粤人某君，声气素广，期在必得，朝议已垂定矣，沽上士绅大哗，呼吁甚切。文襄以舆论不洽，力争。监国问：“舆论不洽如何？”文襄曰：“推其极，恐激成民变耳。”监国怫然曰：“君如赞同，谁再梗议？且朝廷练兵奚为者，何以动畏民变耶？”文襄变色曰：“朝廷练兵，非以杀民者。”亦拂袖去。某公督办之令，旋亦未果下。时长邮传之某君适隶津籍，遂以属之。然文襄因此呕血，而病源遂伏于此矣。迨后朝旨突以监国摄行大元帅，未几又以近属某某典军。文襄力争无效，乃乞病假。初本无疾，犹冀藉此促负良者之悟。久之亲贵竞进，时事日非。文襄欷献感叹，每语客曰：“清社亡矣！”祈死之心愈决。”中间曾闭阁谢客，辑师友遗诗，以偿宿愿。即今日吾友高苍桧所刊之《思旧集》也。其遗疏中有“不树党援，不殖私产”之语，闻为弢老所加。弢老《送文襄归榇诗》云：“太行蜿蜒送公处，世载岂意重随肩。对谈往往但微叹，此景追味滋涕涟。”又挽联云：“窥微早识病难为。”语外亦有所指也。

四○三、南皮入相已晚。其时满汉新旧之争尤烈，感叹所及，辄寓于诗。《新旧》云：“璇宫忧国动г巾，朝士翻争旧与新。门户都忘薪胆事，调停头白范纯仁。”又《西山诗》末二句云：“新旧只今分半座，庙堂端费斡旋功。”凡知光宣朝局者。皆可识南皮苦心也。衮甫挽公句云：“匡时苦费调停策，绝笔惊看讽谕诗。”两语肃括，可见生平。

四○四、南皮《读宋史》诗云：“南人不相宋家传，自诩津桥警杜鹃。辛苦李（纲）虞（允文）文（天祥）陆（秀夫）辈，追随寒日到虞渊。”自注：“李，闽人；虞，蜀人；文，吉水人；陆，楚州人。皆南人也。”此诗疑为有感满汉之争而作。近属典军，清社遂屋，此中关键，顾不钜耶。

