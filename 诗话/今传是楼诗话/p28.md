<!-- { "loadSidebar": true } -->
二七六、盱眙吴仲倦制军棠，以淮右宿儒，起家大令，督漕袁浦，开府蜀中，学道爱人，流风未沫。制军帅蜀八载，与张广雅学使、薛觐文侍郎议建《尊经书院》，成就甚夥，并创刊书局，津逮艺林，海内称盛。所著《望三益斋诗集》，有《公余》、《烬余》、《归田》各卷。黄翔云廉访之，称其“蕴抱宏深，宅衷悱恻”。鲁通甫则谓其“以沈郁跌宕之怀，处家国艰难之会。由中之言，伫兴而动，非徒以词采声律见长可比”。亦笃论也。集中《听雨》云：“兵燹西南唤奈何，东南画肪自笙歌。金阊蓬背萧萧雨，不及江淮涕泪多”。《自题抱经图》云：“卅年宦辙苦奔驰，蠹简陈编是我师。安顿此心无别法，一经手到去官时。”《别泛月舫》云：“绕郭江流走白沙，一航安稳出三巴。朱鱼孔翠增留恋，何况穷檐十万家”。蜀人于制军去思独切，书院诸生，均为诗送之。广雅赠别诗中所云“春水方生公去时，万民恋母士恋师”者也。又云“西蜀安危仗才杰，花县相公曾持节。武功才竟未修文，前哲遗憾待来哲。譬如病后须淖糜，公以宽大苏疮痍”。花县谓骆文忠，广雅初以癸酉主试入川，旋简学政，《辅轩语》、《书目答问》等书，均在蜀时作。

二七七、《望三益斋集》中又有《和少荃观察丙辰明光题壁诗》二律，亦佳。中有“可怜战骨多新鬼，无那穷途半故人”及“眼看沧海竟成尘，同此乡关潦倒身”之句。时制军亦未显也，文忠原唱，前已录入，其《戊午七月庐垣再陷，重过明光，追步原均》见示云：“猿鹤虫沙迹已尘，见几悔不早抽身。破家奚恤周嫠纬，赠策多鲁子。蜀岫愁云自终古，梁园咏雪又何人。愤来快草陈琳檄，颦鼓无声暗怆神。”“单衫短剑走江湖，飘泊王孙泣路隅。大漠风高秋纵马，故山月黑夜哌乌。治军今有孙吴策，筹饷谁为管葛徒。闭口莫谈天下事，乡关回首重踌蹰”。制军和诗有“田横本自多奇客，剧孟还应访博徒。闻说义团能杀贼，官军何事重踟蹰”之句。文忠又再叠前均赠之云：“江吕诸公骨作尘，乡邦扶义仗君身。危赤手支三载，饥岁仁恩账百。天子知名淮海吏，苍生属望涧阿人。眼前成败皆关数，留取丹心质鬼神。”“浮生萍梗泛江湖，望断乡园天一隅。心欲奋飞随塞雁，力难返哺恋慈乌。河山破碎新军纪，书剑飘零旧酒徒。国难末除家未复，此身虽去也踟蹰。”时翁帅新接抚篆，胜帅授钦差大臣，皆庐郡陷后事，故文忠诗有“河山破碎”之语。各诗皆沈郁悲壮，前辈事业，胥自网心衡虑中得来也。

二七八、牢愁之语，不可入诗，非独胸次广挟，于诗见之，即一生通啬，亦可预卜。东野云：“出门即有碍，谁谓天地宽。”宜其一生不第矣。香山云：“无事日月长，不羁天地板。”康节云：“静处乾坤大，闲中日月长。”此是何种气象，亦可见其所养。今人有盛年美宦，动辄叹老嗟贫者，余所未喻。

二七九、贵池即古秋浦，为唐贤杜樊川游宦，李青莲寄寓之地，张佑、杜苟鹤、伍唐、殷文之故里。历代文人，后先辉映，指不胜屈；而山水清佳，亦为东南之冠。青莲当日由宣城流寓到此，集中载《秋浦吟》各诗，地名如水车岭、清溪、大东楼诸境，皆距城二三十里；而齐山杏花邨，毫无题咏，岂足迹所未到耶？邑人方云耕大令汝霖诗云：“流寓宣州过九华，入秋浦境兴犹赊。近城独少惊人句，孤召西郊卖酒家。”“水车岭接上清溪，秋浦行吟路不迷。搜遍齐山名胜处，谪倦何以未留题。”齐山距池城南门三里许，以唐相齐映得名。山上旧有翠微亭，取牧之《九日登高》诗意，所谓“江涵秋影雁初飞，与客携壶上翠微”者是也。武穆《翠微亭诗》：“经年尘土满征衣，得得寻芳上翠微。好水好山观未足，马蹄催趁月明归。”相传武穆曾驻军于此。顾诗尚存石刻，亭之旧址，日就倾圯。民国戊午，方云耕输资修复，海内为诗张之者颇多。周玉山丈诗云：“翠微亭上俯遥岑，云树层层入望深。千石欲飞腾羽翼，万峰清影逼衣襟。沧桑犹指先贤宅，生杀难明造物心。空谷寂寥鸾鹤远，蛩然谁嗣后来音。”“沧桑”一联，盖有怀宋华子西殿司、明黄文贞侍中诸贤也。哲嗣息庵，亦有诗云：“清娟风物爱池州，修竹家家碧玉流。待得南湖春水绿，一川鹅鸭傍归舟。”颇能写出江乡风景。

二八○、南宋诗人，以杨陆范三家首称。同时有萧藻海尤袤，皆以诗名，与之相埒，而遗诗湮没不传。间有传者，亦等之丛残，无人论列。显晦之殊，不图至此，良可异也。按杨诚斋《序千严摘稿》云：“余尝论近世之诗人，若范石湖之清新，尤梁溪之平淡，陆放翁之敷腴，萧千严之工致，皆余之所畏者。”故一时有尤萧范陆之称。千严一字东夫，三山人，初与诚斋同官湖湘，后止于福建帅参，方虚谷云：“使不早死，虽诚斋诗格，犹出其下。”姜白石乃东夫之，其自序诗云：“尤延之为余言：近世诗人，喜宗江西，温润有如范致能者乎？痛快有如杨廷秀者乎？高古如萧东夫，俊逸如陆务观，是皆自出机轴，直有可观，又奚以江西为？”观诸贤之极意推服，必非浪得大名者比也。东夫诗不多见，《次均傅惟肖》云：“竹根蟋蟀太多事，唤得秋来篱落闲。又过暑天如许久，未偿诗债若为颜。肝肠与世苦相反，严壑嗔人不早还。八月放船飞样去，芦花丛外数青山。”项联纪晓岚讥其粗野，然五六却佳句也。《立春》云：“半夜新春入管城，平明铜雀绿苔生。浮澌把断东风路，诉与青州借援兵。”又《登岳阳楼》云：“不作苍忙去，真成浪荡游。三年夜郎客，一拖洞庭秋。得句鹭飞处，看山天尽头。犹嫌未奇绝，更上岳阳楼。”又“荒三月不肉味，并与瓜茄倚阁休。造物于人相补报，问天赊得一山秋。”均见《诗人五屑》，殆所谓高古一路者。

二八一、延之一字遂初，其诗见于《诗人五屑》者，《寄友人》云：“胸中襞积千般事，到得相逢一语无。”又《台州秩满而归》云：“送客渐稀城渐远，归途应减两三程。”又有云：“去年江南荒，趁逐过江北。江北不可住，江南归未得。”不知何题也。此外《赢奎律髓》，载延之诗独多。《别林景思》云：“论交却恨相逢晚，别袂真成不忍分。”《送杨大监诚斋解组西归》云：“为郡不知歌舞乐，忧民赢得鬓毛斑。”《海棠盛开》云：“晓妆无力燕支重，春醉方酣酒晕深。定自格高难著笔，不应工部总无心。”《刘屯田墓壮节亭》云：“后生无复知前辈，故老犹能说长官。”《咏梅》云：“桃李真肥婢，松筠共老苍。”《梅花》云：“索笑几回惊岁晚，相思一夜绕天涯。”《落梅》云：“五夜客愁花片里，一年春事角声中。”《甲午春前得雪》云：“梅枝堆亚难寻尊，萱草侵凌不办苗。残甲败鳞随处是，被谁敲折玉笼腰。”以诗格论之，殆亦不后南宋诸子。方虚谷云：“遂初诗，其孙藻常刊行而焚于兵。余得其家所抄副本，颇有讹误。”在当时流风未沫，且已有此感叹，年湮代远，零落可知。文人身后之名，固亦有幸有不幸哉。

二八二、溧水濮青士（文暹），吴中老名士，久官刑部，以风节自见。出守河南，所至有声。晚居金陵，擅园林觞咏之胜。所著《见在宠》集，散原序之，谓“天才照烂，悱恻而委备。盖于昔贤遗轨，雅近元白者”。满州震在廷（钧）出君门下，集中有《别在廷诗》云：“纵难重聚幸生离，此后光阴好护持。我辈行臧无不可，天涯歌哭有谁知。东南山色青何用，衰病头颅白己迟。自在中流真羡汝，落花风里挂帆时。”在廷国变后易名，即唐元素也。又《松寮阁小憩》云：“僧窗便是好行窝，有梦无尘更不波。大供养宜学闲嫩，小勾留亦悔蹉跎。此中寿命惟松石，归去风流也薜萝。何用山林分半席，自修清福近来多。”亦佳。

二八三、济南城外，有佛峪、龙洞、千佛山、开元寺诸胜，而佛峪红叶尤佳。青士曾为诗张之云：“秋霜胜春风，一夜成阳谷。山气酣于酒，醉痕满大麓。夕阳助乾红，冷露洗零绿。贴地腾野烧，擎空燎庭烛。矮屏围琉璃，高柯缀琼玉。青女工作态，金神失严肃。移来燕支山，山鬼媚膏沫。茫茫大色界，乃在寒山曲。更有坏色衣，挂之古锦幄。妍媸奚暇评，石室尽金屋。佛门真富贵，功德亦眼福。停车艳所遭，坐爱意未足。把臂谁入林，遑顾桑三宿。若比梨花云，春梦未免俗。岂知绚烂极，平淡归幽独。空翠千万株，老柏绝樵牧。肯贪转瞬间，冻霞生减速。自笑分别心，乃寄闲草木。乳泉幸可品，（寺有乳泉。）洗心先洗目。题红酬山灵，诗稿已满腹。”佛峪余所未到，读此辙动蹇裳之思。诗亦老笔纷披，故自可贵。又济城东门外，有地名北园者，邨树葱苍，溪沼回环，宽约千亩，艺荷最盛，亦见青士诗序中。

二八四、题壁诗殊不易觅佳者，随园极称良乡旅店题壁诗云：“满地榆钱莫疗贫，垂杨难系转蓬身。离怀未饮常如醉，客邸无花不算春。欲语性情思骨肉，偶谈山水悔风尘。谋生消尽轮蹄铁，输与成都卖卜人。”当时作者，仅署篁邨二字。随园和其诗，有“好叠花栈抄稿去，天涯沿路访斯人”之句。过十三年后，始在客座晤篁邨，方知姓陶名元藻，会稽诸生也。事见《随园诗话》中。陶诗不多见，只此一首，固已传唱旗亭。先君子平日尤爱诵之，故儿时习闻，亦能上口。昔龚定盒有《三别好诗》，谓方百川遗文、宋左彝《学古集》，其一即吴骏公《梅村集》也。诗云：“莫从文体问高卑，生就灯前儿女诗。一种春声忘不得，长安放学夜归时。”自注：“三者皆于慈母帐外灯前诵之。吴诗出口授，故尤缠绵于心，每一吟此，宛然幼小依膝下时”云云。余于篁邨诗，殆与定盒有同感也。

