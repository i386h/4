<!-- { "loadSidebar": true } -->
今传是楼诗话 民国 王逸塘

一、闽县何梅生（振岱），有《姑留稿》。听水、石遗、海藏诸老，称其能诗，清言见骨，戛戛独造，而又不失之艰涩，亦云难矣。《孤山独坐雪意甚足》云：“山孤有客兴徘徊，悄向幽亭藉绿苔。钟定声依无际水，诗成意在欲开梅。暮寒潜自湖心起，雪点疑随雨脚来。一饮恣情宜早睡，两峰晓待玉成堆。”“钟定”一联，君为石遗书扇，沪上沈子培诸君亟赏之。余居东日，有和友人句云：“诗课怕从忙里断，钟声听到静时圆”似亦未经道过者。

二、梅生居杭州甚久，诗亦特工。三竺六桥，时有足迹。余最喜诵其《步寻灵隐寺书所见》云：“长松老鬣交空翠，晚稻秋香打晴穗。人家树顶偶鸡鸣。草径风前有遗毳。寒流细石引人深，遇涧逢桥聊一憩。铃声沈沈出烟际，小队香篮驮细骑。野翁山行尽槲笠，越女装亦高髻。风传呗语惊叶下，三竺相闻隔秋霭。我生于佛不知虔，偏近僧居足吟思。兴来倚石立移时，看竹听泉忘入寺。”又《高昌庙独步看柳》诗云：“曳日摇风意不禁，长堤徐步尽千林。年时奠怨芳华歇，得庇行人且作阴。”亦有寄托。少陵“广厦”，香山“大被”，皆此类也。

三、《龚定庵诗集》中，为秦编修（敦夫）作凡数见。所谓“蜀关一老抱哀弦”者是也。其《柬编修诗序》云：“编修固乾隆朝耆旧也，阅人多，心光湛然，而气味沈厚，温温然耐久长。即此可想见编修之为人矣。”江安傅氏双监楼藏有定庵致编修手札，极致推重。中云：”士大夫多瞻仰前辈一日，则胸中长一分邱壑；长一分邱壑，则去一部鄙陋。潜移默化，将来或出或处，所以益人邦家与移人风俗不少矣”云云。定庵高才不羁，官京曹时，颇有狂名，独于耆旧，恒折节敬事。此札粹然儒者之言，老辈襟期，乾嘉风尚，于此可见，不仅词翰之工已也。又定庵《己亥杂时》一绝云：“里门风俗尚敦庞，年少争为齿德降。桑梓温恭名教始，天涯何处不家江。”自注：“家大人扶杖出游，里少年皆起立。今日异说满天下，后生以凌侮前辈为能，引年尚齿之风，扫地以尽，世变之来，尚可问哉！”噫！使定庵生今日，其感喟又当何如也！

四、建德周玉山尚书丈，由粤督致仕。晚居沽上，杜门读《易》以终。亦喜吟咏，尝深夜披览不休，诸子以早寝谏，公徐举程子语晓之曰：“不学，便老而衰。”此足为后生矜式矣。公精摄生之术，年逾八十，虽严寒不着绵袴。每日必作小楷，与李文忠之日习《禊帖》，同为老辈恒德。余最初见公，尚居青岛。张弢楼、李季皋两丈，为余谈公治河理财政绩甚详，曾录入笔记中，亦因庚申被掠失去。公初受知于文忠，亦以文字因缘。相传公《渡海四绝》第三首云：“隐隐雷车荡紫澜，月明长啸碧空寒。苍烟划断浮云影，多少鱼龙侧目看。”文忠许为大器。时盖同治辛未，先生自沪乘轮赴津，年只三十五岁也。又有《青岛于役感怀》一律云：“北风吹雪漫天寒，满目沧桑不忍看。尺土尚归周版籍，遗民犹著汉衣冠。是谁布局重重错，相对枯棋著著难。挽日回天宁有力，可怜筋骨已凋残。”此诗载公讣状中。余居东日，遐盒录以示我，其时公之诗集尚未印出也。

五、清季达宫能诗者，南皮张广雅外，应推虞山相国。公晚号松惮老人，所著有《瓶庐诗稿》。戊戌被放后，归隐暮庐，为诗益工。顾其时党论方酷，忌者犹众，畏讥避谤，情见乎词，亦可伤矣。集中《将之山右视筱珊至》云：“海程行过复江城，无限苍凉北望情。传语蛟龙莫作剧，老夫惯听怒涛声。”又《春申舟次偶成》云：“春申浦畔子胥祠，正是山寒木老时。四裔竟将魑魅御，寸衷尚有鬼神知。老韩合传谁能辨，刘李同官莫漫疑。此去闭门空谷里，会须绩《易》更言诗。”亦系指戊戌年事，凡熟光宣庙局者，类能言之。郑海藏有《暮寒》一律云：“宫中二圣自称欢，沧海归人感暮寒。旅力既愆时竟失，风波垂定事尤难。是非坐共微言绝，恢复终凭老眼看。料得泪痕潜渍笔，卅年密记在金銮。”自注：“四月二十七日感事。”盖亦为虞山被逐时作也。

六、南海逝矣，域内读书种子，又少一人，知与不知，无不惋叹。庚申于役沪上，文酒往还，与君最洽。君颇珍其书，曾以联语屏幅多种见诒，极承推重，今亦佚矣。余东渡后，赁廪神户，爱其山水，须磨月见，屐齿惯经。君曩岁逋亡，居此亦久，篇什流传，未可无述。其《须磨春日二首》云：“草长莺飞已暮春，樱花云闹尽飘茵。杏花又逐桃花落，梅子生同李子酸。几日繁华怜历劫，看人车马自欹巾。杜鹃红空山老，世事浓枯笑转轮。”“水满池塘树满阴，万红飞尽绿沈沈。雨云朝暮黄梅熟，邱壑榛芜红药深。茗荈芽销长日磬，壶芦本搁忽雷琴。清泉白石还吾愿，僻地枯禅证佛心。”又《夏日游须磨存六首》，录其四云：“北岭屏开翠，东溟浪打蓝。吾庐足邱壑，秋色满松杉。抚石行摊卷，锄花命托馋。乱离满天地，摇落自江潭。”“俗变攻吾短，园幽得日长。闭门惟种菜，因树且悬床。观化《养生主》，无名安乐方。疏钟送晚雨，山翠扑人凉。”“晏坐松林宴，观时日月深。落花厚盈寸，积雨滞层阴。有欲频观妙，无言自证心。入游非想定，天地听飞沈。”“曳杖苍苔径，柴扉画不开。海风吹作冻，山雨歇还来。我佛莲花净，故侯瓜蔓裁。葵黄好颜色，向日复何哉。”此外题咏佳什犹夥，不备录矣。

七、南海为举人时，文名藉甚。丁酋游食广西，广西省城外有隆佑寺者，元祐党籍碑所在地也。碑石至今犹存。群公方为游赏之会，南海赋诗云：“媪相薰天锢党人，鞭龙奴凤已千春。即今隆伯年问路，犹为遗碑动马尘。”气象万千，人皆搁笔，然戊戌党狱，竟成诗谶矣。又某年由汴洛西行入秦，其《过陕州游羊角山甘棠庙诗》云：“岧蛲羊角倚陂陀，滚滚黄流舟楫过。秋色危城苍翠满，依然表里壮山河。”余于报端见之，然尚非南海得意之作。

八、清友园在东须磨月见山之间，距大手腐庐极近，颇饶花卉，虽风景平平，一入吟咏，便增声价。余初访之，曾有所见不逮所闻之感。海藏有《探梅诗》四首，其一云：“天空海阔须磨驿，山静日长清友园。流落中原仍世外，梅花数点忆中原。”余暇时辄喜挈室人育季偕游，竟未有诗，亦一恨事。南海亦有《访清友园梅花诗》云：“不堪风紧又冰坚，日拨残灰度岁年。卧病时经新旧历，出门山带暖寒烟。闻香索笑巡林下，踏雪穿花绕水边。百树梅花一逋客，鬓丝惮榻忘人天。”又《三月三十日，自须磨依山行，游清友园，百花落矣，惟红踯躅满山感赋》云：“踯躅连山碧素非，百花凋谢牡丹稀。孤芳落落残红秀，乱木阴阴众绿肥。白奈欹塘人独立，紫藤遮路蝶纷飞。天涯春尽增怊怅，时序迁流人事非。”皆佳什也。

九、侯官郭匏盒丈曾炘，与友人论养生之法，以善睡为上，并纪之以诗云：“百年三万六千场，强半销磨在睡乡。悟得浮生都若梦，奔波何苦逐人忙。”“东华尘土阅流年，常及鸡筹唱晓先。补我蹉跎天有意，衰慵敕赐日高眠”。“安知魏晋孰为今，梦里桃源尚许寻。却笑宋人太痴绝，苦言事满五更心。”“贝州破贼见精神，潞国华夷一异人。犹有流传谯鼓句，黄紬被里放衙频。”“一枕沈酣百不知，魏公心学岂余欺。修成圣佛黄漳浦，真有横陈嚼蜡时。”“五龙甘卧即神仙，可惜希夷谱不传。一觉坠驴宁有意，陈桥笑见太平年。数诗语多玄理，兼饶故事，亦可作养生新论读也。余于古人咏睡诗，喜诵者亦有数首，陆放翁云：“相对蒲团睡味长，主人与客两相忘。须臾客去主人觉，一半西窗无夕阳。”吕荣阳云：“老读文书兴易阑，须知善病不如闲。竹床瓦枕虚堂上，卧看江南雨后山。”姜白石云；“老去无心听管弦，病来杯酒不相便。人生难得秋前雨，乞我虚堂自在眠。”皆深得闲适之趣。又王半山云：“细书妨老读，长覃惬昏眠。取簟且一息，抛书还少年。”则意境略别矣。

十、袁杏南中丞（大化），吾皖之涡阳人。改革后侨居沽上，却扫自娱。白玉山老人逝世后，亦归然鲁殿灵光矣。君所著《抚新纪程》中，有《过长安旧城》句云：“山河王气锁关中，汉武秦皇一世雄。杯土未乾宫阙火，空留渭水自西东。”佳构也。

一一、商邱宋山言（至），为牧仲中丞公子。著有《纬萧草堂诗集》，汪钝翁为之序，盛称其趋庭联句之作。今观集中所载，如《木瓜》、《宋刻丝蟠桃图》、《孔雀》、《鲥鱼》、《红豆》诸什，皆咏物诗也。山言有《联句后复成一绝步家大人均》云：“投老心情喜誉儿，联吟又把岁寒。极知学语多生涩，不类《斜川集》里诗。”读之想见承平盛事。余尤喜其《寄示园丁》诗云：“三春忽余二，正植栽种期。南园隙地多，杂卉都相宜。尔无薄小桃，尔无轻柳枝。但得勤尔力，树大自有时。昨闻园内亭，岁久将倾欹。赖此蔽风雨，须早补葺之。事前蔷薇架，亦当加扶持。我发己种种，安能常拘羁。归去在四月，犹及听黄鹧。”颇似学香山、诚斋者，不事雕琢，平淡中殊有真趣。

一二、同邑张渔邨先生丙，一字娱存，工书能诗，久负宿望。先君子晚出先生门下，每为述行谊甚详。先生幼慧，十三岁赋《明远台怀古歌》，操笔立就，同邑耆硕蔡石瓢（家瑜）以神童目之。与赵响泉（席珍）、王二石（序）、卢半溪（先骆）、吴菊坡（克俊）、蔡篆卿（邦甸）、戴叠峰（鸿恩）诸先生，酬唱无虚日，号为“城东七子”。嘉道间，吾邑风雅之盛，甲后有清。所著有《延青堂诗存》，办香苏陆，兼及韦柳。阳湖陆祁孙（继辂），秉铎吾肥，尤雅重之。先生不得志后乡举，晚乃以著述自娱。祁孙题其集云：“奈何风檐中，苛论责聋啧。明珠不能言，一掷等草芥。”盖惜之也。先生亦有《怀师友诗》云：“淝水《兰言》忆旧游，打头学舍最宜秋。一从花向河阳种，腰折仍当恼督邮。”自注云：“祁孙学博，秉铎吾邑，辑《兰言录》，以修《省志》劳勤，知江西贵溪，忤上官落职。”集中又有《王贞女》、《傅贞女》诗，皆有关乡国风教者。

