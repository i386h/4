<!-- { "loadSidebar": true } -->
八六、李越缦《日记》中，载有广雅《重九》七古，时为同治十年，盖亦早岁之作。诗云：“晓起开门风叶落，白日忆弟心不乐。（自注云：舍弟还南皮，今间其病。）佩壶欲上西山头，但愁日晚上城钥。渔洋老子躭秋吟，黑窑厂畔曾登临。今日平冈上樵牧，寒云碣石空阴森。（自注：‘碣石寒云出塞悲’，渔洋《黑窑厂登高》句。）忽忆慈仁有高阁，百级三休试腰脚。晴烟隐约浮觚棱，万丸鳞鳞压罗郭。使我百忧今日宽，翩然衫履来群贤。开口且从杜牧笑，枯颅谁笑参军颠。力士酒铛舒州杓，仰天醉看秋云薄。王郎摩挲井栏字，谢公面壁看书势（自注：寺有咸丰六年陶凫翁等三楔人修楔诗。）东向大嚼西停杯，二陈豪逸各有致。（自注：豪者木父，逸者六舟。）高台叶响夕风起，薄寒清瘦愁朱李。就中祭酒长沙周，承平先进常同游。手拊松鳞几围长，舍利满塔僧白头。（自注：戒和尚已化去。）董老五年离京国，幽栖良会惜难得。倒冠落佩都相忘，何用唐贤画主客。清霜未高蟹未肥，篱菊未孕寒花稀。莫嫌花少蟹螯瘦，犹胜岁晏征鸿归。夕梵钟鱼出林表，尚道行厨莫草草。却怜厉直潘安仁，高阁翳日思鱼鸟。（自注：潘伯寅侍郎以在直不得与会。）佳日行乐须及时，楚客何必生秋悲。不见阁后累累冢，酹尽干觞彼岂知。门外马嘶奴执鞋，游客倦行主僧送。独携残醉辞双松，菜市然锾街鼓动。”按坊间刊行之《广雅集》，乃晚年手自删定者。越缦《日记》，亦云此诗甚佳。顾遗集不载，何耶？

八七、又广雅为越缦《题湖塘邨居图长歌》一首，均见《越缦堂日记》，并称其“情文宛转，音节晖舒，上可追香山、放翁，下不失梅村、初白”。乃遣集亦不之载，海内拾广雅碎金者，当以先读为快也。录之：“江南山水数会稽，会稽无如镜湖西。水甘能酿干日酒，山深可著高人栖。良田万稻熟，中岁一晦收十斛。虾菜如上不论钱，荷芰如云高过屋。季真弃官甘投老，放翁曾为杨梅饱。越缦先生逋峭人，卜居踏山阴道。儿时上冢年年来，欲专一壑谁相猜。精舍便沿鸥波筑，养堂正对屏山开。奉母躬耕此愿毕，一椽未就到今日。塘上人家长子孙，墓田丙舍徒萧瑟。释之久宦产亦减，长卿为郎思自免。逢人便索图邨居，要令家山常在眼。可怜画手矜简略，树树不春山容薄。新丰门巷无处寻，聊伴越吟解寂寞。买田阳羡知何时，仲长《乐志》空文辞。有山无钱卖不得，劝君勿被巢由欺。”按《白华绛拊阁初集》中亦有《雨中遇湖塘》，句云：“久客归来认旧湖，青山无恙绕邨庐。稻花大放菱蓬绿，一幅闲居奉母图。”偶一读之，令人神往山阴道上。

八八、京师近郊山游，以戒坛潭柘为最。广雅北人也，《游戒坛》云：“策蹇寻山冒残暑，食宿招提已四五。仙嶂灵湫那得逢，枉使人畜挥汗雨。”《游潭柘》云：“累代庄严抵布金，穷山涸涧造丛林。能吟堪画无多处，止有山门百步阴。”昔贤谓山川游赏，往往所见不逮所闻。广雅诗多著贬词，或亦作如是观也。

八九、张广雅有《拜寿伯翰林富墓诗》云：“赋断《怀沙》不可听，宗贤忠愤薄苍溟。荆高燕市躭沈醉，莫使重泉叹独醒。”伯，竹坡长子，光绪戊戌进士。庚子都城陷，与弟贵字仲官笔帖式者，均殉难。士论惜之。伯少承家学，且有逸才，所为诗多散佚。自书《古意》一首云：“良人征戍久，闻说到辽阳。盼尽三春暮，空回九曲肠。昨宵惊远梦，今日怯空房。欲寄相思字，天边雁数行。”又《答吴彦复》云：“故人天末问平安，拈笔临风意万端。浩劫华夷同苦毒，危时仕隐两艰难。”皆佳。彦复出竹坡门下，有《送沈子封太史入都》诗，其末句云：“西风落叶长安道，倘遇唐衢为奇声。”盖谓伯也。

九○、老友钱塘张今颇（锡銮），近代武人中之能诗者。君本以游幕起家，亦说礼敦诗之武人也。开府沈阳时，曾有句云：“庭前古树老于我，天外斜阳红上楼。”颇为一时传诵。豪饮善骑，辽东均以“快马张”呼之。所著有《都护诗存》，海藏序之，极称其为人。余于清季丁未、戊申之间，与君共事沈垣甚契。君频示所作，《春日舟中作》云：“岸柳何由绿，天涯思杀人。扁舟江汉客，五载别离身。岁月高儿女，乾坤老战尘。流年惊过鸟，苍鬓又逢春。”《悼姬人》两律之一云：“入室窥明镜，嗟余渐白头。一官成落落，长日去悠悠。彼美之何处，斯人不可留。返魂香易蒸，无泪洒松楸。”《九日登镇海楼》云：“镇海楼高夕照黄，海天入望思茫茫。鱼龙出没争销长，日露风云互莽苍。骇目尘沙三万里，浮生六十一重阳。诸君漫洒忧时泪，且对茱萸共举觞。”其《自团防暮饮归营作》云：“薄饮村醪趁醉归，长河一带晚烟围。暮天风紧雪平野，匹马街寒山欲飞。”余曾笑语君曰：“此真不愧快马张矣！”相与浮一大白。

九一、同里蔡孟翔（祖年），先君及门弟子。其尊人炳之先生麟文行五，先君每称为蔡五先生而不字，盖当日共客保阳时，文字莫逆交也。庚寅岁，先君自保阳归，暇时辙诵与先生唱和之作。记其叠和先君《赠别》原均四律，中有句云：“八年弃我一相聚，千里送君两奈何。寄语归途须郑重，杏花天气嫩寒多。”一往深情，交期如见，两家子弟，如何可忘。先君诗稿中与先生唱酬最夥，惜全稿佚去，尚待寻觅。先生为朴斋先生家之最幼子，朴斋先生则彭刚直公受知最深之恩师也。蔡为吾肥梁园镇望族，刚直太公曾任梁园巡检，故刚直自幼即从先生游，时年不过七八岁耳。先生及其夫人爱之特甚，宛如家人。刚直显达后，曾专人资数千言，亲笔手书，媵以重金，为先生寿。岁时馈问不绝。先生公子数人，从政在外，亦多为刚直所汲引者。当时师弟书简往还，并有酬唱之作。先君子每持示不肖曰：“此老辈风义也，小子其敬识之。”今此稿亦无从觅矣。五先生又有《次工部秋兴八首》，盖和李养真观察者。近由孟翔钞示，词繁不备录。但如“京国三秋空射策，（三试京兆。）家山十载别浮槎（居近浮槎山二十余里”），又“岂真冀北无良马，（燕地客居已经八载。）转向江东逐野鸥（近有粤东台湾之行）”，皆能自写身世，不肯人云亦云者。孟翔少负文名，历佐幕事，作宰鸡林，尤著政声。其《武昌客中感怀》诗，有“一江风雨奈何天”之句，颇为友人传诵，异日当索窥全豹也。

九二、海宁王静安《观堂集林》遗著，海内流传久矣。君本不以诗名，顾后诗学，亦致力素深，偶有所作，都饶妙绪。《题梅花画Ψ》云：“梦中恐怖诸天坠，眼底尘埃百斛强。苦忆罗浮山下径，万梅花里一胡床。”《嘲杜鹃》云：“去国千年万事非，蜀山回首梦依稀”，自家愿作他乡客，犹自朝朝劝客归。”他如“朝阳承月上，远树与星稀”，“小松如人长，离离四五尺”，“萤火时从风里堕，雉垣偏向电边明”，“诗缘病辍弥无赖，忧与生来讵有端”，“天边远树山干叠，风重垂杨态万方”，“四时可爱惟春日，一事能狂便少年”，“水声粗悍如骄将，天色凄凉似病夫”，“人生过处惟存悔，知识增时只益疑”，“溟海巨鹏将徙日，雪山大道未成时”，“蓬莱自合今时浅，哀乐偏于我辈深。皆一洗凡响，虽专家为之，亦弗逮也。上虞罗叙言（振玉），有集吴梅村句挽君联云：“故人慷慷多奇节，书卷消磨绝可怜。”甚佳。

九三、新会陈简始中丞昭常，风流儒雅，倜傥不群，若幸际承平右文之世，其所成就，必不让毕灵严一流人物。余之治兵吉林也，作中丞座上客者逾岁。同时宾僚，如曹梅肪（广桢）、韩紫石（国钧）、邓孝先（邦述）、郭侗伯（宗熙）、王激斋（国琛）、罗（复厂）、张务洪（锡麟）、仲遥渊、辛际云（宝慈）、傅写忱（疆）、李善仲（宝楚）、周仲玉（家树），皆文采藉甚，觞咏唱和，称极盛焉。初余环游归来，疆吏中如李悔庵制军丈、皖抚朱经田中丞，均谬采虚声，交章论荐。余以中丞维絷颇殷，遂仍留吉。中丞赠句云：“十五年前话旧游，风云又换几番秋。何当与尔同飞渡，放眼昆仑最上头。”其自注云：“辛亥仲春，揖唐观察游历欧美回国，应招来吉，吾道不孤，口占短句以志欣幸。”余欧游以前，本任吉林独立混成旅长，中丞檄余办改旅成师事，坚辞未就，乃改任孟君树邨（恩速）。迄后余既却滇皖两大吏之招，中丞尤重余信义，待以殊礼，坚约同住署中。军筹之外，兼及论文，无间昕夕，投分之雅，平生所难。曾几何时，余与中丞先后去吉。中丞旋以病肺殁于沪上，西州马策，有余哀矣。

九四、中丞遗集，老友姜园谋为校刊，卒卒未果。兹就余所及记者录之。《庚戌中秋前一日，集子明司使衙斋感事有作》云：“庾亮南楼不可寻，松江万里接重阴。中流箫鼓音全歇，大地河山意欲沉。寂寞鱼龙穷变化，寥鸿雁倦登临。悠悠长夜成何意，空结《离骚》一片心。”中丞忧国如，情见乎词。徐锡丞（鼎康）和之，有句石：“但使江山纾北顾，不愁风雨自东临。”亦佳。又《述异》一首云：“海宇纷纷角群雄，箕子千年亡故封。鸡林秋半忽地震，灾异惊倒百岁翁。相传卧榻容鼾睡，长夜沉沉如梦寐。Τ处潜生他族滋，振发盖非苍昊意。从来苌叔敢违天，孤忠碧血自年年。不知东海多深浅，要取微禽木石填。”其时朝鲜既亡，东省渐有岌岌之势。中丞此诗，盖非无病之呻吟也。余辛亥冬去吉，中丞曾有五古一首，为题亮臣遗札，兼送余行，云：“好鸟栖璇林，章身耀文羽。鸿逵获祥占，导和虞阶舞。陆君玉堂手，瀛洲习部伍。英声张海外，尹吉资文武。王郎歌同调，十载共甘苦。书札当缟，字字豁肝腑。高秋菊粲黄，劲节默相许。五台清凉地，白书幻风雨。师门数仞高，鲁缟穿强弩。教忠臣殉国，明义子从父。含笑入九京，骨肉仍团聚。既学万人敌，实欲佐尧禹。一朝乘化归，横流谁作柱。凄凉剩残墨，遗像羹墙睹。藏凤非半毛，石交殊漫讠羽。六合正纷纭，杰土略可数。君今去朝天，干城寄心膂。提携壮行箧，魑魅敢予侮。义烈播芳馨，百世贻高矩。”遗墨犹存，黄炉已渺，展卷泫然。

九五、中丞好贤若渴，出于天性。晚清以通才作大吏者，当首屈一指。侯官黄秋岳（）有《奇陈简盒先生一首》云：“凉雨空堂初病酒，到眼新书惊却走。陈侯千里简瘿庵，写我畸名讯谁某。十年怅怅长安陌，短衣挟策何人识。忍泪诃时作罪言，归舟已负沧江白。劫后河山百事哀，漫劳边帅念诗才。龙川应有中兴论，莫遣忧时属草莱。”中丞留意人才，皆此类也。

