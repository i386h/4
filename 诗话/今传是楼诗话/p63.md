<!-- { "loadSidebar": true } -->
五七三、涛园生平熟读《左传》、《坡集》，得力最久，每以入诗。海藏楼挽诗，所谓“共推《左》癖如元凯，酷慕诗流作老坡”者也。近人为同光派诗，闽才独盛。沈乙庵尝戏谓之曰：“假有张为图者，太夷为‘清奇僻苦主’，君为‘博解宏拔主’，可乎？”君颇自任，犹若不足。其意气遒上，有如此者。见乙庵所为《诗序》中，观槿为君外孙，承遗命刊君集，谓君于同光以来朝政时局，人物掌故，多所纪述，可作史观。听水老人赠君诗，亦有“史料一朝《正阳集》，才名并世海藏楼”之语。《正阳集》者，君监榷江淮间所作也。其时幕客有陈木庵、林暾谷二君，从容赋咏，积诗遂夥。集中有《喜冯庵至怀暾谷津门》云：“东舍冯庵西晚翠，唱予和汝《正阳》诗。暑中热客作归计，花下郎官行苦饥。风雨孤灯师有道，星河万里夜何其。此邦不信成都会，人物犹堪记一时。”即是时作。又有《戊戌十一月二十三日写经竟书后》云：“春及东坡百日期，牛衣身后梦犹疑。谁知呵冻书丹夜，独对清斋礼佛时。望帝烦冤天许醉，世尊救苦事何裨。桐宫左右精灵绕，嫠也招魂恐未时。”距暾谷遇难后百日作也。君以女妻暾谷。女亦能词，有才名。所著《崦楼词稿》，君题诗云：“婚嫁愿初了，吾欲老邱樊。志业既不遂，矧乃众论喧。劳生昵儿女，息影求田园。邂逅及当时，年少王公孙。词女得所适，食贫宜清门。名声忌藉甚，论诗钝根。书丛恣瞑想，置笔穷溷藩。一朝忽舍去，肝胆奉至尊。论思任亲切，旬日看翔。士论谓庇主，子弄疑推袁。诸侯诬苌叔，太  学讼陈蕃。成仁他弗恤，群吠安足论。诗卷留天地，千秋晚翠轩。劲节耐冰雪，忠魂依天阍。崦楼绝妙词，合校声暗吞。酬子瞰名章，空龄啼哀援。须臾忍性命，待子理覆盆。抑情更感逝，腹痛能无言。锺山那子翁，晚岁弥温存。结构决明年，突兀悬江村。（时家书有‘卜筑湾湾裹’之议。）老夫谋少憩，精卫方街冤。”以上均见《正阳集》中。改革后有《义熙集》，其《甲寅八月十三日，感答南海兼报节庵》云：“音容入梦已模糊，碧血宁为绛市苏。海外人归为位哭，劫余老去痛心无。前朝遗草分明在，（杨氏遗孤墩德宗手诏。）实录他年点窜殊。料得斯文天未丧，更生正气不曾孤。”亦追悼晚翠轩之作。

五七四、吾邑清初诗人，以许李二家为最盛，李谓容斋、丹壑父子，许谓杜邻（裔衡）、四山（孙荃）父子也。杜邻为明湘畹中丞（如兰）之子，清门文采，良有自来。中丞以万历进土，官至桂抚。邑志载其《香雪庵全集》共十二卷。今只存一卷，且无序跋，皆中丞山居及知光州迁工部郎时作。而抚吴抚桂，所作均佚，知其散失者多矣。集中《咏女将秦良玉援辽》云：“铁骑红妆照汉城，蛾眉高髻拥长旌。军称娘子香成阵，队出佳人翠作营。花衬锦袍宜鬓绿，光寒宝剑逼钗明。提戈直夺胭脂塞，共道封侯属女英。”可作诗史读。

五七五、齐君白石，学画学诗，俱在中年以后，一以冬心为师。画得冬心七八，为东赢所重久矣。今观其诗，如《疏篱对菊》云：“西风吹袂独徘徊，短短秋篱霜草衰。一笑陶潜折腰罢，菊花还似旧时开。”《甘吉藏书》云：“亲题书目未馍糊，甘吉楼中与蠢居。此日开函挥泪读，几人不负乃翁书。”均有淡宕之致，亦冬心嫡派也。

五七六、予于诗钟不多作，而“重”“易”一唱，偶得“重山复水非无路，易俗移风要有人”二句，诵洛尝以属之蝉香，既知其误，乃贻一笺云：“因忆‘斜阳占柳’，放翁亦作潜夫；‘青草池塘’，师秀传为君实。古人名句，恒见雷同。爰赋小诗，以博莞尔：‘未必南宗异北宗，东云时复遇西峰。他年谁定诗公案，一笑阁黎错打钟。’”诗笔爽丽。其实古人此类甚多，夏五传疑，不足深论。诵洛乃复为诗正之，亦足添一段公案也。

五七七、五言绝句，最不易工。偶阅宋诗，如菹仲淹《淮上遇风》云：“一悼危于叶，傍观亦损神。他时在平地，无忽险中人。”苏轼嘲子由云：“堆儿尽埃简，攻之如蠢虫。谁知圣人意，不在古书中。”张舜民《百舌》云：“学尽百禽语，终无自己声。深山乔木底，缄口过平生。”张孝祥《野牧园》云：“秋晚稻生孙，催科不到门。人闲牛亦乐，随意过前村。”刘克庄《乍归》云：“宫满无南物，飘然匹马还。惟应诗卷裹，偷尽桂州山。”真山民《吉水夜泊》云：“入夜始维舟，黄芦古渡头。眠鸥知让客，飞过蓼花洲。”邵定《渔家》云：“渔家临水住，春尽无花开。年年谢流水，流得好花来。”罗公升《谢友人惠菊》云：“困粟分公瑾，千金寿仲连。山人不须此，再拜菊花前。”数诗虽非盛唐韵味，然亦爽似秋籁，有飘逸不尽之致。

五七八、宋人六言诗，如陆游《杂兴》云：“举足加刘公腹，引手捋孙郎须。士气日趋委靡，赖有二君扫除。”彭汝砺《田园乐》云：“买田何须近郭，作屋却要依山。青山共我终始，白鸟随人往还。”朱子《铅山立春》云：“行尽风林雪径，依然水馆山村。却是春风有脚，今朝先到柴门。”文同《偶书》云：“相如何必称病，靖节何须去官。就下其谁不许，如愚是处皆安。”汪荐《演雅》云：“布谷不稼不穑，巧妇无褐无衣。提壶不可挹酒，络纬匪来贸丝。”汤汉《自儆》云：“《春秋》责备贤者，造物计较好人。一点莫留余滓，十分成就全身。”毛翊《墨竹》云：“伯夷有夙世契，子猷结千古交。烟外三叶五叶，雨中一梢两梢。”六言最易笨滞，此皆字字飞动，读之令人心旷神怡。

五七九、词有纯是现量，不用风花雪月妆点字面者。如山谷云：“拚了又舍了，定是者回休了，及至相逢又依旧。”顾复云：“换我心为汝心，始知相忆深。”吕渭老云：“怎生分得烦恼，两处匀摊。”李甲云：“拚则而今己拚了，忘则怎生便忘得。”僧皎然云：“问东君因甚将春，老却闲人。”温飞卿云：“梧桐树，三更雨，不道离情更苦。一叶叶，一声声，空阶滴到明。”柳永云：“忍把浮名，换了浅斟低唱。”石孝友云：“拟写相思持送汝，如何尽得相思意。”周紫芝云：“杜鹃只解怨残春，也不管、人烦恼。”徐一初云：“便破帽飘零，也得传千古。”无名氏云：“扁舟寓兴江湖上，无人知道名姓。”孙夫人云：“别离情绪，待归来都告。怕伤郎，又还休道。”刘焘云：“告汝高飞远举，前程事、永没磨折。”程垓云：“黄昏院落，问谁犹在凭阑处。”黄机云：“只把从前不杀，也应换得长生。”赵以仁云：“雁声能到画楼中，也愿玉人知道有秋风。”赵敦儒云：“悔不当时描得，如今何处寻觅。”严仁云：“一春不忍上高楼，为怕见、分携处。”李白云：“应是天仙狂醉，乱把白云揉碎。”姜夔云：“杨柳津头，梨花墙外，心事两人知。”苏轼云：“道则浑是错，不道如何即是。者裹原无我与汝，甚唤做物情之外。”辛弃疾云：“溪边白鹭，来吾告汝，溪裹鱼儿堪数。主人怜汝汝怜鱼，要物我，欣然一处。”朱子云：“睡处林风瑟瑟，觉来山月团团。身心无累久轻安，况有清凉池馆。”以上词句，或言外得禅意，或即痴处可以参禅，各有妙处。而苏辛与朱子之词，皆是正面，不用向外猜量，尤不易得。盖词者，诗之余也。诗贵现量，则词当不出现量之外，不过较诗更曲折耳。

五八○、诗有八病，一日“平头”，谓第一字与第六字同声，第二字与第七字同声。二日“上尾”，谓第五字与第十字同声。三日“蜂腰”，谓第二字与第四字同声，犯在一句内，如蜂身之中纽。四日“鹤膝”，谓第五字与第十五宇同声。五日“大均”，如五言用“新”字均者，九字中不得更著“真”均中字。六日“小均”，除均外，但九字中有相犯同声者是。七日“旁组”，如十字中已有“田”字，不得著“寅”“延”字。八日“正纽”，如“王”、“衽”、“任”、“入”四字为一纽，一句之中，不得犯此。沈约云：“八病惟上尾鹤膝最忌。”王元美谓休文拘滞，不免商君之酷。然休文又云：“文章当从三易，易见事，一也；易识字，二也；易诵、三也。”此论至为乎允，从古传诵之句，未有出此三易之外者，亦相宗之所谓现量也。

五八一、或以作诗之要问崔德符，曰：“但多读而勿使，斯为善。”

五八二、五字句以上二下三为脉，七字以上四下三为脉，其恒也。若元微之“庾公楼怅望”，韩退之“虽欲悔舌不可扪”，皆蹇吃不可学。

五八三、今人作诗，必入故事，盛唐即景造意，何尝有此。故诗贵尚清虚。

五八四、唐明皇令僧教康昆仑琵琶，僧云：“且遗昆仑不近乐器十年，使忘其旧日本领，然后可教。”今人欲学诗，亦须忘其平日碉琢之习，然后可学。

五八五、张藉祖《国风》，宗漠乐府，尤长于用俗。王介甫题张集云：“看是寻常最奇崛，成如容易却艰辛。”凡用俗言俗事，较用古更难也。

五八六、王思任云：“李贺以哀激之思，作晦僻之调，喜用‘鬼’字、‘泣’字、‘死’字、‘血’字，幽冷溪刻，法当得夭。”

五八七、老杜每逢宴集，往往赞人食味，如“且食双鱼美，谁看异味重”之类，不一而足。又“华筵直一金”。酸穷可怜，法当得贫。

五八八、世谓许浑诗不如不做，鄙其无才藻，无教化。孙光宪甚薄之。方回亦云：“如人形有余而均不足。”

五八九、世称章孝标“云领浮名去，钟撞大梦回”二句新爽，然上句较胜。

五九○、周朴多得猛句，无可时出雄句，咄咄火攻。贯休奇句似从天坠，皆不虚传。湘乡以大句赞芋仙，似用米汤太过。

五九一、储光义闲婉真至，高处似元亮，平处似右丞，可称妙品。然七言诗实无可采。

五九二、七言近体，求一压卷之作，古无定论。严沧浪推崔颢《黄鹤楼》，何仲默、薛君采推沈期《卢家少妇》，王宾州则谓当于老杜“风急天高”、“老去悲秋”、“玉露凋伤”、“昆明池水”四诗中求之。其实沈作较优。

五九三、苏涣以盗始，以盗终。老杜称为静者，寄诗望其致主尧舜，屡赞不已。世称杜为诗史，颅如是耶。

五九四、僖昭时，有白衫举子，乞而歌于市云：“执板高歌乞个钱，尘中流浪且随缘。直饶到老长如此，犹胜危时弄化权。”此人胸次超旷，目无宰相，大是可儿。

