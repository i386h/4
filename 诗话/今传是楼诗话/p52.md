<!-- { "loadSidebar": true } -->
五○三、诸城刘文清公石庵，遭际承平，敭历中外，其相业为书名所掩，且工诗而诗名亦不著。遗集由从孙燕庭方伯印行。英煦斋（和）谓为“高而不[木瓠]，华而不缛，雄而不矜，逶迤而不靡”。虽不无溢美之词，要其中正和平，语多见道，固为吾乡《笃素》、《澄怀》诸集相近，亦见一时之风气矣。煦斋出公门下，受知最深。公初见时，即诏之曰：“子他日为余作传，当云：‘以贵公子，为名翰林。书名满天下，而自问则小就不可，大成不能。年八十五不知所终。’迄嘉庆甲子岁，文清年八十五。腊月二十二日，儤直尚书房，煦斋亦在懋勤殿作书。文清呼至，告以雍正至乾隆初南斋旧事，复理所作传语，且云：“昨已属瑛梦禅镌印记，曰洞门童子，以当息壤。今为期己迫，岂展期耶？”既行复还，坐谭良久，起曰：“吾去矣，毋恋。”是月二十四晨兴，饮啖如常，至未申间坐而逝。事见煦斋所为《文清遗集》跋语中。生有自来，信非虚语。余最喜其《题画》二首云：“达人胸次阔，万景相摩荡。世缘了不侵，一室聊自养。筑屋不须多，种竹或三两。窗间听禽友，庭下拜石丈。白云从何来，亦复向何往。我心与之俱，吞吐不容强。扫地有余清，香篆变俯仰。此际兴颇佳，况有剥啄响。客本岩中居，来话羲皇上。幽梦杳难寻，茶烟袅书幌。一笑对江天，悠然脱尘鞅。”“杜老老何有，庭中有独树。岁寒松雪盛，柴门掩烟雾。墙头过浊醪，此乐凡几度。峥嵘富诗句，果腹给朝暮。已对阮生松，更有张园芋。苍然图画中，乃得浣花路。”两诗冲夷澹远，如其作书。又《舒城怀荆公作》，亦足为吾家半山张目者。诗云：“贫弱深将国脉忧，争教得柄缓持筹。诸公不激终常悔，小子何知径与谋。一县青苗民亦便，到今免役法仍优。初心本为苍生出，安石甯宜处仲侔。”自注：“李师中谓荆公似王敦，宋人记师生极谄荆公，若尔；其言何足据乎。”荆公变法，毁誉参半。文清此语，足为雪诬。至《诗序》中所谓“痛元泽之死，而以名世归之。假非其伦，几于侮圣，荆公何至于此。”又如“对明道先生出言狂易，唐突富韩两公。元泽亦何敢乃尔。夫《周秦行纪》之不出于牛奇章，《碧云騢》之不出于梅宛陵，前人已辨之矣。于荆公父子佚事，奚不可为申论之乎。”尤见论史特识。按文清自谓生平“诗第一，题跋次之，书又次之。”见《馒饥亨诗注》。何暖叟《题伊默卿兴文清合装诗卷》，有“韵语秘惜不谓足，慧力风趣书之余，艺虽兼进有偏胜，难排公论矜私誉”之句，则仍推重其书也。

五○四、湖口高碧湄（心夔），所著有《陶堂志微录》。其《城西》二首，盖为肃顺而作，却极好史料也。诗曰：“连云列戟羽林郎，苑树依然夕照仓。一狩北园盛车马，再寻东阁杳冠裳。椭兰苦污生前佩，炷麝能升死后香。赫赫爰书铸史，天门折翼梦荒唐。”“宠冠亲贤料遽衰，致身胡取亟登危。将军清静归淳酒，公子声华误绣丝。坊乐入筵天庆节，殿材营第水衡司。十年风义亏忠告，江海堙流此泪垂。”碧湄一字伯足，曾为肃顺宾客，肃顺怙势而骄，以忤西后致死，其是非姑不具论；独能倾心文土，脱略恒蹊，其才亦不可掩。即论中兴之役，其居中赞画，亦为最有关系之人。先是咸丰十年，江南大营再陷，官军悉溃，苏常相继失守。左文襄公闻而叹曰：“天下事其有转机乎？”或问其故，文襄曰：“大营将蹇兵罢，非得此洗荡，何由措手。”又问：“谁可以善其后？”胡文忠曰：“朝廷若以东南事付曾公，天下不足平也。”时物望咸属文正，独山莫子偲（友芝），方在京，与二三名流，议江督非文正不可。而其时得君者，为尚书肃顺。适碧遏馆其家，往商焉。碧湄白于肃顺，肃顺然之。翌日下直，迳至高馆，握手曰：“事成矣，何以谢保人。”盖已得俞旨矣。此一事也。文襄公在骆公幕府，以勇于任事，为怨家所控，祸几不测。同邑郭筠仙侍郎为营救于肃顺。肃顺曰：“此事已有廷奇，令查实即就地正法，必欲挽回，非有大臣特保不可。”侍郎复求之吴县潘文勤（祖荫），文勤曰：“谁能拟疏者？”侍郎即出诸袖中。既上，肃顺更为言之，事得解。费二干金，皆侍郎贷于人，而胡文忠偿之。文忠旋与文正各具疏密荐，文襄遂得大用，卒建肃清闱浙，开拓西陲之功。此又一事也。

五○五、肃顺于一时俊流，罔不接纳，而宾客中，尤以碧湄与王湘绮翁为最年少。湘绮有《丙寅人日，因仿帙见高大心夔，庚申人日见奇诗忆旧游，作示知者》长篇，其一云：“昔寻风云游上京，当前顾盼皆豪英。五侯七贵遍相识，行歌燕市心纵横。九江狂生高伯足，平生见人但张目。单衫侧帽临春风，二十红颜美如玉。行年相较一岁强，俱骋逸足驰康庄。曹刘阮陆不并世，文歌琴酒争轩昂。公车召试等一掷，未抵枭卢要先得。高车谬写夷吾书，（余试礼部，赋得高车高捆，误以为管子书事也。）大卷浓涂保和策，（高两应殿试，均以谬误置四等。）尚书（协办大学士肃顺。）赐第（在扇子湖）。花氍毹。醉翻酒盏相欢呼。盛胡（盛主事康）。俳优喧坐隅，徐郎（徐编修昌绪）。屈膝请为奴。就中龙黄较清稳，（龙编修湛霖，黄学正锡焘。）当筵未肯污茵裙。尹刘高名（尹御史耕云，刘司业熙载。）颇相怪，王门长裾事权贵。翩然黄鹤归青冥，重来已见山河改。我随亚相（协办曾侯国藩。）困祁门，君留朱邸谋东巡。清晨夷歌满都市，一炬便烬澄怀园。”其二云：“嗣皇中兴览《尧典》，手诏毕邵诛共鲧。李斯五刑不足惜，彭王藁首谁相问。当时意气论交人，顾我曾为丞相宾。俄罗酒味犹在口，几回梦哭春花新。君归湖口波浪恶，屡干相侯只萧索。同时得路俱腾骊，往日庸奴又高爵。蜀中二李（李都转榕，李粮储鸿裔）。滇二刘，（刘知府树堂，知县树义。）各怀银印踞方州。郭卿少年拥八骗，（郭巡抚嵩焘。）张蔡已觉曹郎羞。（张员外世准，蔡郎中毓春。）龙兄兄弟亦豪快，（龙知县汝霖。）尚平甘棠春蔽芾。黄许同称太史官，（黄锡彤许振两编修）。潘（潘副都祖荫）。长（都统长善）。入坐俨相对。世人见我空逡巡，如君登第亦轮屯。惟误莫（莫举人友芝）。邓（邓巡道辅纶。）守书史，散作东西南北人。前岁娱园访秋竹，招邀太守（王知府必达）同明烛。东湖夜水空如烟，相思桂树年年绿。杯酒白刃心胆粗，别君豪气未敢除。人生少年苦作健，别时白面今有须。独行昂藏久无趣，西游华山不得去。南喻五岭东渡淮，去年更折恒山树。倦游谢病从文君，移家承水学隐沦。知君一事苦相羡，新得西施能负薪。早春人日桃破尊，花下见君人日作。七年欢笑犹眼前，世上纷纷有哀乐。南方花早东风颠，忆君携手灵台前。马缨红拂绿绒席，牡丹香醉金桄船。东城西馆不复梦，（东城内厉宅有马缨，丁香杂树，试礼部时假馆也。山西会馆在海淀，贡士覆试因谭御史钟麟借焉。）圆明宫柳生荒烟。四春老瘦泣珠箔，昭阳月冷人凄涟。长堤珂辔往来路，谁信于今走狐免。沧江寂寂卧对春，与君不得伤心语。庐山云连南岳峰，名山万里精灵通。休言沈面两龙剑，犹能吐气作长虹。”肃顺赐第在扇子湖，即京西海淀。碧湄诗云：“龚惟咸丰末，游讠燕文彦薮。出门累车骑，并席持肱肘。旅食依昆明，风日美荷柳。主人古孟尝，泪感台倾后。”玩“昆明”、“荷柳”之句，其为感旧无疑，城西之作，亦即指此。诗中一则曰：“赫赫爱书铸史，天门折翼寝荒唐”，盖办其致死非罪也。一则曰：“十年风谊亏忠告，江海堙流此泪垂”，盖悔其纳牖无方也。情文悱恻，可泣可歌，生死交期，于是乎见。广雅有《送王壬秋归湘潭》诗，自注：“王为某故相客，故有中郎之感。”湘绮之笃于风义，又可与碧湄共传矣。

五○六、鹤亭《过秣陵绝句》云：“巷陌斜阳战马屯，喧喧笳鼓易黄昏。旧人零落无寻处，只剩州李审言。”审言名详，兴化明经，博通群籍，工诗文，尤擅长骈体。辛亥后课读沪上，一时耆旧，均极重其人。海藏《春阴简李审言》诗，所谓“审言与我年相若，我观其书频惊愕。清言移人味甚正，读书得间趣尤博”者也。余庚申在沪，耳君名，惜未及一见。比询南皮，知犹健存，窃为私幸。君丙辰病臂痛返江北，有《怀人》绝句若干首。兹录其六云：“海藏楼下镇徘徊，独看樱花逐梦来。并坐清言谁得似，空成相忆一停杯。”（郑太夷孝胥）。“一食清斋理鬓丝，隐囊斜倚纵谈时。麦根路畔停车客，正赋《新丰折臂》诗。”（沈子培曾植）。“灌卮填壑李临川，道服商量卖艺钱。欲避伯休名姓去，如君栖泊政堪怜。”（李枚菴瑞清）。“乱头粗服体中佳，家学能承简学斋。不作秋衾铜辇梦，探山翠藓渍青鞍。”（陈仁先曾寿）。“展禽伐国人休问，蘧瑗轻装走近关。忆著围城便呜咽，幸无文字累遗山。”（杨子勤锺羲）。“崔魏斯文接老苍，孔门用赋晚升堂。涪翁近悼邢居实，（刘朴生以呕血死）。每对西风一断肠。”（冯篙叟煦）。皆能称其身分。

