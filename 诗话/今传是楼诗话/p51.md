<!-- { "loadSidebar": true } -->
四九七、放园与济武、宗孟投分最深，两君皆余老友，其诗已先后入《诗话》。兹又由放园录寄济武数首，故人片羽，得之烬余，喜可知也。《乙卯国耻日独游枣花寺，书青松红杏图卷子后》云：“乌头马角恨茫茫，劫后惮心一炷香。三百年来枣花寺，枣花开落又兴亡。”“佛前遗墨已成尘，红杏青松各自春。来向空王乞香火，西台痛哭更何人。”“西台”句与放翁之“不望夷吾出江左，新亭对泣亦无人”同一孤愤。又《追悼亡室夏夫人续成五首》云：“故庐重过苦依依，为报征鸿已倦飞。生死恩情吾与汝，苍茫天道是耶非。伤心夜月秋坟冷，回首家山夕照微。未必神仙无国界，重关亲护旅魂归。”“旧时手迹遍寻看，知是无聊强自宽。蝶影模糊春梦了，牛衣的历泪痕斑。将雏望冷归巢燕，失侣声喑对镜鸾。到底是谁留孽债，飞章欲叩帝阍难。”“愿作出头化石人，石人容易化为尘。有时颠倒成痴想，无地安排是此身。不信鹃魂忘故垒，乞还鸳牒向何神。情天苦过辈泥狱，翻祝卿卿莫转轮。”“戏言都到眼前来，往事思量总可哀。一部史从何说起，此生心与汝同灰。昙花散尽天真老，情种知无地可埋。我佛傥能超万劫，不辞日诵万千回。”“此恨绵绵不可忘，达观无计学蒙庄。惜春惨澹风吹絮。隔世亲看海有桑。天女散花空色相，神山求药本荒唐。魂兮归些无言说，毕竟多情是故乡。”五诗放圆见告，乃济武渡美后所作。未几而有坎拿大之变，诗特凄苦，若为之谶。纕蘅挽济武联云：“湘累孤愤，漆室哀吟，萧寺溯游踪，花前曾溅伤时泪；王粲登楼，兰成去国，蓬山怀故剑，海外争传感逝诗。”盖纪实也。

四九八、广雅佚诗，余已迭入诗话。兹又得长占一首，于字学音学均有阐发，又不仅有裨旧京文献已喜。题为《同治十年仲冬消寒第三集，岘樵前辈扮东老屋，时前辈方钩校韵学，因属木夫作此图。居无几何，遂闻备兵巩秦阶之命。明年仲春图成，乃使南皮张之洞题诗上方，为作长歌纪之》云：“琉璃厂东大宅有朱藤，新城诗老渔洋居。献纪文达直西苑，乃以槐西名其所著书。嘉道儒宗阮太傅，生晚未见见此宣南庐。主人几易乃归洪洞董，庭十何有历历种白榆。春荚可食夏荫可休息，如此嘉树岂待韩宣誉？当年太傅婆娑在其下，蒐讨金石图籍为嬉娱。坐中宾客尽魁彦，朱钱吴刘桂武臧翁瞿。太傅还山此树亦憔悴，幸不斩艾同薪樗。屋好今日主亦好，掣尔而纤白晰微髭须。发荚堆书齐斗拱，哦诗树下咳唾风生珠。十年禁近出乘障，庭柯欲别烦踌躇。重来十月复西去，惜此膏流节断空心枯。自言结习岂容一日废，展卷烂烂铅黄朱。二百六部经手勘，陈广毛增心苦为刊除。良夜清尊展文燕，问奇树义相距梳。我朝字学音学称绝诣，经钩挝子排陈吴。（季立，才老）。顾江戴段皆卓绝，要眇不免稍纷孥。《平水》并部乃为休文诟，‘江”左’合音翻病紫阳疏。人口具有宫商鲸徵羽，欲削‘歌“麻’两部得非诬。形有‘孳“乳’声岂有先后，胡取《华严》字母张浮屠。但当古今画畦界，安用陉脚齐鹤凫。开皇八贤偶夜集，左陆右薛参刘卢。酒阑把笔论韵事，束缚学子谁能腧。魏渊有言我辈定则定，安知发蒙解惑非吾徒。绣衣官贵例丰泽，君坐好学形容癯。陇首云飞王事急，那得仰屋笺虫鱼。此屋曾阅词人数百辈，可惜千金碑版归屠沽。（阮太傅《泰华》双碑，后没于质库）。宋玉故宅傥非来庾信，风流文藻今日成荒芜。后之视今亦犹今视昔，爱人思树看取陈生图。”按：岘樵名文涣，晋之洪洞人，以翰林为讲官，与广雅交期最笃。广雅有（花之寺看海棠，坐中同年董兵备将有秦州之行）一首，即为岘樵作者。自注：“董先为甘凉道，以忧归服阕，授巩秦陪道，意颇郁郁。”又有《题董岘樵玉泉院听泉图》，自注：“画一石谷，中嵌陈搏睡象。”两首今均见《广雅堂诗集》，独《题校韵图》一首，竟尔失载，亦可异也。

四九九、岘樵诗不多见，其《金陵收复志喜一百韵》，信为有关掌故之作。君尤工五律，《柬张孝达同年将约登高》云：“把卷成吾嫩，兼旬与俗违。秋能增客病，梦不替家归。风雨黄花怨，亲交落叶稀。因君寻一醉，犹可准寒衣。”《病起柬孙莱山同年》云：“卧病犹如昨，春归已隔旬。竹疏通月色，草长隐花身，客梦难终夜，书声不厌邻。竭来稀把酒，非只为清贫。”以诗格论，在晋人何士、张石洲之上。

五○○、衡阳彭刚直公雪琴诗，有《纪梦》一律云：“明远台曾幼读书，十年相别入华胥。绿杨烟锁苍松古，红杏风欹翠竹疏。（梦中见台前古松与门前红杏、翠竹，以及沿堤绿柳皆如旧。）花落乌啼春去后，窗开帘卷扌卷客来初。欣逢旧雨殷勤甚，慰问慈亲似昔无。”寄怀吾乡蔡璞斋先生梁孟作也。梁圆在吾邑东北乡，旧有巡检治此。刚直生五岁，即随宦尊公巡检任所。其时璞斋先生以诸生教授里中，刚直相从问学，官舍距先生宅仅一衣带水。刚直课余，辄往来其间，饮食教诲，情同家人，如是者逾十稔。迨道光壬辰，尊翁奔母丧返湘，刚直遂去梁园。粤乱方殷，书问久绝。未几刚直起书生提舰队，转战至赣皖之交，追念先生，间关遣急卒持书币慰问。函长千八百余言，沥述儿时问字情味，字字从肝鬲中出，并及其童年曾与周旋之人，风义之笃，近世所罕。璞齐先生答书告无恙，刚直乃遣使迓先生挈眷至吴城，适馆授餐，敬礼倍昔。其诸子亦由刚直提植，并能有声。至今故乡人士，啧啧称述，播为美谈。先生诗不多作，其《次韵答刚直纪梦》诗“戎马匆匆远寄书，六千君子链民胥。戈矛森立尘头合，舸舰争飞浪影疏。翘企南天传檄处，犹思淮北执经初。朵云一片留珍惜，未识江东借寇无。”蔡与余家为世姻，先生之季子炳之丈仁麟，与先君子交契；其嗣孟翔，又尝从先君子游。余于儿时即习闻先君子述此事。至刚直遗札，因乱散失。孟翔于厂肆得之，故物重还，清门永宝，亦一段佳话也。

五○一、祥符周畇叔都转星誉，一字叔云，有《沤堂剩稿》，存诗不多，余最喜其《春日西湖即席》云：“百重烟翠镜中涵，白塔红亭面面环。十里松声全在水，一湖花气欲浮山。鹅儿酒幔春星外，燕子茶樯细雨闲。{艹专}熟饧香好天气，清游肯放画船闲。”“十里”一联，可作楹帖。畇叔最工为词，以词入诗，时多丽句。平生受知于曾文正公。道光庚戌朝考以“山虚水深”命题，文正公击赏畇叔二句云：“鹤舞空崖月，龙吟大海潮。”以为此真诗人之作，拔置第一。归语庞省三。庞时在文正公邸中教授，与畇叔为同年，遂以走告。及揭晓，都下轰传，播为佳话。专制时代，人材争趋科举，试帖虽为小道，而能者吐属固自不同。曲园之“花落春仍在”句，亦朝考试帖中语，题为“淡云疏雨落花天”。当时大为文正激赏，以为意与“将飞更作回风舞，已落犹存半面妆”相似。曲园遂以“春在”名其堂。后先辉映，增重艺林。而文正藻鉴之精，于校士时亦可见矣。畇叔有弟为季贶，名星诒，官福建建甯府知府，著《窳櫎诗质》。所为五言律，与吾乡桐城萧敬孚先生唱酬最数。《寄敬孝沪渎》云：“佣书供养母，客里自安贫。掌录徵遗献，豪谭见本真。森森高行少，切切旅情亲。修谒容疏简，耐知懒诣人。”“晤言逢客次，若便依依。长日贪高对，随时候款扉。冲泥犹我过，看景恐君归。枉访座常满，会心交独稀。”“海上函来数，殷勤苦念余。半年尝卧病，一答未裁书。落叶纷秋郭，余生困索居。感时怀结轿，准欲就君纡。”《喜敬孚自沪上来访》云：“百年能几聚，每见各惊衰。越酒秋初熟，吴船午乍来。缠绵隔岁话，造次一尊开。相对都忘睡，晨鸡厌数催。”又《赠诗》断句云：“确尔安儒素，东南只数人。”推服甚至，想见交期。季贶于诗词外，尤工校譬略录之学，其外孙为如皋冒疚齐（广生），刊周五先生集，尤为海内流传。吾乡吴挚甫京卿丈，乙丑贡举，出畇叔门下，受知最深。季贶晚以蚊船亏累旧案，羁系在闽，年垂七十，孑然一身。京乡丈为驰书闽中当事李勉林廉访，季士周方伯，呼吁甚力，举世多其风义。先是，畇叔都转以翰林家居越中，首倡益社，一时如李莼客（慈铭）、陈珊士（寿棋）、孙莲士（廷璋）、王子子（星诚），皆隶社籍。莼客名模，平子名章，因畇叔名星譬，于是莼客更名星谟，平子更名星诚，季贶名星诒，益以周五先生涑人名星譬，一时遂有“五星”之目。畇叔实执牛耳。平子有《丙辰人日同人雪宴芝村寓园，送周叔子星誉入都》诗云：“江村十里风雪昏，春船灯火催送人。敝裘上座半酒客，各有万感丛一身。越山苍苍郁清气，前辈风林久凋敝。妪堂主人真好事，独以淳文洗寒鄙。曲江一醉宫花新，翻然归卧南湖春。著书自足娱老母，乞米不肯闹比邻，素筝浊酒选佳胜，睥睨名流足豪横。同时孙李亦诗杰，折轴汗驹不能骋。侧身頫瞰横流高，洪钟所应无聋謷。抗怀已觉古人少，入俗未免群儿逃。何况烽烟迫饥冻，极目关河托哀讽。苍生会侍斯人苏，文章岂直名山重。嗟余落拓轻故乡，行且短剑走大梁。君今幸假尺寸柄，正与天骥资腾骧。愿君功名盖当世，肘下黄金眼中事。十年种学道在兹，毋为区区昌其诗。”诗中“同时孙李”云云，自注谓退宜、越鳗也。莼客对畇叔初颇折节，因亦深赖游扬，其获交中朝贤达，闻亦得力畇叔为多。迄后不知以何事交恶，越缦《日记》于工畇叔昆季，痛诋无所不至。邓铁香疏参昀叔，闻亦莼客授草。文人相厄，一至于此，士论诧之。但沈乙庵尝谓莼客晚年，凡日记于诋周氏昆仲者，皆涂去名号，殆有悔心。君子之过，亦可共谅矣。

五○二、近年废止旧历，急于星火，奉行者变本加厉，并书春者亦禁之。樊山翁《己巳除夕》诗云：“二千余载到今天，不许人过旧历年。可得不为寒士计，秀才无分卖春联。”盖慨乎其言之矣。犹忆曩岁白门易帜后，当路揭橥禁娼，并及星相巫卜，一时怨声满道途，然屈于法令，无如何也。鹤亭有《秣陵七绝》，录其二云：“杨柳楼台化劫灰，品茶犹为监园来。残莺病燕都飞尽，不见锾船一个回。”“无家八百念孤寒，争说江湖乞食难。今日九流齐饿死，不须辛苦怨儒冠。”“饿死”句读之酸鼻。

