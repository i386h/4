<!-- { "loadSidebar": true } -->
三二二、诗家习用字样，如“遮莫”之为“如此”，“只今”之为“至今”，“取决”之为“按次”，“剩欲”之为“欲想”，又如“若为情”、“若为通”、“若个边”、“作么生”之类，其例甚多，更仆难举。大都有可解者，亦有不可尽解者，有有来历者，亦有无来历者。正如官场中文移常用之语，通行至今，究无以易。

三二三、仁和谭仲修（献），以诗词名于同光间，世所称为复堂先生者也。曩宰吾邑，风流文采，一时称盛，刻徐子苓（西叔）、戴子瑞（家麟）、王伯垣（尚辰）所为诗为《合肥三家诗选》。伯垣一字谦斋，君与之酬唱独多。兹仅录其关于乡献者。《苦雨同谦斋作》之一云：“莫扫遗园径，泥涂老更惊。鸣琴同失响，种秫恐无成。大造知何意，微官益自轻。还思讼风伯，唇舌藉君卿。”遗园者，谦斋所居也。《和谦斋秋感》之一云：“紫蓬山色晚苍苍，意与浮云六合翔。白发鸣琴犹吏隐，青春无石作归装。尔来偃蹇还乡梦，往事销沉结客肠。濯马欲寻人不见，逍遥津上有新霜。”《消寒杂咏，为谦斋典籍作》云：“高阁写松风，遗园酒不空。银刀违我辈，儒侠抱谁同。畅以题襟集，栖之半亩宫。阮生仍至慎，兴在竹林中。”《怀遗园海棠》云：“明妆照镜镜无尘，绛树垂垂艳四邻。西府自怜红袖影，东风留赠白头人。园林好处难离别，烟雨多时减笑颦。隔断轻绡空入萝，一番闭置不成春。”《答王谦斋方子听小除夕见怀长句》云：“小除同此天崖雪，忆我忆君两不知。飞鹚过都甘早退，谷莺求友永相思。春风憔悴淮南梦，人日荒凉老杜诗。各有千秋倍珍重，年年莫负岁寒时。”《和答王谦斋蒯翰卿庐州见怀》云：“浮屠桑下怜三宿，况梦青山又故人。倦鸟苇苕知有雨，落花藩溷更亡茵。攀出丛桂君招隐，Θ后芳兰我幸民。互答歌声二干里，百年原宪老长贫。”《又送谦斋回庐州》云：“浩荡前期在，苍茫后约留。天涯同一室，心事各千秋。已罢餐英酌，还恩采药游。清晖知不隔，岁岁月当头。”“磨迹问遗园，林花应更繁。别君梅树下，念昔竹林尊。宝剑长相望，青山若有云。三年重晤手，止水复留痕。”此诗乃谦斋丈远道相访时之作。又《千秋岁》词《示遗园诗老，时同客上海》云：“曲阑干外，前度轻红退。疏雨断，微云碎。新愁佣揽镜，旧病难忘带。江水阔，盈盈不渡空相对。意外同高会。寒减西园盖。好斗取，身长在。梦中芳草远，曲里朱弦改。留影去，依然明月生沧海。”遗园花木之盛，里中人犹盛称之。复堂有《壶中天慢》词为《夏夜访遗园主人不遇作》云：“眉痕吐月，倚新凉，罗决流云栖暝。杨柳知门尘不到，记取羊求三径。叠石生秋，余花媚晚，何地无幽境。先牛舒啸，结庐只在人境。我是琴赋嵇康，依然病娴，即渐忘龙性。留得《广陵》弦指在，无复竹林高兴。裁制荷衣，称量药裹，况昧君同领。清晖遥夜，碧天飞上明镜。”复堂以词人作宰，吏事非其所长，时人亦有以是嘲之者。实则时际承平，民安耕凿，长孺卧治，自属无妨。今按《复堂日记》二则，一云：“行县大风雪，舆中闭置，帘隙中阅《草堂诗余》。”又云：“邨舍点阅《草堂诗余》，拥鼻微吟，竟忘身作催租吏也。”大似“落日无王事，青山在县门”情景。追忆清时，渺如天上，盖不胜悠悠我里之思。《日记》中又曰：“谦斋老去填词，吟安一字，往往倚枕按拍，竟至彻晓。予自来合州，与谦斋交，政罢长吟，奚童相望，两人有同好也。”谦斋丈固不以工词名，致力之深，於此可见。

三二四、复堂有《题包孝肃祠堂》云：“祠门云气接华光，待雨先秋试蚤凉。水鸟飞来蒲苇碧，青山影里芰荷香。好从尊酒频中圣，见说清时有谏章。芳草远寻歌楚怨，人间何地不三湘。”《施水秋汛》云：“青归山色到眉间，施水衰衷往复还。一自风云开甲第，遂令草树隔人寰。渔歌白日庐中去，秋士青丝铙裹斑。不信巢湖三百里，老夫无耳洗潺。”《夜宿中庙》云：“浪华云集共沈浮，对此泓峥我欲愁。水底有山如照镜，人家种柳易悲秋。三更月出凉无际，千顷波平翠不收。巢父曹公同一梦，隐沦战伐两难留。”《姥山》云：“中流袖拂姥山青，叶下依稀似洞庭。湖水湖烟迷处所，九歌无意问湘灵。”《和答李丹叔》云：“国风从古说温柔，无屋何妨且住舟。楼上才人曾作赋，机中春女尚悲秋。绿波碧草吟兼梦，白水青山卧亦游。病里把君诗遇目，负他婪尾与遨头。”各诗似皆宰吾邑时作者。

三二五、中庙为吾邑胜地，《复堂日记》云：“宿中庙待月。月出，临湖览眺。白石词‘千顷翠澜’，荡人胸孔，姥山中流一螺，殆如浮玉望焦山宅。”按复堂诗所谓“千顷波平翠不收”者，盖自姜词脱胎。余屡过中庙，曾留长句，惜稿均不存矣。

三二六、中兴人物，以湖湘为盛。而特立独行，卓著风义，则江忠烈公岷樵，实堪首屈。忠烈殉节在吾肥金斗圩侧，距余家仅咫尺。今旌忠碑亭及城内专祠均尚在。儿时闻乡老谈公就义之烈，不让睢阳，辄为景行不置。忠烈诗不多见，其《发都门二首寄别曾涤生庶子》云：“久客思乡井，常恐归无时。仆夫已趣装，又作别离悲。别离随处有，感君人心脾。逢人夸我贤，相对仍切偲。缅思古人交，形隔神明随。君非私我好，此意我自知。西风何太急，临歧吹我衣。”“向晚度桑乾，月暗云水黄。平生四度过，今夕真凄凉。我友涎为鬼，我师复病床。咫尺行不易，况此道路长。蟋蟀号四野，悲风动阴房。遥怜高堂上，今夜梦还乡。”两诗皆性情中语。曾湘乡撰公墓志，其铭辞中云：“有师郑君，有友邹子。卧病长安，朝夕在视。亦有曾生，燕南旅死。谋归三丧，返葬万里。”亦及此事。盖惟笃于师友，而后不负国家，固不俟其就义从容，早卜其必以忠义死矣。又湘乡《训岷樵诗》云：“市廛交态角一哄，朝为沸汤莫冰冻。江侯尔岂今世人，要须羊左与伯仲。汉上邹生猿者徒，卧病长安极屡空。导养难绝三彭仇，恶谶欲寻二竖梦。君独仁之相掖携，心献厥诚匪貌贡、执役能令贱者羞，感物颇为时人诵。”全篇余已选入《养正诗选》中。邹名兴愚，字柳，新化人。客居陕西新安。道光庚子举陕西乡试，家酷贫而自守严，不苟取。大病居京师，不得与礼部试，医药杂役，皆岷樵躬之。迨病死，湘乡与忠烈及其族人为经纪后事。事见湘乡《训岷樵诗附记》。当时都下有“曾条生包办挽联，江岷樵包运灵柩”之称。前辈高行，播为佳话，因并著之，以式浇俗。

三二七、泗州杨杏城侍郎士琦，与余初晤于申浦，再聚于秣陵，一谈大悦，盖夙契也。诗宗玉溪，稿多散佚。近志盒以二律见示，《新居铁狮子胡同李侯宅》云：“旧时相国通侯第，今日寻常百姓家。堂燕有巢怜幕客，铁狮无主吊宫娃。楸梧早种冬青树，桃李犹开故国花。泣路王孙哀杜老，青门何论邵平瓜。”《园居》云：“地僻园荒客过稀，雨霏霏后柳依依。负暄习老黄绵袄，忍冻邻童白袷衣。怕看围棋争死却，坐观庭草畅生机。周妻何肉非吾累，饱饭胡麻便不饥。”洵诗中隽品也。晚岁卜筑西湖，没于沪上。吾友袁伯（思亮）挽之云：“华屋山邱恨，湖波日夜流。可怜前度月，犹照旧时楼。犀榻悲长掩，膺舟怆昔游。酒痕襟上在，忍更说杭州。”侍郎为文敬公莲甫之弟，一门鼎盛，甲于淮北。兄味春，弟芰责，犹子瑟君，并皆能诗工画。芰青甲子暮春游杭，有《湖庄》诗：“太息故庐好杨柳，左邻苏老右林逋。”其时湖庄已献主矣。瑟君有《赠众异》诗：“愁满山川不暇梦，怜君罗网翼差池。一灯人梦重城隔，万泪当前细字知。未必世人皆欲杀，可能圆盖便无私。浮生亦说闲非易，他日朱颜好护持。”当系庚申后作。石遗谓瑟君年少才美，诗学五溪，固宜与众异岳秋并驾。

三二八、易哭盒之于国变后入都也，杏城宵左右之。樊山有《次实父均寄杏城》云：“依然癸丑永和年，催起嘉宾幕里眠。天定犹当与天竞，人才难得有人怜。从他瓦缶雷音沸，还我金瓯国势坚。春夜新宫无梦到，苍龙溪上忆山玄。”自注：“公遇实甫极厚。”

三二九、湘乡陈翼牟主政士廉，博通群籍，余事为诗，殆与玉溪、冬郎为近。志盒检示遗诗，乃卒亥以前作也。《春日杂诗》云：“偶控茅龙谒紫微，汉家故事已全非。羊头烂贱通侯贵，愿借天钱十万归。”“卫霍联翩拥节旄，乌衣门巷渐萧骚。清贞颇笑王怀祖，得隶中兵已自豪。”“茂才异等试新科，浮海齐挥落日戈。去国悲吟归国笑，春风红杏少年多。”“华冠纵履敢逃名，一笑罢官抵叶轻。君看楼台平地起，几人坐啸到公卿。”“黄金能解相如渴，白眼翻遭亭尉呵。献赋封侯两无分，双丸相逐去如梭。”皆隐讽时政者。清季官邮传部时，尚书某君，深嫉名士，能诗文者多自讳。一日有寿某权要文，众举翼牟属草。后司中请派事，单内但见其名，辄曰：“此人工文，不能任事。”坐是沉滞。悔读《南华》，古今同慨。所著《黄学庐杂记》，极见精博。近代湘中郎潜仆学，君与李亦元《希圣》，韩力畲《朴存》，皆可传也。

三三○、铅山胡朝梁（诗庐），初学海军，精英文。旋折节读书，师事散原。中年隐于末吏，笃志为诗，形神俱槁，忧忧独造，雅近后山。甲寅、乙卯间，余与君唱酬最夥，今亦什不存一矣。曾记余过诗庐，有“檐低典似船”之句，颇肖当时情景。偶检君遗札，有“辱和诗风格至高，在东坡、临川之间”一语，可谓阿其所好，为之赧颜。诗何所指，都不省记。君寄余四律，录之，以志应求之雅。其一：“公卿以下大夫士，几辈能如君好贤。下走徒抱空文尔，来诗比之大隐焉。堆胸兵甲冲天气，洗眼沧溟归国船。巷尾犹嫌往还远，隔邻为卜两三椽。（自注：逸塘先生招饮，并约结邻，感赋奉谢，欲次来诗均，末能也。）”其二：“将军善处功名际，姓字纷传淮海间。矮屋打头知未惯，高轩过我竟忘还。嘘春消息迎梅柳，隔坐光芒接肺肝。早晚专城领旄铍，宁教挂壁大召闲。”（“矮屋”句盖答余“帘低典似船”之作。）其三：“佛面犹蒙累扔尘，丁香又压短帘新。我从都下诸贤后，来媚花间半日春。一老今为天下重，闲身旧是太平民。诗僧苦意追《骚》、《雅》，挽住风光作主人。（自注：三月二十九日，法源寺饯春雅集，呈湘绮老人兼示道阶和尚。）”其四：“无人省识春来处，此是春归饯别图。眼底胜流皆至矣，松间岳立者谁乎。衣冠今世已非古，文酒当年何日无。盛事乾嘉数难偏，可能一一与追摹。”盖题《法源寺饯春图》也。

