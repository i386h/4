<!-- { "loadSidebar": true } -->
三四○、先济武游美遇害者为黄远生同年，远生籍隶江西德化，原名为基，后以字行。与张嘉森（君迈）、蓝公武（志先）有新中国三少年之目。殁时余方使吉林，曾有诗哭之，今稿已久佚。曾记侯官严又陵（复）挽诗极佳，诗云：“到底何人贼，传来四海惊。微生丁厄运，乱世讳才名。渡海风吹婴，归途雨满旌。与君一日雅，叹息意难平。”秋风笛，读之惘然。远生天姿明敏，嗜学綦勤，早岁才名藉甚，争以远大期之。嗣后有声新闻界，（余当戏推君及丁佛言、刘少少为新闻界三杰。）天假之年，所诣必不止此。玉树早埋，又不独吾党之私痛也。远生诗不多见，言事之文特长，盖得力于天事者为多。近闻吾友梁任公、林宰平，已裒集远生遣文付梓，亦可谓笃于风义者矣。

三四一、甲辰一榜，逮甲子廿年，留京诸子，感念旧游，扬挖盛事，徵言及余，遂以诗话中涉及亮臣、远生、济武者应之。当时印成小册，一山、锡侯、衡山、颖人、冕之，均有题咏。而组安适在羊城，题语尤为沉挚，且曰：“三君操术不同，其死则一。人生会有死，洞颅穴胸，与呻吟床蓐、奄然待尽者，亦复何择？与其随俗俯仰，厌厌无生人气，孰若一死快仇雠之心，使后死者为之嗟叹乎！”不言哀，哀可知矣。

三四二、友人寄示《伏堂诗录》，乃长洲江（叔）遗著。有清咸同中之能作宋派诗者，时论以伏堂与郑子尹之《巢经堂集》、金亚匏之《秋蟪吟馆》并称，盖能于举世不为之日，自开户牖，忧忧独造，亦云难嫌。李越缦论叔诗，以为“有劲气而多病粗率。”实则“粗率”二字，未免失当。叔久官闽浙，终于卑官，故诗中时多抑塞凄苦之作，要亦其境地使然。集中有《彭表丈屡赏拙诗，抱愧实多，为长句见意》云：“┺舆篾舫两年间，苦调劳歌不尽删。岂可向人献穷状，更令读者损欢颜。旅怀伊郁孟东野，句律清奇陈后山。他日无成还志短，诗句幸与二君班。”即其自况，可以见其诗矣。余最爱君《舟中绝句》云：“我向西行风向东，心随风去到家中。凭风莫撼庭前树，恐被家人知阻风。”性情中语，自然流露，不仅诗之工也。

三四三、作吏之难，昔贤所，叔沈沦末吏，世鲜知者。其《送顾康尚其仁由海道北上》诗云：“奇气胸中苦郁盘，旧劳汗马此弹冠。君知临贼冲锋易，难莫难于奉上官。”才人偃蹇，为之然。偶读陆放翁《奇子虞诗》有云：“平生胆力薄，不敢犯张禹。有时一言失，恐惧气如缕。念此思挂冠，自首冀安处。吾儿哀乃翁，岁莫忍羁旅。何时得斗粟，归舍聊笑煮。便草北阙书，乞骸归卒伍。”旷达如放翁，亦苦作吏之恭然疲役，宜叔之不能无感也。按淳熙乙未，放翁年已五十余，参议蜀军府，遇故人范致能来为帅，不能僚佐束缚，相得殊惧，未二年范即去。此诗殆别有感独乎。袁忠节公爽秋有《题放翁小像六绝》，其一云：“抱牍牙参畏吏嗔，锻锻余鸾翮暂须驯。府公何幸得学士，度外能容岸角巾。”盖咏此也。

三四四、叹老嗟贫，文人结习，识者鄙之。然无病之呻，固无足取，如本愁苦而强作欢娱，本秋士而故为达语，将言为心声之谓何也。叔处境至困，悉见于诗，其能以曲达之笔，状难写之情，而又无寻常怨愤悻悻之意，尤难。《岁除日戏作》云：“庭角无梅座不春，门扉虽阖岂遮贫。晚来雪屐鸣深巷，半是吾家索债人。”“有人来算屋租钱，小住三间月二千。使屋如船撑得动，避喧应到太湖边。”《杂书》云：“早岁耽吟兴不孤，惟愁门外吏催租。只今身作催租吏，败尽人诗我亦无。”《与朱象山夜话》云：“君行间道常遭贼，我受奇穷等被兵。惟死未曾经历耳，异乡监火两残生。”《挈眷》云：“挈眷今朝信使回，寓庐门对北风开。别无家具随身到，使异流民就食来。即日米薪愁琐屑，在途烽火几惊猜。时危正要忧天下，数口飘零未足哀。”《石遗诗话》谓叔“近体出入少陵，古体出入宛陵，而身世坎凛，所写穷苦情况，多东野后山所未言。”其推服可谓至矣。

三四五、叔诗见道语甚多，录其《拟寒山诗三首》云：“妻不共甘苫，在家如作宾。小女性差慧，食贫知习勤。勿以女为喜，而对妻作嗔。相与有瓜葛，均是夙世因。”“瞽者挝埴行，导路以竿木。竿木揣得处，便可进其足。妙在目无见，以竿作之目。若是有目人，反有穷途哭。”“使小人变法，而君子守之。荆公误苍生，其误在于兹。奇语宰官身，慎取在学术。学术杀人时，比于水火烈。”以上各诗，寻常注虫鱼吟风月者，安能有此见地。“学术杀人”，又可为今日咏也。

三四六、叔赋性狷介，备历艰困，弥敦风节。其以诸生纳赀为从九，乃其表丈彭公咏莪助之。初仕入浙，杭陷入闽，曾主螺江陈氏家，庵先生之从叔某某，均从授读。彭公曾督闽学，君入幕襄校，于闽固旧游地也。已而又入浙司盐榷，终于差次。天将昌其诗，固宁啬其遇耶？海藏为余谈君身世甚详。临川李小湖（聊），君之故人，视学吴中。君先期以游学自解，谢不应试。作诗道意云：“吾乡昔有彭甘亭，白头坐困一监生。有人令出我门下，却弃乡举逃时名。（甘亭以监生应乡举，有相知者典试江南，密寄文诀，甘亭不入场而返。）又有诗人黄仲则，作客英年好游历。笥河学士渴爱才，挽袖留之留不得。（朱笥河视学安徽，延仲则襄校，仲则与同事者不合，买舟径去，笥河遣人追之不及。）吾生不能学古人，聊学二子全吾真。穷无意气慕荣达，病厌奔走甘沈沦。向来与君相识新，此意今在临歧陈。青山一路冬入春，画船插帜寒溪滨。君行我住隐显异，他日惟堪交以神。”君之自守如此，岂可专以诗人目之。

三四七、清季中兴人物，湘乡合肥并称。湘乡具三不朽，人无间言。合肥以勋业显，生平致力政牍，于艺事非所措意，故湘乡有“李少荃拚命做官，俞曲园拚命著书”之谑评，实则台肥天才卓越，少时文名藉甚，老宿惊服。其《赴秋闱感怀》八律，中有句云：“丈夫赤手把吴钩，意气高于百尺楼。一万年来谁著史，八千里外觅封侯。”又“碧鸡金马寻常事，总要生来福分宜”。诗虽少作，然其作秀才时气象，便已不同，亦可徵后来之事业矣。公诗尤不多见，寻常传诵《明光村镇题壁二律》，乃丙辰所作。时公以翰林治军，已有隐任天下之意。诗云：“四年牛马走风尘，浩劫茫茫剩此身。杯酒借浇胸磊块，枕戈试放胆轮。愁弹短缺成何事，力挽狂澜定有人。绿鬓渐雕旄节落，关河徙倚独伤神。”“巢湖看尽又洪湖，乐土东南此一隅。我是无家失群雁，谁能有屋稳栖乌。袖携淮海新诗卷，归访烟波旧钓徒。彳扁地槁苗待霖雨，闲云欲去又踟蹰。”马关之役，弹丸洞颊，为日本军医总监佐藤进君治愈。佐藤索诗纪念，公亲笔挥赠一律云：“耄年秉节赴东瀛，愿化干戈见太平。盟约重申同富弼，伏戎一击鄙荆卿。奇才医国君无敌，妙手回春我再生。待乞宝星邀上赏，绿章归去达通明。”此盖老年随意应酬之作。余东游时，曾访春帆楼故址，且于昔年文忠驻节之旧寺院中，见公遗墨，高悬壁间，尚奕奕如新。余曾藏公精楷诗卷，庚申京宅被掠，诗亦不复省记矣。

三四八、余之创办中华大学也，最初在虎坊桥侧，继以来学日众，乃移至城西南角太平湖邸。余二次归自欧洲，时校事已停，士林惜之。世变如此，再兴未知何日也。邸后废园，丁香最盛，龚定庵诗所谓“一骑传贱朱邸晚，临风赠与缟衣人”，即为忆太平湖丁香作也。民七之春，园址新葺，丁香盛开，余柬约都下名士会赏，到者四五百人。樊山以次，均有诗见柬，都为一集，美不胜收。惜南行后竞付散佚。兹由宝融录示数首，虽非全豹，亦慰情胜无也。樊樊山作题为《戊午春莫，湖邸丁香盛开，王会长约为茶会，为赋长歌纪之》：“太平湖上醇王邸，甲观画堂诞龙子。穆宗登遐岁甲戌，帝御紫宸五北徙。（德宗承统后，醇邸移居什刹海。）储祥宫观锁秋烟，金扉一闭四十年。年年潜邸花开日，禁地无人啼杜鹃。啼鹃唤醒江山梦，天统逡巡嬗人统。飞廉桂馆千门开，五柞长杨万民共。为惜贤王第宅闲，两斋弟子安弦诵。往日惊飞兴献龙，只今任引承天凤。竹花不实凤凰饥，化为劳燕东西飞。（学堂以无款停。）剩有丁香百余树，风飘香雪沾人衣。学堂主人淹中客，房杜程仇俱注籍。即今暂辍鹅湖讲，岳岳龙门罗俊及。公余小作看花会，招客西园拥鹤盖。夷陵七十老侯赢，何意信陵亲执辔。来游朱阁惺芳华，黯淡纹窗换旧纱。两世亲王天子贵，十三冲圣让皇家。银屏珠箔开芳苑，扣砌铜铺启前殿。千步廊迤逦通。九华石峭参差见。葳蕤紫白万花垂，薷藿詹唐诸品贱。压倒城南白纸坊，佛香那及天家敛。乌巾白袷入画图，（是日群聚摄影。）清簟疏帘置笔砚。主人风雅催赋诗，嚼花一喷云锦烂。白头重遇旧朱门，愁对名花数梦痕。门下赐樱臣甫泪，后园补橘豫章魂。兴亡莫向花枝诉，两王摄政关天数。君不见壁间尚挂金桃弓，坟上已摧银杏树。”樊山此作，一时传诵殆遍，真今之元白也。陈徵宇作：“荒径新开重见招，人中故是阿龙超。稍回远想亲风雅，坐遣芳辰动市朝。旧水记从何代涸，野花禁得几番飘。未须苦觅春风主，老树遗台意自骄。”郭垫云作：“绿沈青锁属诗家，此亦宣南掌故花。谁与池台记兴废，尽多车骑斗繁华。妍春到眼寒犹滞，影事沈吟日又斜。玉照堂前惭写照，百年松石对槎伢。”罗瘿公作：“每岁逢春盼花发，一日走遍城南北。是处花开不待招，定将诗句酬春色。今年花开不知赏，似海春光等闲掷。友朋笑我忙何事，吾亦自诧情非昔。屡辜俊约对花惭，一春花底无行迹。岂知别有花解语，每为听歌成间隔。何不相携花下行，较量颜色谁倾国。终成隐忍弃芳时，坐恐花残三叹息。”瘿公是日，适未莅会，此盖事后补作也。桑下前尘，玄都花事，他年重到，感可知矣。

三四九、《宋诗钞中》有韩安阳、赵清献之诗，而独不及范文正。文正《渔家傲》诸词，乃守延安时作，传诵人口。诗则不多见。有《西湖绝句》云：“长忆西湖胜监湖，春波千顷绿如铺。吾皇不让明皇美，可赐疏狂贺老无。”乃知杭州时作，山水襟怀，固自不浅。

三五○、日本国使臣答里麻，有《咏西湖诗》云：“一株杨柳一枝花，原是唐朝卖酒家。惟有吾乡风土异，春深无处不桑麻。”见尤西堂《外国竹枝词注》。余按：范景文《西湖诗》：“湖边多少游观者，半在断桥烟雨中。尽逐东风看歌舞，几人着眼到青松。”用意亦约略相同，均可作时流当头棒喝。

