<!-- { "loadSidebar": true } -->
　　曲江会先牒教坊请奏，上御紫云楼观焉。时或拟作乐，则为之移日。故曹松诗云：“追游若遇三清乐，行从应妨一日春。”旨下后，人置被袋，例以图障、酒器、钱绢实其中，逢花则饮。故张籍诗云：“无人不借花间宿，到处常携酒器行。”其被袋，状元、录事同点检，缺一则罚金。曲江之宴，行市罗列，长安街至半空。公卿帅以其月选东床，车马骈阗，莫可殚述。〔《摭言》〕
　　韩定辞，不知何许人，为镇州王书记，聘燕帅刘仁恭，舍于宾馆，令幕客马郁延接。马有诗赠韩曰：“燧林芳草绵绵思，尽日相携涉丽谯。别后{敖山}山上望，羡君时复见王乔。”郁诗清丽，然意在试其学问。韩即席答之曰：“崇霞台上神仙客，学辨痴龙艺最多。盛德好将银管述，丽词堪与雪儿歌。”座内诸宾，靡不钦讶，称为妙句，然亦疑其银笔之僻也。他日郁从容问韩以银管、雪儿之事。韩曰：“昔梁元帝为湘东王时，好学著书，尝记录忠臣义士及文章之美者。
　　笔有三品，以金银雕饰，或用斑竹为管。忠孝全者，以金管书之；德行精粹者，用银管书之；文章赡丽者，以斑竹管书之。故湘东王之誉，振于江表。雪儿，李密之爱姬，能歌舞。每见宾僚文章有奇丽中意者，即付雪儿叶音律以歌之。”又问痴龙出何处。曰：“洛下有洞穴，曾有人误坠于其中。因行数里，渐明旷，见有宫殿人物，凡九处。又有大羊，羊髯有珠，人取食之。不知何所，后出以问张华。华曰：‘此地仙九馆也。大羊名曰痴龙耳。’”定辞复问郁：“{敖山}之山，当在何处？”郁曰：“此隋郡之近事，何谦逊而下问？”由是两相悦服，结交而去。〔《百斛明珠》〕
　　世传王子敬帖有“黄柑三百颗”之语。此帖乃在刘季孙家，景文死，不知今在谁家矣！韦苏州有言：“书后欲题三百颗，洞庭须待满林霜。”盖苏州亦见此帖也。余亦尝有诗与景文云：“君家子敬十六字，气压邺侯三万签。”刘季孙，景文之子也，慷慨奇士，博学能诗。仆荐之，得隰州以殁，哀哉！尝有诗寄仆曰：“四海共知霜鬓满，重阳能插菊花无？”死之日，家无一钱，但有书三万轴、画四百幅耳。
　　退之诗曰：“百年未满不得死，且可勤买抛青春。”《国史补》云：“酒有郢之富水、乌程之若下，荥阳之土窟春、富平之石冻春、剑南之烧春。”杜子美诗亦云“闻道云安麴米春，”裴作《传奇》记裴航事亦有酒名松醪春。乃知唐人名酒多以春，则抛青春亦必酒名也。〔并同前〕
　　太祖问赵普：“男尊女卑，何故男跪而女不跪？”群臣无对者。惟王贻孙曰：“古者男女皆跪，至唐则天时始拜而不跪。”太祖曰：“何以为实？”贻孙曰：“古诗云：长跪问故夫。”遂得振学誉。〔《玉壶清话》〕
　　《鸡鸣高树颠》说题辞曰：鸡为精阳，南方之象；《离》为火，精阳之象。
　　火阳精物炎上，故阳出鸡鸣，以类感也。古词云：“犬吠深巷中，鸡鸣高树颠。”
　　〔《乐府集》〕
　　《东飞百劳歌》，《诗》“七月鸣贝”，百劳，贝也。“东飞百劳西飞燕”，言其类不同而飞翔特异，无因以相逐。故其诗曰：“春已暮，花从风，空留可怜与谁同！”
　　《沧海雀》，《风土记》：六月东南长风，海鱼化为黄雀。又《礼记》：雀入大水化为蛤。故荀昶《黄雀诗》云：“空城旧侣绝，沧海故交分。”
　　《兰若生春阳》，感时而思君子也。若谓杜若，亦香草名。左思《三都赋》曰：其草则有杜若蘅菊、石兰芷蕙。《枣下何纂纂》，潘安仁《笙赋》云：“辍《张女》之哀弹，流《广陵》之清散。咏桃园之夭夭，歌枣下之纂纂。歌曰：枣下纂纂，朱实累累，宛其落矣，化为枯枝。”释者谓之纂纂，枣花也。
　　《西园游》，曹子建《公宴诗》云：“清夜游西园，飞盖相追随。明月澄清影，列宿正参差。”并〔同前〕
　　京城街衢有金吾传呼，以禁夜行。至贞观，马周上封事，每街隅悬鼓，夜击鼓以止其行，以备窃盗，时人遂呼为冬冬鼓。有道人裴然雅有篇咏，善书画，好酒，尝戏为词：“遮莫冬冬鼓，须倾满满杯。金吾若相问，报道玉山颓。”
　　〔《古今诗话》〕
　　青州隆兴寺殿前庑下西边有木台，台上以架悬二小鼓。相传寺乃孟尝君故宅，鼓乃集宾客食鼓。考究不然。而鼓南壁上有诗一绝云：“千载遗踪号鼓楼，不知谁是雍门周？区区此饭徒为尔，唯有鸣鸡客可酬。”不题姓名，亦不知何谓。
　　唐开元天宝间，承平日久，世尚轻微，多爱三花饰马。郭若虚家藏《贵戚阅马图》中有三花马，苏大参家有韩干画三花御马，晏元献家藏一画《虢国出行图》，亦有三花马。三花者剪鬃为三瓣。白乐天诗云“舞衣裁四叶，马鬣剪三花”是也。
　　淮南蜀冈者，维扬之地也。或曰势连蜀土，或以产茶味如蜀茶云。自蜀冈之南有竹西亭，修竹疏翠，后即禅智寺也。竹西取杜牧之诗“斜阳竹西路，歌吹是扬州”。自蜀冈以南，景气顿异，北风至此遂绝。
　　邺中铜驼乡，魏武帝立铜驼、石犬各二，古诗云：“石犬不可吠，铜驼徒尔为！”
　　吴宫有香水溪，俗云西施浴处，人呼为脂粉塘，吴王宫人濯妆于此溪。上源至今犹香。古诗云：“安得香水泉，濯郎襟上尘？”
　　兰溪自黄州麻城出，东南流入大江，有水极清冷，杜牧之诗云“兰溪春尽碧泱泱”是也。
　　磁湖镇道士矶即西塞山也。薛能诗有“西塞长云尽，南湖片月斜”，正谓此处。南湖，臧质败走南湖，以荷自蔽，即此地也。
　　弹棋，今人罕为之。有谱一卷，盖唐贤所为。其局方二尺，中心高如覆盂，其颠为小壶，四角微起。李商隐诗云：“玉作弹棋局，中心最不平。”谓其中高也。乐天诗云：“弹棋局上事，最妙是长斜。”谓抹角长斜，一发过半局，今谱中具有此法。柳子厚《叙》用二十四棋者，即此谓也。
　　神龙以来，杏园燕后，皆于慈恩寺塔下题名。他时有将相则朱书之。及第后知闻或遇未及第时题名字添前字，故诗曰：“曾题名处添前字，送出城人乞旧诗。”
　　湘潭县唐兴寺有刘梦得撰《俨禅师碑》，孟宾于、郑谷诗“湘水似伊水，湘人如故人”之句，乃此寺前江流也。
　　鹈，水鸟也，其膏可以涂刀剑，令不锈。《尔雅》注云，膏玉莹剑。《续英华诗》云“马衔苜蓿叶，剑莹鹈膏”是也。
　　《周礼》四时变火，春取榆柳之火，夏取枣杏之火。唐时惟春取榆柳之火以赐近臣戚里之家。故韩有曰“日暮汉宫传蜡烛，青烟散入五侯家”之句。
　　章圣尝宴群臣于太清楼，忽问：“市店酒有佳者否？”中贵人对唯南仁和酒佳。亟令沽赐群臣。又问近臣曰：“唐时酒每升价几何？”无有对者。唯丁晋公奏曰：“唐时酒每升三十钱。”章圣曰：“何以知之？”晋公曰：“臣尝记做甫诗曰：‘速来相就饮一斗，恰有三百青铜钱。’”章圣大喜曰：“杜甫诗自可为一代之史。”
　　礼部贡院试进士，设香案于阶前，试官与举人对拜，此唐故事也。列坐设位，供帐亦盛，乃具茶汤。至于试学究，则撤去帘幕，亦无茶汤，渴则饮砚水，皆黔其吻。非固困之，盖防毡幕中藏文字、供应人传经义尔，故事为之防。欧阳文忠公诗云：“焚香答进士，撤幕待经生。”并〔同前〕

　　●卷三十·诗病门
　　王靖学苏子美作壮语曰：“欲往海上吞鲸鲵。”又近有士人好为怪语，诗云：“比刘和尚小，师毕达犹卑。”刘贡父曰：“此乃番僧名号也。”又卢延逊《吊陈亡将降》云：“自是冈砂发，非干炮石伤。牒多身上字，碗大背边疮。”此乃打脊诗也。如“金同丁”、银花合”之类皆语忌尔，作诗宜以为戒。〔《诗史》〕
　　诗有语病，当避之。刘子仪尝赠人云：“惠和官尚小，师达禄须干。”全用故事，取孟子所谓“柳下惠不卑小官”，仲尼曰“师也达”，“子张学干禄”。
　　或有写此二句，减去“官”字示人曰：“是番僧达禄须干。”见者大笑。此偶自谐合，无如轻薄子，非刀笔过也。〔《古今诗话》〕
　　蔡居厚《诗史》不言刘子仪而谓刘贡父以为番僧名。《论语》只有“师也过”，“达”恐是“过”字。章孝标登第后寄淮南李绅相诗曰：“及第全胜十考官，金汤镀了出长安。马头渐入扬州路，为报时人洗眼看。”李答曰：“假金方用真金镀，若是真金不镀金。十载长安得一第，何须空腹用高心！”
　　圣俞尝云：诗句义理虽通，语涉浅俗而可笑者，亦其病也。如有赠渔父一联云：“眼前不见市朝事，耳畔唯闻风雨声。”说者云病肝肾风。如“尽日觅不得，有时还自来”，本谓诗之好句难得耳。说者云，此是人家失猫儿诗，人以为笑。
　　〔《欧公诗话》〕
　　进士黄可字不可，深于雅道。诗句中多好用驴字，如《献高侍郎》云“天上传将五马赋，门前迎得跨驴宾”之类。
　　“昵昵儿女语，恩怨相尔汝。划然变轩昂，勇士赴敌场。”此退之《听颖师琴》诗。欧阳文忠尝问仆，琴诗何者最佳，余以此答之。公言此诗最奇丽，然自是听琵琶诗，非琴诗。余退而作《听杭僧惟贤琴诗》云：“大弦春温和且平，小弦廉折亮以清。平生不识宫与角，但听牛鸣盎中雉登木，门前剥琢谁叩门，山僧未闲君勿嗔。归家且觅千斛水，净洗从前筝笛耳。”诗成欲寄公而薨，至今以为恨。〔《纪诗》〕
　　邯郸公《周陵诗》曰：“才及春高鼎祚移。”舒王云：“春高鼎祚不成诗语。”
　　〔《杂志》〕
　　诗人贪求好句而理有不通，亦语病也。如“袖中谏草朝天去，头上宫花侍宴归”，诚为佳句矣。但进谏必以章疏，无用稿之理。唐人有云：“姑苏台下寒山寺，半夜钟声到客船。”说者亦云：“句则佳矣，其如三更不是撞钟时？”如贾岛哭僧云：“写留行道影，焚却坐禅身。”时谓之烧杀活和尚，此尤可笑。若“步随青山影，坐学白塔骨”，又“独行潭里影，数息树边身”，皆是岛诗，何精粗顿异！〔《欧阳诗话》〕
　　西头供奉官钱昭度曾咏《方池诗》云：“东道主人心匠巧，凿开方石贮涟漪。
　　夜深却被寒星映，恰似仙翁一局棋。”有轻薄子见而笑曰：“此正谓‘一局黑全输’也。”〔《遁斋闲览》〕

　　●卷三十一·诗累门
　　隋炀帝善属文，不欲人出其右。薛道衡由是得罪，后因事诛之，曰：“更能作‘空梁燕落泥’否？”尝为《燕歌行》，文士皆和之，著作郎王胄独不和焉，每衔之。终坐此见害，而诵其警句曰：“‘庭草无人随意绿’，复能作此耶？”
　　〔《小说旧闻》〕
