<!-- { "loadSidebar": true } -->
　　刘东叔赋腊月雨云且雨且冻山径滑是谁作此琉璃变【清异録】
　　李善宁子
　　临川李善宁之子十歳能即席赋诗亲友尝以贫家壁试之畧不搆思吟曰椒气从何得灯光凿处分拖涎来藻饰惟有篆愁君拖涎指蜗牛也【清异録】
　　钟傅客
　　钟傅镇西江日客有以覆射之法求谒傅以厯日包一橘致袖中使射之客口占一歌以掲之云太歳当头立诸神莫敢当其中有一物常带洞庭香【南唐近事】
　　南唐人
　　汉臯张君诗话谓鲍当吟孤鴈诗云更无声接续空有影相随当时号为鲍孤鴈凡物有声而孤者皆然何独鴈乎此人论诗正如王君卿以林和靖梅花诗亦可作桃李杏花之类宜取东坡之笑也余观司马温公诗话乃谓当为河南法曹常忤知府薛映因献孤鴈诗所谓天寒稻粱少万里孤难进不惜充为庖为带边城信薛大嗟赏时号鲍孤鴈张君所记不同而词句亦非前句可及余后因读江南野録乃知张君所记是南唐人诗【能改斋漫録】
　　唐智民
　　伪唐赃臣褚仁规窃禄泰州刺史恶政不可缕举有智民请吻儒为二诗为隠语凡写数千幅诣金陵粘贴事乃上闻诗曰多求囊白昧苍苍兼取人间第一黄云云白黄隠金银字【清异録】
　　南唐伶人
　　李先主以国用不足税民间鵞卵出双子者柳花为絮者伶人献词云唯愿普天多瑞庆栁条结絮鵞双生【天中记】
　　江南乐人
　　金陵有乐官山相传城下之日军营开宴南唐乐人数辈大恸奏不成曲怒而杀之聚埋此山诗云城破辕门宴赏频伶伦执乐泪沾巾骈头就死縁家国愧杀南朝结绶人【紫桃轩杂缀】












　　五代诗话巻三
　　钦定四库全书
　　五代诗话巻四
　　兖州府知府郑方坤撰
　　前蜀　后蜀
　　韦庄
　　诗之作也穷通之分可观韦庄诗壮故至台辅何赞诗愁未几而卒庄感懐云长年方悟少年非人道新诗胜旧诗十亩野塘留客钓一轩春雨对僧棋花间醉任黄鹂语池上吟从白鹭窥大道不将炉冶去有心重立太平基何赞书事云果决生涯向洛中西投知已话恩容云遮剑阁三千里水隔瞿塘十二峰濶步文翁坊底月闲寻杜甫宅边松到头须卜林泉隠自愧无能继卧龙【鉴戒录】
　　感懐诗云长年方悟少年非人道新诗胜旧诗十畆野塘留客钓一轩春雨对僧棋花间醉任黄莺语池上吟从白鹭窥大道不将炉冶去有心重筑太平基或谓此诗包括生成果为台辅【全唐诗话】
　　先是李逺有诗云人事三杯酒流年一局棋唐宣宗以其非牧人之才不与郡守宰相为言然始俞允蜀相韦庄应举时遇黄寇犯阙着秦妇吟一篇内一联云内库烧为锦绣灰天街踏尽公卿骨尔后公卿亦多垂讶庄乃讳之时人号秦妇吟秀才他日撰家戒内不许垂秦妇吟障子以此止谤亦无及也【北梦琐言】
　　庄应举时遇巢寇犯阙着秦妇吟云内库烧为锦绣灰天街踏尽公卿骨公卿多垂讶庄乃讳之时号秦妇吟又有帝子梦魂烟水濶谢公诗思碧云低最为警策至若闲卧诗云谁知闲卧意非病亦非眠又手从雕扇落头任漉巾偏识者知其不祥后诵子美诗白沙翠竹江村暮相送柴门月色新吟讽不辍是歳卒于花林坊葬于白沙【唐诗纪事】
　　韦端已读书数米而炊秤薪而爨应举时遇黄巢犯阙着秦妇吟云内库烧为锦绣灰天街踏尽公卿骨时号秦妇吟秀才又有赠新进士诗新马杏花色緑袍春草香杜荀鹤曾得句云旧衣灰絮絮新酒竹篘篘韦曰我道印将金帘用玉钩钩举干宁进士后以才名寓蜀王建割据遂羁留之庄有宠姬姿质艳丽兼善词翰建托以教内人为词强夺去庄作谒金门云空相忆无计得传消息天上嫦娥人不识寄书何处覔新睡觉来无力不忍把伊书迹满院落花春寂寂断肠芳草碧情意凄怨人相传播姬后闻之遂不食而卒【词统】
　　韦又有荷叶杯词云絶代佳人难得倾国花下见无期一双愁黛逺山眉不忍更思惟闲掩翠屏金鳯残梦罗幕画堂空碧天无路信难通惆怅旧房栊词意凄婉亦为姬作也【古今词话】
　　陆机文赋清丽千眠转作芊绵韦庄可怜芳草更芊绵【蓉槎蠡说】
　　韦庄诗西园公子名无忌南国佳人字莫愁莫愁为南国佳人此实语也选诗公子敬爱客终宴不知疲清夜游西园飞葢相追随则西园公子乃子建事谓名无忌可乎此诗流利可喜独以一语之疵终损连城之价【焦氏笔乘】
　　韦庄穷时赖内外奴仆之用作诗慰之有曰努力且为田舎客他年为尔覔金鱼又曰他年待我门如市报尔千金与万金其言虽俚其事难期而其情则可悲后唐亡入蜀为平章不知能报此二人否百韵诗亦起于庄【涌幢小品】
　　自汉以来官曹冗滥之极者如更始灶下养中郎将烂羊头闗内侯晋赵王伦貂不足狗尾续北史周世员外常侍道士比肩唐武后补阙连车拾遗平斗之谚皆显显著见者中叶以后尤为泛滥张巡在雍邱才领一县千兵而大将六人官皆开府特进然则大将军告身博一醉诚有之矣德宗避难于奉天浑瑊之童奴曰黄苓力战即封渤海郡王至于僖昭之世遂有捉船郭使君看马李仆射周行逢据湖湘境内有漫天司空遍地太保之讥李茂正在鳯翔内外持管籥者亦呼为司空太保韦庄浣花集有赠仆者杨金诗云半年勤苦葺荒居不独单寒腹亦虚努力且为田舎客他年为尔覔金鱼是时人奴腰金曳紫者葢不难致也【容斋三笔】
　　樱桃有白者韦庄诗云王母阶前种九株水晶帘外看如无只应汉武金盘上泻得瑚白露珠【涌幢小品】
　　庄浣花集弟蔼编録序略云家兄自庚子乱离前凡着歌诗父章数十通属兵火迭兴简编俱坠惟余口诵者所存无几尔后流漂泛寓目縁情迄于癸亥歳又缀仅千余首辛酉春应聘为蜀奏记明年浣花溪寻得杜工部旧址结茆为室思其人欲成其处蔼因録兄藁或黙诵者次为十巻目之曰浣花集亦杜陵所居之义也后所制用继于右时癸亥六月九日【全唐诗録】
　　庄又常取唐人丽句勒成又集其自序云谢元晖文集盈编止诵澄江之句曹子建诗名冠古惟吟清夜之篇是知美稼千箱两岐奚少繁九变大濩殊稀入华林而珠树非多阅众籁而紫箫唯一所以撷芳林下拾翠岩边沙之汰之始辨辟寒之寳载雕载琢方成瑚琏之珍故知颔下采珠难求十斛管中窥豹但取一斑思食马留肝徒云染指岂烹鱼去乙或至伤鳞自慙乎鼹鼠易盈非嗜其熊蹯独美然则律者既采繁者是除何知黑白之鵞强识淄渑之水左太冲十年三赋未必无瑕刘穆之一日百函焉能尽丽班张屈宋亦有芜辞沈谢应刘犹多累句虽遗妍可惜而备载斯难亦由执斧伐山止求嘉木挈瓶赴海但汲井泉等同于风月烟花各是其樝梨橘柚鱼虽存筌蹄是弃金盘饮露惟挹沆瀣之精花界食珍仅享醍醐之味【十国春秋】
　　余邵武寒食诗有幕府健儿犹白打之句按王建诗寒食内人常白打库中先散与金钱韦庄诗内官初赐清明火上相闲分白打钱扬用修曰打钱戏名未明指为何事焦弱侯曰按齐云论白打蹴踘戯也两人对踢为白打三人角踢为官场余谓白打即今之手搏名短打者是也昔人目手不持寸铁为白战似即其意武艺十八终以白打以白打为终明乎其不持寸铁也以为蹴踘者非【闽小纪】
　　有步打有跌打有白打能悬空觔斗脚不及地者谓之跌打不在马上能与人角力谓之步打唐僖宗好蹴毬鬬鸡自以为能于步打谓俳优石野猪曰朕若作步打进士亦合得一状元野猪对曰若遇尧舜禹汤作礼部侍郎陛下不免且落第帝笑而已王建宫词云寒食内人长白打库家先散与金钱又唐诗云上相闲分白打钱按武林旧事云宋理宗祗应人有女厮扑十人此即唐时步打之遗意齐云论曰白打蹴毬戏也两人对踢为白打三人角踢为官塲【知新録】
　　余每客游寄息野店中得句云酒香人欲歇野店日初斜因思店字可入诗料韦应物楚山明月满淮店夜钟微岑参野店临官路重城压御堤温庭筠鸡声茅店月人迹板桥霜陈羽都门雨歇愁分处山店灯残梦到时韦庄诗明日五更孤店里醉醒何处各沾巾皆佳句也如苏子瞻黙数来时店真担夫语耳【留青日札】
　　唐韦庄金陵图诗江雨霏霏江草齐六朝如梦鸟空啼无情最是台城栁依旧烟笼十里堤谢叠山云台城梁武饿死之地国亡身灭陵谷变迁惟草木无情只如前日无情依旧四字最妙端平中北使王檝诗到处江山是战塲淮民依旧说耕桑梅花不识兴亡恨犹向东风笑夕阳讥本朝臣子不知边事之危急景定间北将胡谘议留江州诗寂寞武矶山上庙萧条罗伏水中船垂杨不管兴亡事依旧青青两岸边亦讥本朝将相不知国家将亡犹随时取乐如平安无事时皆从前诗变化来【坚瓠集】
　　杜少陵诗雨脚但仍旧雨脚如麻未断絶白玉蟾诗雨脚初收起暮烟江公着诗云叶纷纷雨脚匀汪信民诗雨脚晨可歇蔡启诗城响涛头入江昏雨脚斜雨脚二字本齐民要术少陵始用之少陵又有日脚下平地句韦庄诗逺水斜牵日脚流石曼卿诗花影长随日脚流陈辅诗白下风轻日脚斜李贺诗露脚斜飞湿寒兔喻鳬诗鴈天霞脚雨东坡诗月脚垂孤光日月雾露称脚俱新【坚瓠集】
　　韦庄应天长词云想得此时情切泪沾红袖字义与涴同而字则读如涴字入声始得其叶然说文玉篇俱无字惟元词中马骤人语喧北音作平声四转作入声正叶【丹铅录】
　　韦庄诗静极却嫌流水閙闲多翻笑野云忙本于老杜之水流心不竞云在意俱迟但多着一嫌字笑字觉非真闲真静耳【唐诗统籖】
　　记事曰许浑纪梦诗序云余尝梦登山有宫室凌云人云此昆仑也既入见数人方欲招之至暮而罢诗云晓入瑶台露气清坐中唯有许飞琼尘心未尽俗縁在十里山前空月明或云改第二句为天风飞下步虚声韦庄读浑诗云江南才子许浑诗字字清新句句竒十斛真珠量不尽惠休空作碧云词【全唐诗録】
　　小词以含蓄为佳亦有作决絶语而妙者如韦庄谁家年少足风流妾拟将身嫁与一生休纵被无情弃不能羞之类是也牛峤须作一生拚尽君今日欢抑亦其次栁耆卿衣带渐寛终不悔为伊消得人憔悴亦即韦意而气加婉矣【词筌】
　　卢延让
　　卢延让光化三年登第先是延让师薛许下为诗词意入僻时人多笑之呉翰林融为侍御史出官峡下延让时薄游荆渚贫无巻轴未遑贽谒防融表弟滕籍者偶得延让百篇融览大竒之曰此无他贵不寻常耳于是称之于府主成汭时故相张公职大租于是邦常以延让为笑端及融言之咸所改观延让深所感激然犹因循竟未相面后值融赴急徴入内廷孜孜于公卿间称誉不已光化戊午歳来自湘南融一见如旧相识延让呜咽流涕于是攘臂成之矣【摭言】
　　卢延让业僻澁诗呉翰林虽以赋巻擢第然八面受敌深知延让之能延让始投贽巻中有说诗一篇断句云因知文赋易为下得之乎子华笑曰上门恶骂来【摭言】按北梦琐言卢有诗云不同文赋易为是者之乎复入翰林阁笔而已同列戏之曰不同文赋易为是者之乎竟以不称职数日而罢是延让曾官翰林矣附识此【十国春秋注】
