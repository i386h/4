<!-- { "loadSidebar": true } -->
　　自贞元后唐文甚振以文学科第为一时之荣及其敝也士子豪气骂吻游诸侯门诸侯望而畏之如刘鲁风姚岩杰栁棠胡曽之徒其文皆不足取余故载之者以见当时诸侯争誉于文士此盖外重内轻之牙蘖如李益者一时文宗犹曰感恩知有地不上望京楼其后如李山甫辈以一名一第之失至挟方镇刼宰辅则又有甚焉者矣一篇一韵初若虚文而治乱之萌系焉余以是知其不可忽也【全唐诗话】
　　屠瓌智
　　徐绾许再思之乱也刺史高彦遣子渭与瓌智入援渭曰今日不利彦曰赴君父之难何以吉辰为瓌智排案起曰违主命不忠畏缩不前无勇死忠死勇丈夫分也偕渭直抵灵隠山贼垒敌势方张甚合围数匝二人自朝至日晡转战数里身创百处时或奋力一呼手搏贼魁数人即马上刅之矢尽援絶以空弮拒敌伏发竟同为所害时年五十有二武肃王闵其忠命以衣冠招魂而葬瓌智尝有咏志诗曰轻身都是义狥主始为忠至是遂符其防【十国春秋】
　　元德昭
　　元德昭字名逺抚州南城县人仕吴越忠献王至丞相理家以孝爱闻每时序置酒环列几席者凡四从尝为诗云满堂罗绮兼朱紫四代儿孙奉老翁【吴越备史】
　　高英秀
　　高英秀者吴越国人与赞宁为诗友口给好骂滑稽尝讥名人诗病云李山甫览汉史云王莽弄来曽半破曹公将去便平沈定是破船诗李羣玉咏鹧鸪云方穿诘曲﨑岖路又聴钩辀格磔声定是梵语诗罗隠云云中鸡犬刘安过月里笙歌炀帝归定是见鬼诗杜荀鹤云今日偶题题似着不知题后更谁题此卫子诗也不然安有四蹄赞宁笑谢而已【西清诗话】
　　沈韬文
　　吴越司宾使沈韬文有游西湖诗云【首句阙】菰米苹花似故乡不是不归归未得好风明月一思量武肃遂授以湖州刺史【古今诗话】
　　皮光业
　　皮光叶最躭茗事一日中表请尝新柑筵具殊丰簪绂丛集才至未顾尊罍而呼茶甚急径进一巨瓯题诗曰未见甘心氏先迎苦口师众噱曰此师固清高而难以疗饥也【清异録】
　　吴越王时宰相皮光业每以诗为已任尝得一聮云行人折栁和轻絮飞燕衔泥带落花自负警防以示同僚众争叹誉裴光约曰二句偏枯不为工盖栁当有絮泥或无花如此论真得诗之膏肓矣【渔隠丛话】
　　皮光禹
　　光禹业五七言诗贾阆仙之俦也有烧平樵路出潮弄海山高之句作者多许之【葆光集】
　　黄夷简
　　黄夷简闲雅有诗名在钱忠懿王俶幙中陪尊俎二十年开寳初太祖赐俶开吴镇越崇文耀武功臣遣夷简谢于朝将归上谓夷简曰归与元帅言朕已于薰风门外建离宫规模华壮不减江浙兼赐名礼贤宅以待李煜与元帅先朝者即赐之今煜崛强不朝吾将讨之元帅助我乎无为他谋所惑果然则将以精兵坚甲奉赐向克常州元帅有大功俟江南平可暂来见保无他阻一慰延想耳固不久留朕执圭币三见于天帝岂敢自诬即当遣还也夷简受天语俛首而归私自筹曰兹事大难王或果以去就之计见决于我胡以为对逮归见俶因不匿尽以天训授之遂称疾于安溪别业保身潜遁夷简山居诗有宿雨一畨蔬甲嫩春山几焙茗旗香之句【玉壶清话】
　　扈蒙
　　杜诗婵姢碧鲜静碧鲜出文选吴都赋玉润碧鲜正谓竹也五代扈蒙作碧鲜诗得名【猗觉寮杂记】
　　胡擢
　　胡擢不知何许人善状花鸟风格甚高博学能诗气韵超迈飘飘然有方外之志尝谓其弟曰吾诗思若在三峡之间闻猿声时又尝吟曰瓮中每醖逍遥药笔下闲偷造化功其高情逸兴如此一遇难状之景则寄之于画乃作草木禽鸟亦诗人感物之作也【圗画见闻志】
　　唐郑綮云诗思在灞桥驴子背上胡擢云吾诗思若在三峡闻猿声时也余少在广陵作论诗絶句其一云诗情合在空舲峡冷鴈哀猿和竹枝用擢语也后壬子秋典蜀试归舟下三峡夜泊空舲月下闻猿声忽悟前诗乃知事皆前定尔【分甘余话】
　　张瀛
　　张瀛碧之子也事广南刘氏官至曹郎尝为歌赠琴棋僧同列见之曰非其父不生其子诗曰我尝聴师法一説波上莲花水中月不垢不浄是色空无法无空亦无灭我尝聴师禅一观浪溢鳌头蟾魄满河沙世界尽空空一寸寒灰冷灯畔我又聴师琴一抚长松唤往秋山雨弦中雅弄若铿金指下寒泉流太古我又聴师棋一着山顶坐沉红日脚阿谁称是国手人罗浮道士赌却鹤输却药法懐斟下红霞丹束手不敢争头角【雅言系述】
　　黄损
　　黄损龙德二年登进士第喜作诗读史云逐鹿走红尘炎炎火德新家肥生孝子国霸有谋臣帝道云龙合民心草木春须知烟阁上一半老儒真【雅言系述】
　　损连州人作公子行云春草緑绵绵骄骖骤暖烟微风飘乐韵半日醉花边打鹊抛金盏招人举玉鞭田翁与蚕妇平地看神仙又出山吟云来书初出白云扄乍蹑秋风马足轻逺近流连分岳色别离呜咽乱泉声休将巢许争喧杂自共伊臯论太平昨夜细书云色里进贤星座甚分明【雅言系述】
　　鹧鸪诗云而今世上多离别莫向相思树下啼【零陵杂记】淡塘在永州北三十里其水有九十九源长兴初黄损为永州团练副使求为别业有诗云傍水野禽通体白钉盘山果半边红【零陵杂记】
　　防州布衣頼仙芝言连州有黄损仆射者五代时人仆射盖事南汉未老退归一日忽遁去莫知其存亡子孙画像事之凡三十二年复归坐阼阶呼家人其子适不在孙出见之索笔书壁上云一别人间嵗月多归来人事巳消磨惟有门前鉴池水春风不改旧时波投笔竟去不复留子归问其状貌孙云甚似影堂老人也【东坡志林】
　　谢谔
　　谢谔家南康舍前有溪儿时尝梦浴溪中有人以珠一器遗之曰郎吞此则明悟矣谔即吞细者六十余颗及长善为诗进士裴説选其善者六十余篇行于世【稽神録】










　　五代诗话巻五
　　钦定四库全书
　　五代诗话巻六
　　兖州府知府郑方坤撰
　　闽
　　韩偓
　　韩偓天复初入翰林其年冬车驾出幸凤翔偓有扈从之功返正初上靣许偓为相奏云陛下运际中兴当复用重徳镇风俗臣座主右仆射赵崇可以副陛下是选乞廻臣之命授崇天下幸甚上嘉叹翌日制用崇暨兵部侍郎王赞为相时梁太祖在京素闻崇之轻佻赞复有嫌衅驰入请见于上前具言二公长短上曰赵崇是偓荐时偓在侧梁主叱之偓奏曰臣不敢与大臣争上曰韩偓出寻谪官入闽故偓有诗曰手风慵展八行书眼暗休看九局圗窗里日光飞野马案前筠管长蒲卢谋身拙为安蛇足报国危曽捋虎须满世可能无默识未知谁拟试齐竽【摭言】
　　偓于昭宗朝召入院试学士试文五篇万邦咸宁赋禹拜昌言诗武臣授东川节度使制答佛国王进贡书批三功臣让圗形表【金銮宻记】
　　朱全忠忌偓贬濮州司马昭宗执偓手流涕曰左右无人矣再贬荣经尉徙邓州司马哀帝复召为学士还故官偓不敢入朝挈族来依王审知侨居南安天祐三年复有前命偓又辞为诗曰岂独鸱夷解归去五湖渔艇且餔糟已而梁簒唐复召亦辞不往龙德三年卒于南安龙兴寺自贬后以甲子厯厯自记所在其诗皆手写成帙殁之日家无余财惟烧残龙凤烛一器而已【十国春秋】偓十嵗能诗尝即席为诗送父友李商隠一坐尽惊富才情词靡丽初喜为闺閤诗后遭故逺遁出语依于节义得诗人之正焉【全唐诗録】
　　山谷尝为余言杜子美虽流离颠沛心未尝一日不在本朝故善陈时事句律精深超古作者盖忠义之气奋发而然韩偓贬逐后依王审知其集中所载手风慵展八行书眼暗休看九局圗窗里日光飞野马案头筠管长蒲卢谋身拙为安蛇足报国危曽捋虎须满世可能无默识未知谁拟试齐竽其词凄楚切而不迫不忘其君也【潘子真诗话】
　　偓与吴融同时为词臣偓忠于唐为朱三而斥贬责不悔如捋虎须之句人未尝诵似为香奁所掩及朱三簒弑偓羇旅于闽时王氏割据偓诗文止称唐朝官职与渊明称晋甲子异世同符余读其集壮其志録其警聮于编内三数篇自述其玉堂遭遇唐季非复承平旧观而待词臣之礼犹然存之以备金銮记之阙【后村诗话】韩致光天复二年随驾凤翔冬至夜作不道惨舒无定分却忧蚊响又成雷是时朱全忠围岐甚急李茂贞有连和之意偓之孤忠处此殆知其必一反一覆终无定在欤此闗时事不但咏至节也【瀛奎律髓】
　　吴融韩偓同时慨叹兵戈之间诗律精切皆善用事【瀛奎律髓】
　　唐史偓传贬濮州后即不甚详吾家所得偓诗皆以甲子厯厯自记有天祐二年乙丑在袁州得人贺复除戎曹依旧承防诗又有丁夘年闻再除戎曹依前充职诗盖两召皆辞不赴也终身不食梁禄大节与司空表圣略相等惜乎唐史止书乙丑一召不为少发明之【石林集】韩偓流寓闽中所作诗仅传南台懐古一首云无那离肠日九回强舒懐抱立高台中华地向天边尽南国云从岛上来四序有花长见雨一冬无雪却闻雷离宫紫气生冠冕却望扶桑病眼开偓卒于闽其子寅亮与郑文寳言偓捐舘日温陵帅闻其家藏箱笥颇多而缄鐍甚固发观得烧残龙凤烛金缕红巾百余条蜡泪尚新巾香犹郁乃偓为学士日视草金銮夜还翰苑当时皆宫人秉烛以送悉藏之又文寳少游于延平见一老尼亦説斯事尼乃偓之妾耳第未攷偓葬于何所也【笔精】韩偓诗极清丽有手写诗百余篇在其四世孙奕处偓天复中避地泉州之南安子孙遂家焉广厯中余过南安见奕出其手集字极淳古可爱后诣阙献之以其忠臣之裔得司士叅军终于殿中丞余在京师见偓送防光上人诗亦墨迹也与此无异【梦溪笔谈】
　　偓自号玉山樵人所着歌诗颇多其间绮丽得意者数百篇脍炙人口或乐工配入声律粉墙椒壁窃咏者不可胜计行书亦可喜题懐素草书诗云怪石防秋涧寒藤挂古松若教临水畔字字恐成龙非潜心字学作语不能逮此【宣和书谱】
　　钓龙台上有盘石越王余善钓白龙处也又名越王台韩偓流寓闽中题诗云无那离赐日九廻强舒懐抱立高台九华地向城边尽外国云从岛上来四序有花常见雨一冬无雪却闻雷离宫紫气生冠冕试望扶桑病眼开【竹杂録】
　　韩偓昭宗时为翰林学士承防颇与国论为崔朱全忠所不容谪濮州司马其后复官不敢入朝挈其旋依闽中王审知尝道沙阳寓居天王院者嵗余与老僧蕴明善以诗赠之至后唐时邑令张僚为之记叙偓始末甚详且述唐末乱离之事颇与唐史合余来沙阳闻之窃欲一观而其碑因寺中废为有力者取去秘不示人久之始得见其副本感而赋之且録偓诗巻中传诸好事者云偶访明公大德赠长句四韵前翰林学士承防户部侍郎知制诰韩偓上寸发如霜袒右肩倚肩笻竹貌怡然悬灯深屋夜分坐移榻向阳斋后眠刮膜且扬三毒谕摄心徐指二宗禅清凉药分能知否各自胸中有醴泉词臣谪去堕天南诗墨从来牓寺檐好事不须收拾去世间遗集有香奁【李忠定梁溪集】
