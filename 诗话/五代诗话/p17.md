<!-- { "loadSidebar": true } -->
　　缃素杂记载江南野録云江为者宋世淹之后先祖仕于建阳因家焉余观南史江淹传淹济阳考城人宋少帝时黜为建安吴兴令终于梁天监中左卫将军又呉均传云济阳江洪工属文为建阳令坐事死竟陵王子良开西邸招文学洪以美词藻游焉淹与洪俱出考城又俱仕齐梁间淹为建安吴兴令而后他迁洪为建阳令而死于建阳疑为之乘出于洪非出于淹为工诗如天形围泽国秋气露人家之句极脍炙人口少游江南有诗云吟登萧寺栴檀阁醉倚王家玳瑁筵后主见之曰此人大是富贵家而刘夜坐夏江城等并就传句法后以谗死今建阳县之西七里有靖安寺即为之故居留题者甚众惟陈师道洙一篇最佳云处士亡来几百年旧居牢落变祗园诗名长伴江山秀寃气上摩星斗昏台榭几人留雅句渔樵何处问曾孙当时泉石生涯地日暮寒云古寺门【艺苑雌黄】
　　南唐书云江为其先宋人避乱建阳遂为建阳人为有题白鹿寺诗云吟登萧寺栴檀阁醉倚王家玳瑁筵元宗南迁驻于寺见其诗称美久之为由是放肆自谓俯拾青紫乃诣金陵求举屡黜于有司为怏怏不能自已欲东亡吴越防同谋者上变按得其状伏罪余以二书考之艺苑谓后主见为诗有富贵家之语及为后以谗死其言悉非是当以南唐书为正也【渔隠丛话】
　　江为山水障歌云适来一观山水障万里江山在其上逺近犹如二月春咫尺分成百般象一岩嵯峨在云际七贤镇在青松里潭水澄不见波孤帆晃漾张风势钓鱼老翁无伴侣孑然此地经寒暑滩头坐久鬓丝垂手把渔竿不曾举树婀娜山崔嵬片云似去又不去双鹤如飞又不飞良工巧匠多分布笔头写出江山路垂栁风吹不动条樵夫负重难移歩【声画集】
　　江为岳阳楼诗云倚楼高望极展转念前途晚叶红残楚秋江碧入吴云中来鴈急天末去帆孤明月谁同我悠悠上帝都【唐诗纪事】
　　江为有诗吟登萧寺栴檀阁醉倚王家玳瑁筵或谓作此诗者决非贵族或又评轴装曲谱金书字树记花名玉篆牌乃乞儿口中语【漫叟诗话】
　　江为诗竹影横斜水清浅桂香浮动月黄昏林君复只改二字为疎影暗香以咏梅遂成千古絶调诗字防化之妙如丹头在手瓦砾皆金【紫桃轩杂缀】
　　残雪未消双鳯阙新春先入五侯家晩唐张蠙诗也刘孟熙易残以霁易新春以春风攘为已作遂以此得名人或少之然竹影横斜水清浅桂香浮动月黄昏非江为诗乎林君复易疎暗二字竟成千古名句所云一字之师与活剥生吞者有别也【静志居诗话】
　　杨徽之哭江为诗云废宅寒塘水荒坟宿草烟【宋稗类钞】
　　刘素
　　刘素字仲华不事科举通迁固寿晔之书尝有人贻之诗曰不甘五等诸侯荐直肯九重天子知然卒不及仕【江南野録】
　　周颛
　　周颛处士鸿儒奥学偶不中第旅浙西与从事欢饮而昧于章程座中皆戏之有宾从赠诗曰龙津掉尾十年劳声价当时鬬月高惟有红妆回舞手似持双刃向猿猱周和曰十载文场敢惮劳宋都回鹢为风高今朝甘伏花枝笑任道尊前爱缚猱【抒情诗】
　　魏明
　　南唐魏明好吟诗动即数百言而气格卑下尝袖以谒韩熈载熙载辞以目暗且置几上明曰然则某自诵之可乎曰适耳忽瞆明慙而去【善谑集】
　　陈贶
　　陈贶闽人性澹漠孤贫力学积书至数千巻隠庐山几四十年庆吊人事都未暂往衣食乏絶不以动心有季父为桑门时时赖其资给苦思于诗得句未成章已播逺近学者多师事之元宗闻其名以币帛徃徴贶入见襆巾绦带布裘鹿鞟进止闲雅有度时方祁寒元宗见其衣单薄降手札曰欲以绫绮衣赐卿卿必不受今赐朕自服防缣衣三十事卿其领之贶献景阳宫懐古诗元宗称善赐粟帛遣还山卒【十国春秋】
　　陈贶南闽人性沈澹志操古朴而不茍于仕进一卧庐山三十年学者多师事焉元宗以币致之布裘鹿鞟进止闲肆因献景阳台懐古诗云景阳六朝地运极自依依一防皆同是到头谁论非酒浓沈逺虑花好失前机见此尤宜戒正当家国肥元宗称善欲授以官贶固不受赐粟帛遣还旧隠卒年七十【南唐书】
　　贶有诗数百首骨格强梗出于常态【江南野史】
　　陈贶咏蝉云年年闻尔者未有不伤情画虎云入夜虽无伤物意向明还有动人心又有句云出得风尘者合知岐路人又云拂榻灯未来开门月先入又云忽生云是匣高以月为台【吟牕杂录】
　　葛敏修南华竹轩絶句独拳一手支頥卧偷眼看云生未生盖用五代时陈贶诗醒眼看诸峰白云开又集然唐呉融亦有深感卞峰顔色好晚云才散又当门之句【能改斋漫录】
　　钟蒨
　　钟蒨字德林仕为勤政殿学士死国难按徐铉有保大五年送德林员外赴东府亚尹诗序铉等饯于石头城分题为诗蒨有赋山别诸知已诗云暮景江亭上云山日望多只愁辞辇毂长恨隔嵯峨有意图功业无心忆薜萝亲朋将逺别且共醉笙歌又有得新鸿别诸同志诗云随阳来万里防防度遥空影落长江水声悲半夜风残秋辞絶漠无定似惊蓬我有离羣恨飘飘类此鸿蒨之才誉亦可见矣【陆书音注】
　　李询
　　翰府名谈载寇莱公妾蒨桃赠歌者诗云一曲清歌一束绫美人犹似意嫌轻不知织女寒窓下几度抛梭织得成余尝记南唐李询赠织锦诗云扎扎机声晓复晡眼穿力尽意如何美人一曲成千赐心里犹嫌花様疎蒨桃诗意本此而不及也【能改斋漫録】
　　江文蔚
　　江文蔚建阳人长于词赋仕南唐拜御史中丞坐劾宰相贬江州治柴车奉母欣然就道尝作诗曰屈原若幸高堂在终不懐沙葬汨罗【尚友录】
　　徐延休
　　徐铉父延休博物多学尝事徐温为义兴县令县有后汉太尉许馘庙庙碑即许劭记歳久字多磨灭至开元中许氏诸孙重刻之碑隂有八字云谈马砺毕王田数七时人不能晓延休一见为解之曰谈马言午言午许字砺毕石卑石卑碑字王田乃千里千里重字数七是六一六一立字此亦杨修辨虀臼之比也诗以言志言以知物信不诬矣【青箱杂记】
　　刘仁瞻
　　王旐游金陵升元寺见僧房壁上有绘金紫大夫题诗云阵前仙琕生无媿鼓下蛮奴死合羞三尺呉缣暗尘土凛然苍鹘欲横秋不能解巻画归示其父平甫曰此刘仁瞻像袁世弼诗也此诗俊拔可喜琕实呼璸袁误呼也【渔隠丛话】
　　罗頴
　　罗頴开寳中诣金陵举进士第例以黄衣守选及王师问罪后主衔璧頴再应乡举下第道经汉高祖庙题诗落句云嫚侮羣豪夸大度可怜容得辟阳侯少顷辄自免冠鞠伏庙廷口陈自咎之言掖去数日卒【马令南唐书】
　　陈乔
　　陈乔张俄重阳日登高北山湖亭不奏声乐因吟杜工部九日宴蓝田崔氏庄诗云明年此防知谁健醉把茱茰仔细看员外郎赵宣父时亦在集感慨流涕者数四举坐异之未几赵卒【南唐近事】
　　刁彦能
　　刁彦能上蔡人徙宣城元宗即位出为饶信二州刺史彦能喜读书亦好篇咏尝与李建勲赠答建勲奏之元宗笑曰吾不知彦能乃西班学士也【马令南唐书】
　　陈沅
　　陈沅庐山人立性僻野不接俗士黄损熊虚中师事之寒食后云罢却儿女戏放他花朩生闲居云扫地雪枯帚耕山鸟怕牛题水云防入旱云千古仰力浮尘世一毫轻齐已赠沅云四海方磨剑深山自读书【雅言杂载】庐山九天使者庙有道士忘其姓名体貌魁伟饮啖酒肉有兼人之量晚节服饵丹砂躁于冲举魏王之镇浔阳也郡斋有双鹤因风所飘憩于道馆回翔嘹唳若自天降道士且惊且喜焚香端简前瞻云霓自谓当赴上天之召命仙童控而乘之羽仪清弱莫胜其载毛伤背折血洒庭除抑按久之是夕皆毙翌日驯养者诘知其状诉于公府王不之罪处士陈沆闻之为絶句以讽云啗肉先生欲上升黄云踏破紫云崩龙腰鹤背无多力传语麻姑借大鹏【南唐近事】
　　李羽
　　李羽能诗五十方擢第尝献江淮郡守诗云塞诏东来淝水滨时情惟望秉陶钧将军一阵为功业忍见沙场百战人【南唐近事】
　　冯延已
　　余徃在中都见一士大夫家收南唐李后主一词下有冯延巳三字诗中复云圣寿南山永同恐延已作也词云铜壶漏滴初尽高阁鸡鸣半空催啓五门金鎻犹垂三殿珠栊阶前御栁摇绿仗下宫花散红鸳瓦数行晓日鸾旗百尺春风侍臣蹈舞垂拜圣寿南山永同【侯鲭录】南唐元宗优待藩邸旧僚冯延已自元帅府书记至中书侍郎遂相时论以为非才江文蔚因其弟延鲁福州败亡请从退削乃出抚州秩满还因赴内宴进诗曰青楼阿监应相笑书记登坛又却回【诗史】
　　冯延已着乐章百余阕其鹤冲天词云晓月坠宿云披银烛锦屏围建章钟动玉绳低宫漏出花迟又归国謡云江水碧江上何人吹玉笛扁舟逺送潇湘客芦花千里霜月白伤行色明朝便是闗山隔见称于世元宗乐府词云小楼吹彻玉笙寒延巳有风乍起吹皱一池春水之句皆为警策元宗尝戏延巳吹皱一池春水干卿何事延己曰未如陛下小楼吹彻玉笙寒元宗恱【马书本传】杜子美黑白二鹰诗干人何事网罗求南唐元宗谓冯延己云吹皱一池春水干卿何事旧唐书明皇谓楚王叱金吾将军武懿宗曰吾家朝堂干汝何事敢廹吾骑从此语在前见本纪【香祖笔记】
　　丹浦欵言云杜诗于人何事网罗求当作干人杜牧之诗自摘阶前大梧叶干君何事动哀吟按此说则南唐元宗戏冯延已云吹皱一池春水干卿何事语固有本然千家注刘防孟本只作千字钱本注云晋作干或作于于字恐无义干字对上句在字亦未切子田之说是也【池北偶谈】
　　古今诗话云江南成文幼为大理卿词曲妙絶尝作谒金门云风乍起吹皱一池春水中主闻之因按狱稽滞召诘之且谓曰卿职在典刑一池春水又何干于卿文幼顿首又本事曲云南唐李国主尝责其臣曰吹皱一池春水干卿何事葢赵公所撰谒金门词有此一句最为警策其臣即对曰未如陛下小楼吹彻玉笙寒若本事曲所记但云赵公初无其名所传必误惟南唐书古今诗话二说不同未详孰是【渔隠丛话】
　　梅用南枝事共知青琐云云李峤云云南唐冯延巳词云北枝梅蕊犯霜开则南北枝事其来逺矣【猗觉寮杂记】南唐冯延巳词有鬬鸭阑干独倚之句人疑鸭未尝鬬余按三国志孙权传注引江表传魏文帝遣使求鬬鸭羣臣奏宜无与权曰彼居谅隂中所求若此岂可与言礼哉具以与之陆逊传建昌侯卢作鬬鸭阑逊曰君侯宜勤览经典用此何为南史王僧达传僧达为太子舎人坐属疾而往扬州桥观鬬鸭为有司所劾新唐书齐王祐善养鬬鸭方未反时狸咋鸭四十余絶其头去及败牵连诛死者四十余人则古葢有之唐田令孜传僖宗好鬬鵞数往六王宅兴庆池与诸王鬬鵞直五千万则鵞亦能鬬也【说郛】
　　南唐宰相冯延已有乐府一章名长命女云春日宴緑酒一杯歌一遍再拜陈三愿一愿郎君千嵗二愿妾身长健三愿如同梁上燕歳歳长相见其后有以其词改为雨中花云我有五重深深愿第一愿且图久逺二愿恰如雕梁双燕嵗歳后长相见三愿薄情相顾恋第四愿永不分散五愿奴收园结果做个人宅院味冯公之词典雅丰容虽置在古乐府可以无愧一遭俗子窜易不惟句意重复而鄙恶甚矣【词苑丛谈】
　　胡元
