<!-- { "loadSidebar": true } -->
　　朝廷使陶谷使江南以假书为名既至崖岸高峻防席谈笑未尝启齿韩熙载谓所亲曰观秀实公妄也非端人介士其守可隳夜遣歌妓秦弱兰诈为驿卒之女敝衣持帚洒扫驿庭五栁乘隙因询其迹翌日以词赠之曰好姻缘恶姻缘只得邮亭一夜眠别神仙琵琶拨尽相思调知音少安得鸾胶续断弦是何年后数日防于澄心堂李主命玻璃巨钟满酌之谷毅然不顾乃出兰于席歌前阕以侑之谷惭笑不敢不釂釂罢复灌倒载吐茵尚未许罢后大为主所薄还朝日止遣数小吏饯于郊亭逮归京卒不大用【玉壶清话】
　　世传陶学士风光好词是奉使江南日作近见沈叡达集有任秋娘传书其事甚详始知陶使吴越非江南也【研北杂志】陶谷尚书使江南遇秦弱兰作风光好词见宋人小説或有以为曹翰者翰能作老将诗其才固有之终非武人本色沈叡达云巢编谓陶使吴越惑娼女任秋娘因作此词任大得陶赀后用以创仁王院落髪为尼李唐吴越未审孰是要之近陶所为耳【艺苑巵言】
　　明初唐肃题陶谷邮亭圗云紫鳯檀曹绿髪娼玉堂见惯可寻常作歌未必肠能断明日听歌更断肠徐惟和有题秦弱兰一首云莫笑邮亭一夜春此身原巳落风尘韩家亦有如花女枕畔衣裳着向人此诗足为陶学士解嘲【坚瓠集】
　　陶彛
　　犹子彛年十二岁余读胡峤茶诗爱其造语新竒因令效法之近晩成篇有云生凉好唤鸡苏佛囘味宜称橄榄仙对佛而言则鸡苏为凡夫对仙而言则橄榄为俗士非茗荈之竒安可当此【清异录】
　　符昭逺
　　余尝以鸭卵及莲枝一稔红饷符昭逺介还送一诗云圣胎初出赤志翁丑杖旁扶赤志翁【清异录】
　　范质
　　和鲁公凝梁贞明三年薛庭珪下第十三人及第后唐长兴四年知贡举独爱范鲁公质程文语范曰君文合在第一輙居第十三人用传老夫衣鉢时以为荣其后相继为相当时有赠诗者曰从此庙堂添故事登庸衣鉢尽相传【渑水燕谈录】
　　衣鉢二字始自佛氏五祖传心印于卢行者谓之传衣鉢五代和凝应举自以榜首期待后乃第五及知选举见范质之文尤为惊赏即以第五处之语范曰欲君传老夫衣鉢尔后范歴官皆与和同因而塲屋间谓之传衣鉢时有诗曰从此庙堂添故事登庸衣鉢亦相传及后冯当世知贡举特擢彭器资为首而彭官后不如冯有诗云当时已自传衣鉢羞愧犹为食肉僧乃为科第云然今人动以衣鉢传言错矣【稗史彚编】
　　周祖自邺举兵向阙京师乱鲁公隠于民间一日坐封丘巷茶肆中有人貌恠陋前揖曰相公无虑时暑中公所执扇偶书大暑去酷吏清风来故人诗二句其人曰世之酷吏寃狱何止如大暑也公他日当深究此因携其扇去公惘然久之后至祅庙后门见一土偶短其貌肖茶肆中见者扇亦在其手中公心异焉乱定周祖物色得公遂至大用公见周祖首建议律条繁广轻重无据吏得以因缘为奸周祖特诏详定是为刑统【闻见前录】范鲁公戒子孙诗其畧曰戒尔学立身莫若先孝悌怡怡奉亲长不敢生骄易战战复兢兢造次必于是戒尔学干禄莫若勤道艺尝闻诸格言学而优则仕不患人不知惟患学不至戒尔逺耻辱恭则近乎礼自卑而尊人先彼而后已相鼠与茅鸱宜鉴诗人刺戒尔勿旷放旷放非端士周孔垂名教齐梁尚清议南朝称八达千载秽青史戒尔勿嗜酒狂药非佳味能移谨厚性化为凶险类古今倾败者歴歴皆可记戒尔勿多言多言众所忌茍不慎枢机灾戹从此始是非毁誉间适足为身累举世重交游拟结金兰契忿怨从是生风波当时起所以君子性汪汪淡如水举世好奉承昻昻増意气不知奉承者以尔为玩戏所以古人疾籧篨与戚施举世重任侠俗呼为气义为人赴急难往往防刑制所以马援书勤勤告诸子举世贱清素奉身好华侈肥马衣轻裘扬扬过闾里虽得市童怜还为识者鄙恭惟祖宗所用宰辅皆忠厚笃实之士独鲁公为之称首余读国史得其诗録以为子孙之戒【闻见前録】
　　杨徽之
　　徽之少通羣经尤刻意于诗与邑人江文蔚江为齐名尝肄业庐山白鹿洞时李氏据有江表徽之耻官伪廷乃潜服至汴洛以文投窦仪王朴深赏遇之周显德中举进士【闽书】
　　杨侍读徽之以能诗闻太宗知其名索其所着以百篇献上卒章曰少年牢落今何幸叨遇君王问姓名太宗和赐且语近臣曰徽之文雅可尚操履端正拜礼部侍郎选十联冩于御屏梁周翰诗曰谁似金华杨学士十联诗在御屏风者是也其江行云犬吠竹篱沽酒客鹤随苔岸洗衣僧寒食云天寒酒薄难成醉地逈楼高易断魂塞上云戌楼烟自直战地雨长腥嘉阳川云青帝已教春不老素娥何惜月长圆又云浮花水入瞿塘峡带雨云归越巂州哭江为云废宅寒塘水荒坟宿草烟花夜云春归万年树月满九重城僧舍云偶题岩石云生笔闲绕松庭露湿衣湘江舟行云新霜染枫叶皓月借芦花宿东林云开尽菊花秋色老落迟桐叶声寒【宋稗类钞】
　　杨徽之侍读奏御献诗太宗选十联书于御屏间僧文莹尝谓杨公必以天池浩涤笔于氷瓯雪椀中则方与公诗神骨相副【稗史彚编】
　　廖融隠于衡山湘守杨徽之代归阙枉道南岳宿融山斋赠诗云清和春尚在欢醉日何长谷鸟随柯转庭花夺酒香初晴岩翠滴向晩树阴凉别有堪吟处相留宿草堂【郡阁雅谈】
　　韦重过
　　施璘字仲宝京兆蓝田人善画生竹为当时絶技余尝观璘画十幅竹图凡老根薄石笋枝附箨扶疎交映青翠满庭宛得三湘高秋之野色后周起居郎韦重过留题曰枯箨危根缴石头千竿交映近清流堪珍仲宝穷幽笔留得荆湘一片秋【五代名画补遗】
　　范杲
　　范杲鲁公质之侄好学有文宋艺祖収河东杲叩马进诗曰千里版图来浙右一声金鼓下河东上爱慕不已増秩赠章服【宋类苑】
　　范杲阀阅之家能刻志于学以文名而不善治生再入史馆家益贫端坐终日不知计所出史称人皆笑之母兄晞性啬居京兆殖货钜万不肯恤杲然则时人何为不笑其兄杲可悯不可笑晞不足笑者也鲁公质在时杲求奏迁秩质作诗晓之时人传诵以为劝戒李昉作相杲乃自言先公尝授制诰一编许其才堪此职太宗书玉堂额赐翰林杲又上记因请备职竟用躁竞改官不得意而卒杲若诵其先公所授之诗安有是事是则其深可笑者也【余冬序録】
　　方为
　　武昌节度掌书记周彬公余同僚一砚四围有少金纹如防制者处士方为献诗曰金棱玉海比连城假借文章取盛名【清异録】
　　权审
　　今朝有酒今朝醉明日愁来明日愁余尝以俚俗所作偶阅抒情集乃知权常侍审诗也上两句得则高歌失则休何须多恨太悠悠权又题山院云万树风声厉一山秋气寒晓霜浮碧瓦薄日度朱栏【能改斋漫録】
　　曽庶几
　　吉水与敝邑接境有曽庶几者隠士也五代时中朝累有聘召不起故老有能记其放猿絶句云孤猿鎻槛嵗年深放出城南百丈林緑水任君连臂饮青山不用断肠吟【能改斋漫録】
　　李花开
　　陶岳五代史补载冯道镇同州有酒务吏乞以家财修夫子庙道以付判官判官素滑稽书一絶句于判后云荆棘森森绕杏坛儒官高贵尽偷安若教酒务修夫子觉我惭惶也大难道有愧色因出俸修之又李谷为陈州防御使三日谒夫子庙惟破屋三间中有圣像有伶人李花开进口号曰破落三间屋萧条一旅人不知负何事生死厄于陈谷惊叹遽出俸以修之五代学校废坏如此頼滑稽之言始得复故可为浩叹【香祖笔记】
　　周朝士某
　　曹翰性贪侈为周世宗枢密承旨常着锦袜金线丝履有朝士某者托无名子作诗嘲之云不作锦衣裳裁为十指仓千金包汗脚惭媿络丝娘【少室山房笔丛】
　　周季年大雪謡
　　周季年东汉国大雪盛唱曰生怕赤真人都来一夜春后大宋受命【清异录】

　　五代诗话巻二
　　钦定四库全书
　　五代诗话巻三
　　兖州府知府郑方坤撰
　　南唐
　　宋齐丘
　　宋齐丘相江南李先主昪及事中主璟二世皆为右仆射璟爱其才而知其不正一日选景于华林广席献羯鼓诗曰巧斵牙牀镂紫金最宜平稳玉槽深因逢淑景开佳宴为出花奴奏雅音掌底轻憁孤鹊噪杖头干快乱蝉吟开元天子曾如此今日将军好用心又尝献鳯凰台诗中有我欲烹长鲸四海为鼎镬我欲罗鳯凰天地为矰缴之句皆欲讽其跋扈也而主终不聴不得意上表乞归九华其略云千秋载籍愿为知足之人九朶峰峦永作乞骸之客主知其诈也一表许之赐号九华先生以青阳一县舆赋给之怨毁万状后放归田里锁之穴其墙以给膳遂自经年七十三【湘山野録】
　　绍兴壬子夏随侍先公应副都督驻军建康寓寳宁寺登鳯凰台有小碑在亭上云五言三十韵诗一首题鳯凰山亭子陈献司空乡贡进士宋齐丘上嵯峨压洪泉岝峉生碧落宜哉秦始皇不驱亦不凿上有布政台八顾皆城郭山蹙龙虎健水黒螭蜃作白虹欲吞人赤骥相抟防画栋泥金碧石路盘墝埆倒挂哭月猿危立思天鹤凿池养蛟龙栽桐栖鷟鸑梁间燕教雏石罅蛇悬殻养花如养贤去草如去恶日晚严城鼓风来萧寺铎埽地驱尘埃剪蒿除鸟雀金桃帯叶摘緑李和皮嚼贞竹无盛衰媚柳先摇落尘飞景阳井草合临春阁芙蓉如佳人回首似调谑当轩有直道无人肯驻脚夜半鼠窸窣天隂椓松枯不易立石丑难安着自怜啄木鸟去蠧终不错晚风吹梧桐树头鸣嚗嚗峩峩江令石青苔何淡薄不话兴亡事举首思邈吁哉未到此褊劣同尺蠖笼鹤羡鳬毛猛虎爱蜗角一日贤太守无我观橐籥往往独自语天帝相唯诺风云偶不来寰宇销一畧我欲烹长鲸四海为鼎镬我欲取大鹏天地为矰缴安得长羽翰雄飞上寥廓后题云前朝天祐八年二月二十一日题后唐升元三年二月八日奉勑勒石崇英殿副使知院事检校工部尚书兼御史大夫上柱国王绍顔奉勅书银青光禄大夫兼监察御史王仁寿镌大宋治平四年九月望日重摹上石后月一夕风雨亭頽倒石断裂【西溪丛话】
　　齐丘好学工属文尤喜纵横长短之说烈祖为升州刺史齐丘因骑将姚克瞻得见暇日陪燕游赋诗以献曰养花如养贤去草如去恶松竹无时衰蒲栁先秋落烈祖竒其志待以国士【陆游南唐书】
　　江南宋齐丘智谋之士也自以谓江南有精兵三十万士卒十万大江当十万而已当十万江南初主本徐温养子及僭号迁徐氏于海陵中主继统用齐丘谋徐氏无男女少长皆杀之其后齐丘尝有一小儿病闭阁谢客中主置宴召之亦不出有老乐工且双瞽作一诗书纸鸢上放入齐丘第中诗曰化家为国实良图总是先生画计谟一个小儿抛不得上皇当日合何如海陵州宅之东至今有小儿坟数十皆当日所杀徐氏之族也【梦溪笔谈】
　　严球
　　球夜宿金山尝有诗云淮船分螘防江市聚蝇声烈祖性多严忌宋齐丘因而兴谮以竹笼盛之沈于江口【江表志】
　　李建勲
　　李建勲字致光元宗即位拜司空以司徒致仕赐号钟山公先是宋齐丘退居青阳号九华先生未几一徴而起时论薄之或谓曰公未及老遽有是命欲复为九华先生耶建勲因为诗以见志曰桃花流水须相信不学刘郎去又来建勲博览经史其为诗清淡平易见称于时【马令南唐书】
