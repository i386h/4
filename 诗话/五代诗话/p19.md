<!-- { "loadSidebar": true } -->
　　张洎文章清赡在江南日将命入贡还作诗以诋北言京师风物有一堆灰之句苏易简得其亲书洎归朝为学士与易简同院争宠不相下易简语同列曰清河更相矛盾即将一堆灰之句进呈矣洎闻为之屈【金坡遗事】张洎防知政事江南李后主时为大臣国亡受知太宗复作辅臣时王元之禹偁为翰林学士洎手书古律诗两轴与之元之以启谢云追纵季札辞贤尽变为国风接武韩宣适鲁独明于易象谓其自他国入中朝也【四六话】
　　寇莱公给事中知吏部选时张洎亦为给事中掌考功官序虽齐视洎乃为属曹寇少年进用才锐气勇复为首曹嫌洎不以本司长官奉洎以老儒宿德闻望自持不屑委节事寇整巾对书终日危坐伺候于省门一揖而退不交一谈寇一日忽作庭雀诗示洎畧云少年挟弹多狂逸不用金丸用蜡丸葢讥洎在江南重围中为李煜草诏于蜡丸中追上江救兵之事也洎不免强顔附之后稍亲昵【玉壶清话】
　　张洎家居城外有一隠士名乃吕仙翁姓名洎倒屣见之索纸笔八分书七言诗一章留与洎颇言将作鼎鼐之意其末句云功成当在破瓜年俗以破瓜字为二八洎六十四而卒乃其防也【谈苑】
　　乐府碧玉破瓜时而谈苑载吕洞宾谒张洎赠诗云功成应在破瓜年洎后以六十四卒破瓜者二八也老少男女皆可称破瓜亦竒【香祖笔记】
　　毛炳
　　丰城毛炳好学不能自给入庐山与诸生曲讲获镪即市酒尽醉时彭防好茶而炳好酒时人为之语曰彭生作赋茶三片毛氏传经酒半升【天禄识余】
　　炳常醉卧道旁里首张谷掖炳而起炳曰毛炳不干于张谷张谷不学于毛炳醉者自醉醒者自醒后徙居南台山数年忽书斋壁曰先生不住此千载惟空山因大醉一夕卒【十国春秋】
　　廖凝
　　廖凝字熙绩隠居南岳为彭泽令迁连州刺史与李建勲为诗友相善集中中秋月闻蝉为絶唱中秋月云九十日秋色今宵已半分孤光吞列宿四面絶微云众朩排疎影寒流叠细纹遥遥望丹桂心绪正纷纷闻蝉云一声初应候万木已西风偏感异乡客先于离塞鸿日斜金谷静雨过石城空此处不堪聴萧条千古同凝初宰彭泽有句云风清竹阁留僧宿雨湿莎庭放吏衙解印有句云五斗徒劳漫折腰三年两鬓为谁焦今朝官满重归去还挈来时旧酒瓢江左学诗者竞造其门【郡阁雅谈】
　　史虚白嵩洛人廖凝寄之诗云饭僧春岭蕨醒酒雪潭鱼【雅言系述】
　　西头供奉官钱昭度尝作咏方池诗云东道主人心匠巧凿开方石贮涟漪夜深却被寒星照恰似山翁一局棋有轻薄子见而笑曰此所谓一局黒全输也葢唐廖凝有咏棊诗云满汀鸥不散一局黒全输之句【遯斋闲话】黄琬代祖琼对日食之余如月之初慧絶古今仅七龄也乃潮阳苏福八歳咏初月却于无处分明有恰似先天太极图尤觉竒絶异哉泄隂阳之房此两童子也又廖凝十歳咏白满汀鸥不散一局黒全输【蓉槎蠡说】
　　钟辐
　　江南钟辐者金陵之才生气豪体傲一老僧相之曰先辈寿则有矣若及第则家亡记之生大誖曰吾方掇高第以起家何亡之有时樊若水女才质双盛爱辐之才而妻之始燕尔科诏遂下时后周都洛辐入洛应书果中选甲科第二得意不还携一女仆曰青箱过华州之蒲城其宰故人亦蕴借之士淹留久之一夕追凉县楼痛饮而卧青箱侍之是夕梦其妻出一诗为示怨颇深诗曰楚水平如练双双白鸟飞金陵几多地一去不言归梦中懐愧亦戏答一诗曰还呉东下过蒲城楼上清风酒半醒想得到家春已暮海棠千树欲凋零既寤颇厌之因理归装将至采石青箱暴卒生感悼无奈匆匆藳葬于一新坟之侧急图归家则门巷空阒妻亦亡已数月其亡日乃梦于县楼之夕也后数日亲友具舟携辐致奠于葬所即青箱藁葬之侧新坟乃是惟海棠数枝方叶凋蕚谢正合诗中之句因拊膺长恸曰信乎浮屠师及第家亡之告因不仕隐钟山著书守道寿八十余潘佑集有樊氏墓志与此稍同【湘山埜录】
　　刘吉
　　刘吉江左人事李主为传诏承旨以忠于所事归朝供奉官有刺字自称南人不忘本也有诗三百首目为钓鳌集徐铉为序其首篇隠者诗云一箭不中鹄五湖归钓鱼人多诵之以塞河有方人目为刘跋河【丛苑】
　　杨鸾
　　宋宣和中进士永福吴元美作夏二子传畧云天命商以伐夏是以伊尹相汤伐桀而声其刻剥之罪当是时清商飚起义气播扬劲风四扫宇宙清廓夏告终于鸣条二子之族无大小长少皆望风殒灭殆无遗类天下之民始得安食酣饮而鼓舞于清世矣夏二子谓蚊蝇也其乡人郑玮得之徃诉秦桧谓其讥毁大臣编管容州寻谪死于南雄按韩昌黎杂诗曰朝蝇不可驱暮蚊不可拍蝇蚊满八区可尽与相格得时能几时与汝恣啖咋凉风九月到扫不见踪迹意正如元美所云偶阅郑文寳江表志杨鸾诗曰白日苍蝇满饭盘夜间蚊子又成团每到更深人静后定来头上咬杨鸾鸾即南唐汤悦校文时举子问欲用尧舜字不知是几事者也适友人枣阳王进士良璧琰至相与质之良璧谓曰子谓元美本昌黎安知鸾不本昌黎邪二十八字真非茍作者元美致祸而鸾则幸免耳余曰子可谓善为鸾解嘲矣相与大笑因书之【双槐歳抄】
　　孟归唐
　　南唐孟归唐能诗肄业庐山国学常得瀑布诗练色有穷处寒声无尽时隣房生亦得此联遂交争之助教不能辨讼于江州各以全篇意格定之而归唐为胜后归京师累迁大理丞江州羣吏徃京师犹指曰讼诗生也【庐山杂记】
　　徐铉
　　铉尝奉御札赋茱萸诗御札云新酒初熟偶与郑王诸公开尝于清宴堂庑之间既览秋物复瞩霜牋因赋茱萸一题以遣此时之兴卿鸿才敏思不可独醒宜应急徴同赋前旨铉因进诗云万物庆西成茱萸独擅名芳排红结小香透夹衣轻宿露霑犹重朝阳照更明长和菊花酒高宴奉西清又和御制诗末云今朝圣藻偏流咏黄菊无由更敢邻【诗史】
　　临川郡圃旧名金柅今则没其名徐铉鼎臣送从兄赴临川幕诗云石头城下春潮满金柅亭边緑栁繁谓此也荆公集句送呉显道诗亦云临川楼上柅园中【能改斋漫録】
　　徐铉谪居舒州赠彭芮云贾生去国已三年裋褐闲吟皖水边终日野云生砌下有时京信到门前无人与和投湘赋愧子来浮访戴船醉里新诗好归去莫随骚客住林泉【诗史】
　　徐铉事江南后主为文理院学士随煜纳图卒于鄜晚年诗愈工游木兰亭云兰桡破浪城隂直玉勒穿花苑树深观习水战云千帆日助隂山势万里风驰下濑声病中云向空咄咄频书字与世滔滔莫问津谪居云野日苍茫悲鵩舎水风隂湿敝貂裘送陈秘监归泉州云三朝恩泽冯唐老万里江山贺监归宿山寺云落月依楼阁归云拥殿廊【玉壶清话】
　　徐铉仕宦海州蒯亮为録事防军多与徃还未几亮受代徐饯之诗曰昔年闻有蒯先生二十年来道不行抵掌曾谈天下事折腰尤忤俗人情老还上国风光薄贫理归装结束轻迁客临流重惆怅晚风黄叶满孤城【诗史】太平兴国中呉王李煜薨太宗诏侍臣撰吴王神道碑时有与徐铉争名而欲中伤之者面奏曰知呉王事迹莫若徐铉为详太宗未悟遂诏铉撰碑铉遽请对而泣曰臣旧事李煜陛下容臣存故主之义乃敢奉诏太宗始悟让者之意许之故铉之为碑但推言厯数有尽天命有归而已其警句云东隣遘祸南箕扇疑投杼致慈亲之惑乞火无里妇之谈始劳因垒之师终复涂山之防又有偃王仁义之比太宗览读称叹异日复得铉所撰呉王挽词三首尤加叹赏每对宰臣称铉之忠义吴王挽词今记者二首曰倐忽千龄尽茫万事空青松洛阳陌芳草建康宫道德遗文在兴衰自古同受恩无补报反袂泣涂穷土德承余烈江南广旧恩一朝人事变千古信书存哀挽周原道铭旌郑国门此生虽未死寂寞已销魂李主葬北邙江南录乃铉与汤悦奉诏撰故有邻国信书之句东隣谓钱俶也【东轩笔録】
　　梅尧臣赠朝集院隣居诗云壁隙透灯光篱根分井口徐铉亦有喜李少保卜隣诗云井泉分地脉砧杵共秋声此句尤高逺矣【临汉诗话】
　　茅山玉晨观许长史旧宅有井色白而甘徐鼎臣作铭云长史含道栖神九天人非色改丹井存焉射兹谷鲋冽彼寒泉分甘玉液流润芝田我来自西寻真紫阳若爱召树如升鲁堂敬刋翠琰永识银牀噫嗟后学挹此余光【焦氏笔乘】
　　诗中有字音平仄借读者既经前人用过亦可据以谐律今就所见拈出之杜牧诗南朝四百八十寺白居易诗红阑三百九十桥十读平声姚合诗每月请钱共客分白居易诗请钱不早朝又红楼许住请银钥又当时绮季不请钱请读平声包佶诗晓潄琼膏氷齿寒氷读去声武元衡诗惟有白须张司马不言名利尚相从白居易诗四十着绯军司马男儿官职未蹉跎又一为军司马三见歳重阳司读去声【容斋随笔读入声野客丛谈据集韵作去声】卢纶诗人主人臣是亲家亲读去声陆蒙诗莫把荣枯异但知上下包又得失任渠但取乐不曾生个是非心徐铉诗莫折红芳树但知尽意防但读平声杜甫诗恰似东风相欺得夜来吹折数枝花白居易诗为问长安月谁教不相离相读入声王建诗绿窓红灯酒初醒灯读去声杜甫诗防须上番看成竹独孤及诗旧日霜毛一番新番读去声李商隠诗可惜前朝元菟郡菟读去声白居易诗烛泪粘盘累蒲萄又燕姬酌蒲萄蒲读入声李羣玉诗红芳防袈裟袈读去声白居易诗金屑琵琶槽又四弦不似琵琶声张祜诗宫楼一曲琵琶声方干诗语慙不及琵琶槽琵读入声独孤及诗徒言汉水才容刀才读去声白居易诗况对东溪野枇杷张祜诗生摘枇杷酸枇读入声白居易诗金杯翻汚麒麟袍李贺诗银鞯刺麒麟李山甫诗志公偏爱麒麟儿麒读去声白居易诗三年随例未量移量读平声蘓轼诗闻道已许谈其粗又寂寞闲窓易粗通粗读上声陶谷诗尖檐防子卑凡厮短靿靴儿末厥兵厮读入声今北地亲家之亲读去声吾吴蒲萄之蒲枇杷之枇读入声诗人皆随方言入律四声遂无定位矣【丛残小语】
　　明皇杂录云道士叶法善尝引上至月宫聆天乐上自晓音律黙记其音为霓裳羽衣曲此说虽怪然唐人大抵如此言按唐有两霓裳曲开成初尉迟璋尝仿古作霓裳羽衣曲以献诏以曲名赐贡院为题此自一曲也是歳榜首李肱所试诗即此题其诗始言开元太平时万国贺丰歳棃园献旧曲玉座流新制末言蓬壶事已空仙乐功尤替讵肯聴遗音圣功知善继则亦是祖述开元遗声耳此曲世无谱好事者毎惜之江表志载周后独能按谱求之徐常侍铉有聴霓裳羽衣曲纪以诗云此是开元太平曲莫教编作别离声则江南时犹在也【渔隠丛话】
　　江南冯延已曰凡人为文皆事竒语不尔则不足观惟徐公率意而成自造精极诗冶衍遒丽具元和风律而无淟涊纎阿之习初嗣主以谗贬移饶州适周世宗兵过淮铉即榜小舟归升州赋诗有云一夜黄星照官渡本初何面见田丰其伉直如此大梁以后气稍衰薾矣葢情郁为声凄楚宛折则难言之意多焉【宋诗钞小传】邓王从益元宗第八子警敏有文开寳初出镇宣州后主率近臣饯于绮霞阁自为诗序以送之徐铉诗云禁里花光似水清林烟池影共离情暂移黄阁只三载却望紫垣都数程满座清风天子送随车甘雨郡人迎绮霞阁上题诗在从此还应有颂声【南唐马令书】
　　徐锴
