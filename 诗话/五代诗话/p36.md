<!-- { "loadSidebar": true } -->
　　杨蟠金山诗天末楼台横北固夜深灯火见扬州王平甫曰庄宅牙人语也解量四至吴僧钱塘白塔院诗到江吴地尽隔防越山多陈后山谓分界堠子语也【潜邱劄记】寺在钱塘故有吴地越山之聮或以田庄牙人讥之似不害写物之妙后山缩为一句吴越到江分高矣譬之共君一夜话胜读十年书山谷缩为一句曰话胜十年书是也因书诸此以见诗法之无穷【瀛奎律髓】
　　福全
　　馔茶而幻出物象于汤靣者茶匠神通之艺也沙门福全生于金乡长于茶海能注汤幻茶成诗一句共点四瓯共一絶句泛乎汤表小小物类唾手办耳檀越日造门求观汤戏全自咏曰生成盏里水丹青巧画工夫学不成却笑当时陆鸿渐煎茶赢得好名声【清异録】
　　法常
　　河阳释法常性英爽酷嗜酒无寒暑风雨常醉醉即熟寝觉即朗吟曰优游麯世界烂漫枕神仙尝谓同志云酒天虚无酒地绵邈酒国安恬无君臣贵贱之拘无财利之图无刑罚之避陶陶焉荡荡焉其乐可得而量也转而入于飞蜨都则又蒙腾浩而不思觉也【清异録】
　　懐濬
　　姊归郡僧懐濬不知何所人干宁初知来识往皆有神验刺史于公以其惑众系而诘之乃以诗代通状云家在闽山西复西其中嵗嵗有莺啼如今不在莺啼处莺在旧时啼处啼又诘之复有诗云家在闽山东复东其中嵗嵗有花红而今不在花红处花在旧时红处红守异而释之详其诗意似在海中得非杯渡之流乎【北梦言】
　　可朋
　　可朋丹棱人少与卢延让为风雅之交有诗千余篇号玉垒集防题洞庭诗曰水涵天影濶山防地形高赠友人曰来多不似客坐久却垂帘欧阳炯以此比孟郊贾岛言其好饮酒贫无以偿酒债故时赒之可朋自号醉髠赠方干诗云月里岂无攀桂分湖中空赏钓鱼休杜甫旧居云伤心尽日有啼鸟独步残春空落花寄齐已云虽陪北楚三千客多话东林十八贤刘公诗话云有诗僧读洪州滕王阁诗谓守者诗总不佳何不除却守曰僧能佳乎即吟曰洪州太白方积翠满空苍万古遮新月半江无夕阳守异之然南方浮屠能诗者多矣余尝见可朋诗云虹收千嶂雨潮落半江天又云诗因试客分题僻棊为饶人下着低不减古人【全唐诗话】
　　欧阳烱与同僚纳凉净众寺依林亭列樽爼众方欢饮自若寺外有畊者曝背烈日中耘田击鼓罢敝不休可朋在坐乃作耘田鼓诗献烱曰农舍田头鼓王孙筵上鼓击鼓兮皆为鼓一何乐兮一何苦上有烈日下有焦土愿我天公降之以雨令桑麻熟仓箱富不饥不寒上下一般言虽浅近而极于理烱遽命众宾撤饮可朋有诗千余篇号玉垒集【十国春秋】
　　林庐暇日花蝶怡情宜有见于篇章者往往精睨始能逼真而闲澹之气易至偏失要在不相谋而两得也咏蝶如唐僧可朋乍当暖景飞仍慢欲就芳丛舞更高僧懐古雾开离草逈风逆到花迟俱未若陌上斜飞去花间倒翅回尤精【深雪偶谈】
　　文喜
　　湘南僧文喜失鹤诗云一向乱云寻不得防回临水待归来上潭州刘相大称许【青集】
　　栖岩
　　祝融峰留题甚多谢元云云湿幽岩滑风梳古木香僧栖岩云闲云四边尽浮世一齐低【青集】
　　干康
　　僧干康零陵人齐已居湘西道林寺康往谒之齐已使谓曰我师门非诗人不游大德来非诗人耶请为一诗以代门刺康吟云隔防红尘忙似火当轩青嶂冷如冰烹茶童子休相问报道门前是衲僧已大喜及别送之以诗康有经方干故居云镜湖中有月处士后无人荻笋抽高节鲈鱼跃老鳞为齐已所称干德中左补阙王伸知永州康持诗谒王覩其老丑试以诗时积雪初消命咏之曰六出竒花已住开郡城相次见楼台时人莫把和泥看一片飞从天上来伸惊曰其防不浅因待以殊礼【雅言系述】
　　义存
　　雪峰难提塔义存禅师所预造自序曰夫从縁得者始终成壊非从縁得者厯刼常坚坚则在壊则损虽然离散未至何妨预置者哉所以石室木函搬土为龛诸事已备脚北头南比至其时横山睡酣塔后黄滔为作铭者也蘸月池旁有古杉乃闽王审知与义存手植皆数十围义存植者直而参天闽王植者樛而逮地水磨磨下絶雀初义存题云庵前永日无狼子磨下终年絶雀儿至今信然【闽书】
　　唐懿宗咸通六年七月雪峰祖师登象骨山曰真吾居也乃诛茅为庵学徒翕然其山属侯官县环控四邑峭防万仭先冬而雪盛夏而寒因以雪峰名焉师住山后尝作诗曰光隂迅速暂须臾浮世何能得久居出岭年登三十二入闽早是四旬余他非不用频频举已过还须旋旋除报与满朝朱紫道阎王不怕佩金鱼【小草斋诗话】
　　契盈
　　僧契盈闽人通内外学常遇仙教以絶三彭之法三彭者三尸也广顺中来居杭之龙华寺赐号广辨周智禅师契盈性尤敏速一日侍忠懿王游碧波亭时潮水初满舟楫辐凑望之不见其首尾王喜曰吴越国去京师三千里谁知一水之利如此邪契盈答曰可谓三千里外一条水十二时中两度潮时人称为骈切时江南未通两浙贡赋率由海达青州故云【十国春秋】
　　行因
　　庐山佛手岩在絶顶李氏有国日行因禅师居焉李氏诏居栖贤寺一夕大雪逃归旧隠尝煮茶延僧托岩扉立化作偈曰前朝诏住栖贤寺雪夜逃居岩石间想见煮茶延客处直缘生死不相闗【辟寒録】
　　齐已
　　僧齐已益阳人本佃户胡氏子也七嵗居大沩山寺与诸童子牧牛天性頴悟尝以竹枝画牛背为诗诗句多出人意表众僧竒之劝令落发为浮圗【十国春秋】
　　居长沙道林寺湖南幕府号能诗者徐仲雅廖匡圗刘昭禹辈靡不声名借甚而仲雅尤傲忽虽王公不避独见齐巳必悚然不敢以众人相遇齐巳故赘疣至是爱其诗者或戏呼之曰诗囊无何将游蜀武信王习齐已名遮留之龙德元年礼齐已于龙兴寺署为僧正时降手牍慰藉良厚然居恒多郁郁不乐僧虚中贻诗云老负峨嵋月闲看云水心盖伤其志也齐巳既托迹江陵惟事笔墨自娱乃作渚宫莫问篇十五章以述懐顷之唐秦王从荣召入侍中秋大宴齐巳窥从荣藏异志有东林莫得渐高势四海正看当路时之句几以讽刺得罪已而脱归荆南赖武信王匿之获免其不屈节侯王类如此【十国春秋】
　　湖南幕府多才而徐东野尤好轻忽虽王公不避也毎见齐已必悚然不敢以众人待之尝谓同列曰我辈所作皆拘于一途非所谓通方之士若齐已才高思逺无所不通殆难及矣论者以徐东野为知言东野亦常赠之诗曰我唐有僧号齐已未出家时宰相器爰见梦中逢武丁毁形自学无生理骨瘦神清风一襟松老霜天鹤病深一言悟得生死海芙蓉吐出琉璃心闷见唐风雅容缺敲破冰天飞白雪清塞清江却有灵遗魂泣对荒郊月格何古天工未生谁知主混沌凿开鸡子黄散作纯风如胆苦意何新织女星机挑白云真宰夜来调暖律声声吹出嫩青春调何雅涧底孤松秋雨洒嫦娥月里学步虚桂风吹落玉山下语何竒血泼乾坤龙战时祖龙跨海日方出一鞭风雨万山飞已公已公道如此浩浩寰中如独自一簟松风冷如水长伴巢由伸脚睡其为名士推重如此【五代史补】
　　郑谷与僧齐已黄损等共定今体诗格云凡诗用韵有数格一曰葫芦一曰辘轳一曰进退葫芦韵者先二后四辘轳韵者双出双入进退韵者一进一退失此则缪矣余按倦游杂録载唐介为台官廷疏宰相之失仁庙怒谪英州别驾朝中士大夫以诗送行者颇众独李师中待制一篇为人传诵诗曰孤忠自许众不与独立敢言人所难去国一身轻似叶高名千古重于山并游英俊顔何厚未死奸谀骨已寒天为吾君扶社稷肯教夫子不生还此正所谓进退韵格也按韵畧难字第二十五山字第二十七寒字又在二十五而还又在二十七一进一退诚合体格岂率尔为之哉近阅泠斋夜话载当时唐李对答乃以此诗为落韵诗盖渠不见郑谷所定诗格有进退之説而妄为云云也【湘素杂记】
　　僧齐巳白莲集十巻光宪为荆南节度副使序之曰风雅之道孔圣之删备矣美刺之説卜商之序明矣降自屈宋逮乎齐梁穷诗源流权衡辞义曲尽商别成格言其惟刘氏之文心乎后之品评不复过此有唐御宇诗律尤精列姓字缀英秀不啻十数家丹阳殷璠优劣升黜咸当其分世之深于诗者谓其不诬顾我何人敢议臧否茍成美有阙得非交游之罪耶禅祖齐已本胡氏子实长沙人家迩沩山慕大禅伯悟入顿门落发拥毳游方宴坐宿念未忘存乎篇咏师趣尚孤洁词韵清润平澹而意逺冷峭而格高郑谷郎中有与师云应是逢新雪高吟得好诗格清无俗字思苦有苍髭其为诗家称许如此晩嵗将之岷峨假途渚宫太师南平王筑浄室以居之舍浄财以供之虽入朱门而不移素履议者以唐来诗僧惟贯休禅师骨气浑成境意倬异殆难俦敌至于皎然灵一将谈禅者并驱于风骚之途不近不逺也江之南汉之北缁流以儒业缘情者靡不希其声彩自非雅道昭著安得享兹大名鄙以旅官荆台最承欵洽较风人之情致赜文士之防归周旋十年互见阃域师平生诗槀未遑删汰俄惊迁化门人西文并以所集见授因得编就八百一十篇勒成一十巻题曰白莲集盖以久栖东林不忘胜事余既缮写归于庐岳附逺大师文帙之末逓为辉光其佳句全篇或对偶开巻辄得无烦指摘濡豪梗概良深悲慕天福三年戊戌三月一日序【白莲集】
　　东坡志林云唐末五代文章衰尽诗有贯休齐已书有亚栖村俗之气大略相似此论固然然齐已白莲集至今尚传余尝见海虞冯氏写本有荆南孙光宪序篇帙完好略无阙轶文章流传信有命乎【香祖笔记】
　　齐已有早梅诗中云昨夜数枝开郑谷为点定曰数枝非早不若一枝佳耳人以谷为齐已一字师【十国春秋】僧齐已往袁州谒郑谷献诗云高名喧省闼雅颂出吾唐叠巘供秋望飞云到夕阳自封修药院别下着僧床防许中朝事久离鸳鹭行谷览之曰请改二字方得相见经数日再见云已改得作别埽着僧床谷大嘉赏结为诗友【郡阁雅谈】
　　东坡言僧诗要无蔬笋气固诗人鉴便作世网中语殊不知本分家风水边林下气象盖不可无若尽洗去清防之韵便与俗同科又何足尚齐已云春深游寺客花落闭门僧僧惠崇有晓风飘磬逺暮雪入廊深之句华实相副顾非佳句耶【西清诗话】
　　今言中酒之中多以为平声祖三国志中圣人中贤人之语然齐巳栁诗曰秾低似中陶潜酒輭极如伤宋玉风乃作仄声或者谓平仄一意仆谓中酒之中从仄声自有出处按前汉樊哙传军士中酒注竹仲反齐已祖此【野客丛书】
　　潇水在永州西三十步湘水在州北十里自零陵合流谓之潇湘齐已诗云二水逺难论从离到坎奔冷穿千嶂陌清过防州门沈彬云数家渔网秋云外一岸残阳细雨中何涓云鴈影数行秋半逢渔歌一声夜深发皆曲尽其妙【零陵总记】
　　太白宁放弃而不作眷恋之态宁狂荡而不作规矩之语子美不能不让此两着元微之谓太白不能窥杜甫之藩篱况堂奥乎此非公论退之云李杜文章在光焰万丈长不知羣儿愚那用故谤伤齐已云须知一一丈夫气不是绮罗儿女言此真知太白者【留青日札】
　　僧齐已松诗云雷电不敢伐灵【阙】蠧万端麕依干节死虵入朽根蟠影浸僧禅湿风吹鹤梦寒寻常风雨夜疑有鬼神看小松云发地才盈尺蟠根巳有灵严霜百花死深院一株青后夜萧骚动空阶蟋蟀聴谁于千载外吟倚老龙形【续本事诗】
