<!-- { "loadSidebar": true } -->
　　蜀王昶好衣紫挟弹所幸花蘂夫人善诗即世传宫词也蜀既破其亡国诗云君王城上防降旗妾在深宫那得知十四万人齐解甲更无一个是男儿亦愤而悲矣夫人业入宋宫中艺祖一日临之见壁上画像不知是昶问何神也夫人乃谬言此张仙耳妇人奉之者宜子至今有张仙祠云夫人下比緑珠则不足上拟息妫则有余【稗史彚编】
　　花蘂夫人宫词之外尤工乐府蜀亡入汴道经葭萌题驿壁云初离蜀道心将碎离恨绵绵春日如年马上时时闻杜鹃书未毕为军骑催行后人续之云三千宫女皆花貌妾最婵娟此去朝天只恐君王宠爱偏花蘂见宋祖时犹作四十万人齐解甲更无一个是男儿之诗焉有随昶行而书此败节语乎续之者不惟虚空架桥而词之鄙亦狗尾续貂矣【蜀中诗话】
　　君王城上防降旗妾在深宫那得知二十万军皆解甲更无一个是男儿世传此诗乃花蘂夫人蜀亡辇入后宫宋祖问而作者传记杂编又载为前蜀王衍降唐时兴圣太子作诗曰蜀朝昏主出降时衔璧牵牛系鼔旗二十万军皆拱手更无一个是男儿既皆蜀亡之作其辞又类正史不载者也当存疑以俟【七修类藁】
　　孟昶败时精兵尚十四万宋师止三万耳太祖以蜀亡问费答诗云云太祖更宠爱之尤工填词入汴时题葭萌驿壁云初离蜀道心将碎离恨绵绵春日如年马上时时闻杜鹃调丑奴儿令也书未毕军骑催行遂止半阕有人续之云三千宫女皆花貎妾最婵娟此去朝天只恐君王宠爱偏使费能抗节从昶母此词不几为轻薄恶札哉然审征奉表寅逊促装一女子与十四万小人又何责也世传其宫词百首清新艳丽足夺王建张籍之席盖外间摹写自多泛设终是看人富贵语固不若内家本色天然流丽也王平甫攷王恭简所集云止二十八首然其余别无可据且手笔一格故仍之【宋诗小传】
　　耿先生
　　耿先生军大校耿谦女好书善画为诗往往有佳句雅通黄白之术能拘制鬼魅竒瑰怳忽莫知其所由来为女道士自称天自在山人保大中因宋齐丘以入宫元宗处之别院号曰先生尝被碧霞帔手如鸟爪题诗墙壁又自称比大先生【耿先生传】
　　童氏
　　童氏江南人莫详其世系所学出王齐翰工道释人物当时缙绅家妇女往往求写照焉有文士题童氏画诗曰林下才华虽可尚笔端人物更清妍如何不出深闺里能以丹青写外边后不知所终【宣和画谱】
　　李芳仪
　　芳仪江南国主李景女也纳土后在京师初嫁供奉官孙某为武疆都监后为辽圣宗所获封芳仪生公主一人赵至忠虞部自北敌归明尝仕辽为翰林学士修国史着敌庭杂记载其事时晁补之为北都教官览其书而悲之与顔复长道作芳仪曲云金陵宫殿春霏微江南花发鹧鸪飞风流国主家千口十五吹箫粉黛稀满堂诗酒皆词客夺锦挥毫在瑶席后庭一曲风景改收泪临江悲故国令公献籍朝未央勅书筑第优降王魏俘曽不输织室供奉一官奔武疆秦淮潮水钟山树塞北江南易懐土双燕清秋梦柏梁吹落天涯犹并羽相随未是断肠悲黄河应有碧波时宁知翻手明朝事咫尺山河不可期仓皇三鼔滹沱防良人白马今谁见国亡家破一身存薄命如云信流转芳仪加我名字新教歌遣舞不由人采珠拾翠衣裳好深红暗紫惊胡尘隂山射虎边风急嘈杂琵琶酒防泣无言数遍天河星知有南箕近乡邑当年千指渡江来千指不知身独哀中原骨肉尽零落黄鹄寄意何当回生男自有四方志女子那知出门事君不见李陵椎髻泣穷边丈夫漂泊尤堪怜江州庐山真风观李主有国日施财修之刋姓氏于石有大宁公主永嘉公主皆李景女不知芳仪者孰是也【稗史彚编】
　　任氏
　　蜀尚书侯继圗本儒士一日秋风四起偶倚阑于大慈寺楼有大桐叶飘然而坠上有诗云拭翠敛双蛾为郁心中事搦管下庭除书作相思字此字不书石此字不书纸书向秋叶上愿逐秋风起天下有心人尽解相思死天下负心人不识相思意有心与负心不知落何地侯贮箧中凡五六年方卜任氏为婚尝讽此诗任曰此是妾书桐叶诗争得在君所侯曰向在大慈寺阁上倚阑得之即知今日之聘非偶然也以今书较之与叶上无异【五溪论事】
　　黄崇嘏
　　蜀王有伪相周庠者初在卭南幕中留司府事时临卭县送失火人黄崇嘏才下狱便贡诗一章曰偶离幽隠住临卭行止坚贞比涧松何事政清如水镜绊他野鹤向深笼周览诗遂召见称乡贡进士年三十许祗对详敏即命释放后数日献歌周极竒之召于学院与诸生侄相伴善棊琴妙书画翌日荐摄府司户叅军颇有三语之称胥吏畏伏案牍丽明周既重其英聪又美其风彩在任将逾一载遂欲以女妻之崇嘏又袖封状谢仍贡诗一篇曰一辞拾翠碧江湄贫守蓬茒但赋诗自服蓝衫居郡掾永抛鸾镜画蛾眉立身卓尔青松操挺志铿然白璧姿幕府若容为坦腹愿天速变作男儿周览诗惊骇不已遂召见诘问乃黄使君之女防失覆防唯与老妪同居元未从人周益仰贞洁郡内咸叹异旋乞罢归临卭之旧隠竟莫知存亡焉【玉溪编事】
　　女侍中魏元义妻也女学士孔贵嫔也女校书唐薛涛也女进士宋女郎林妙玉也女状元孟蜀黄崇嘏也崇嘏临卭人作诗上蜀相周庠庠首荐之屡摄府县吏事精敏胥徒畏服庠欲妻以女嘏以诗辞之曰一辞拾翠碧江湄贫守蓬茒但赋诗自服蓝衫居郡掾永抛鸾镜画蛾眉立身卓尔青松操挺志铿然白璧姿幕府若容为坦腹愿天速变作男儿庠大惊具述本末乃嫁之传竒有女状元春桃记盖黄事也【丹铅总録】
　　南楚材妻
　　五代末濠梁人南楚材游陈颍间颍州欲以女妻之而楚材已娶薛氏以受颍守之恩似无还意薛氏善书画能属文自对鉴圗其形并作诗题寄之曰欲下丹青笔先拈玉镜端已惊顔寂寞渐觉鬓凋残泪眼描将易愁肠写出难恐君浑忘却时展画圗看【唐宋遗史】
　　素娥
　　韦洵美先辈开平嵗及第受邺都从事辟焉乃挈所宠素娥行罗绍威闻其姝丽才达临河令女使赍二百疋及生饩而露意焉洵美无所容足遂令妆束更衣修缄献之素娥姓崔氏亦大梁良家子善谐谑笔札和泪作诗曰妾闭闲房君路岐妾心君恨两依依魂神傥遇巫娥伴犹逐朝云暮雨归洵美乃不受辟夜渡河宿一寺长吁而寝曰何处人能报不平寺有行者排闼而揖曰先辈蓄何不平事洵美具语之歘然出门而去至三更忽掷一皮囊入门乃贮素娥而至侵晓问寺僧言在寺打钟勤苦三十余年已不知所之洵美即遁迹他所【灯下闲笑】
　　单氏
　　成都妓人单氏赠陈希夷诗云帝王师不得日月老应难名士多称之【唐宋遗史】
　　张太华
　　广政初蜀后主与妃张太华同辇游青城山九天丈人观月余不返李廷珪谏不聴又数日雷雨大作太华震殒以红锦龙褥裹瘗观前白杨树下翌日趣回銮悲痛无已既数年链师李若冲晚霁闲步见树下一美人翠眉雪肌吟诗曰一别銮舆今防年白杨风起不成眠常思往日椒房宠泪滴衣襟损翠钿若冲前问之敛袵答曰我蜀王妃张太华也幽魂尚滞乞赐超防若冲为奠长生金简生神玉章度生人世梦太华来谢壁间垩书一絶云符吏匆匆叩夜扄便随金简出幽防蒙师荐防恩非浅领得生神九巻经蜀主闻之厚赐若冲是后惟花蘂夫人宠冠后宫矣【全蜀艺文志】
　　蜀宫人
　　李西美帅成都士人陈甲舘于便斋月夜有危髻古衣裳妇人数辈笑语花圃中有甚丽者诵诗云旧时衣服尽云霞不到迎仙不是家今日楼台浑不识只余古木记宣华小雨亷纎梅子黄晩云收尽月侵廊树隂把酒不成醉何处无情枉断肠忽不见今府第故蜀宫岂当时宫女犹有鬼耶按蜀梼杌宣华故苑名【闻见后録】
　　耿玉真
　　南唐卢绛病痁梦白衣美妇歌曰玉京人去秋萧索画檐鹊起梧桐落欹枕悄无言月和清梦圎背灯惟暗泣甚处砧声急眉黛小山攒芭蕉生暮寒歌罢劝酒曰妾耿玉真也他日富贵相见于固子坡后入宋临刑有白衣妇人同斩宛如所梦问其姓名曰耿玉真其地则固子坡也一説卢病痁梦一白衣妇人令食蔗遂愈且曰太尉当富贵可诣都下妾有一诗一缗以助行妾乃玉真也他日孟家陂相见其诗云清风明月夜深时箕帚卢郎恨已迟他日孟家陂上约再来相见是佳期绛后于孟家陂赐死同刑妇人曰耿玉真宛然梦中所遇也【诗话总】
　　莘七娘
　　莘七娘五代时人从夫征讨夫殁于明溪乡七娘焉而即居于明溪七娘死合夫人莫之灵也明溪者延汀接境要道是有巡简司驿驿在七娘处一夕客假舘驿中夜闻吟诗声甚悲客惊异使反之再诵琅然其词曰妾身本是良家女防习女工及书史笄年父母常爱怜遂使良人作鸳侣五季乱离多寇盗良人被命事征讨因随奔逐道途间忽染山气命防夭军令严肃行急良人命没难收拾独将骸骨葬明溪数尺孤坟空寂寂屈指经今二百年四时絶祀长萧然未能超脱红尘路妾心积恨生云烟达旦客语隣并书其词壁间去自是乡人构室墓前祀之祷祈响应每有草寇攻掠屡获神助宋嘉定中勅封利夫人复加福顺夫人相传六月十一日为神诞自宋元迄今士庶防恭赛飨毋敢少懈宋文天祥题庙诗曰百万貔貅扫犬羊家山万里受封疆男儿若不平妖虏死愧明溪莘七娘【闽书】
　　石真妃
　　罗源紫霄岩有二女神号石真妃灵显颇着二妃者罗源徐公里石氏女也姊曰月华妹曰雪英皆有姿色涉书史五季末处州青巾贼作乱二女被掳义不受辱相继投河死宋时林孝子戅孙入山采樵遇二女明妆俨然肃入其家延茶久之吟咏闲雅月华有百尺潺湲探禹穴寸心皎洁付陶雪英有肉芝胜比莲花鲊甘露何如竹叶醲之句谓戅孙曰吾石氏女遭难而死上帝悯吾贞烈勅吾为火部曜灵真妃吾妹为水部风毒真妃封此岩为紫霄岩命吾主之俗呼曰石八娘岩是也君以孝闻今虽贫不久当贵已而相别送出戅孙回望无复人宇矣【涉异志】
　　九龙妃
　　同州澄城县有九龙庙然一妃耳土人云冯瀛王之女也夏县司马才仲戏题诗云身既事十主女亦妃九龙过客读之无不一笑【懒真了】
　　南汉美人
　　素馨斜在广州城西十里三角市南汉葬美人之所也有美人喜簪素馨死后遂多种素馨于冡上故曰素馨斜至今素馨酷烈胜于他处以弥望悉是此花又名曰花田方信孺诗千年艳骨掩尘沙尚有余香入野花何似塜头美人草风前犹作舞腰斜余诗花田旧是内人斜南汉风流此一家千载香销珠海上春魂犹作素馨花【广东新语】
　　花田人以种素馨为业其神为南汉美人故采摘必以妇女而彼中妇女多不簪戴有咏者曰花田女儿不爱花萦丝结缕饷他家贫者穿花富者戴明珠十斛似泥沙【广羣芳谱】
　　广东刘王女素馨冡上生白花因其名亦名素馨宋傅伯成诗昔日云鬟鎻翠屏只今烟冡伴荒城香魂断续无人问空有幽花独擅名【焦氏类林】
　　梦中女子
　　东南复州门街东有刘氏旧宅宇舎横断敝壊鲜有人居梁太保震有逺房弟伯升秀才请居之既憩居月余晨夕甚安一日昼寝梦魇久之方寤乃曰道梦一女子泣而呼曰聴妾幽恨之句诗曰卜得上峡日秋江风浪多巴陵一夜雨肠断木兰歌梁因称叹而觉竟无他説【塍説后集】
　　十八娘
　　荔枝谱十八娘荔枝色深红而细长时人以少女比之俗传闽王王氏有女第十八好噉此品因而得名周必大诗白莲近忆三千女丹荔遥招十八娘【韵府】
　　僧贯休
