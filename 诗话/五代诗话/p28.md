<!-- { "loadSidebar": true } -->
　　韩致光吴子华皆唐末词臣位望通显虽国蹙主辱而赋咏唱和不辍存于集者不过流连光景之语如感时伤事之作絶未之见当时公卿大臣往往皆如此【后邨诗话】致光昭宗时以翰林承防谪岭表道湖南谢人含桃诗云金銮嵗嵗长宣赐忍泪看天忆帝都自注云每嵗初进之后先宣赐学士韩子苍谢人茶云白发前朝旧史官风炉煮茗暮江寒苍龙不复从天下拭泪看君小凤团意本致光而语益工【复斋漫録】
　　余溺章句信有年矣诚知非丈夫所为不能忘情天所赋也自庚辰辛巳之际迄辛丑庚子之间所着歌诗不啻千首其间以绮丽得意者亦数百篇往往在士大夫之口或乐工配入声律粉墙椒壁斜行小字窃咏者不可胜计大盗入闗缃帙都坠迁徙不常厥居求生草莽之中岂复以吟讽为意或天涯逢旧识或避地遇故人醉咏之暇时及拙唱自尔鸠辑复得百篇不忍弃捐随时编録遐思宫体未敢称庾信攻文却诮玉台何必倩徐陵作叙粗得捧心之态幸无折齿之惭栁巷青楼未尝糠粃金闺绣户始预风流咀五色之灵芝香生九窍咽三危之瑞露春动七情如有责其不经亦望以功掩过翰林学士承防行尚书户部侍郎知制诰韩偓序【香奁集自序】
　　余自辛酉嵗戏作无题十四韵故奉常王公相国首于继和故内翰吴侍郎融令狐舍人涣阁下刘舎人崇誉吏部王员外涣相次属和余因作第二首却寄诸公二内翰及小天亦再和余复作第三首二内翰亦三和王公一首王小天二首二学士各三首余又倒押旧韵成第四首二学士笑谓余曰谨防降旗何妍如是也遂絶笔是嵗十月末余在内直一旦兵起随驾西狩文稿咸弃更无孑遗丙寅年九月在福建寓止有前东都度支院蘓暐端公挈余沦落诗稿见授中得无题一首因追味旧作缺亡甚多惟第二第四首彷佛可记其第三首才得数句而已今亦依次编之以俊他时偶获全本余五人所和不复忆省矣【香奁集无题诗序】
　　世传香奁集江南韩熈载所为误沈存中笔谈又谓晋相和凝所为后贵恶其侧艳嫁名于偓亦非也余家有唐吴融诗一集其中有和韩致尧无题三首与香奁集中无题韵正同而偓序中亦具载其事又余曽在温陵于偓裔孙駉处见偓亲书所作诗一巻虽纸墨昏淡而字画宛然其袅娜多情春尽等诗多在巻中此可验矣偓富于才情词致婉丽能道人意外事固非凝所及据非梦琐言云凝少年好为小词令布于汴洛洎作相专令人收拾焚毁契丹入冦号为曲子相公然则凝虽有集名香奁与偓同乃浮艳小词耳安得便以今世所行香奁集为凝作耶【石林集】
　　韩偓香奁集百篇皆艳体也沈存中笔谈云乃和凝所作凝后贵悔其少作故嫁名韩偓耳今香奁集有无题诗序云余辛酉年戏作无题诗十四韵故奉常王公内翰吴公舎人令狐涣相次属和是嵗十月一旦兵起随驾西狩文稿咸弃丙寅嵗在福建有苏暐以稿见授得无题诗因追咏旧诗缺亡甚多余按唐书韩偓传偓尝与崔嗣定防诛刘季述昭宗反正为功臣与令狐涣同为中书舎人其后韩全诲等刼帝西幸偓夜追及鄠见帝恸哭至凤翔迁兵部侍郎天祐二年挈其族依王审知而卒以纪运圗攷之辛酉乃昭宗天复元年丙寅乃哀帝天祐二年其序所谓丙寅嵗在福建有苏暐授其稿则正依王审知之时也稽之于传与序无一不合者则此集韩偓所作无疑而笔谈以为和凝嫁名于偓特未攷其详耳笔谈云偓又有诗百篇在其四世孙奕处见之岂非旧诗之缺亡者乎【韵语阳秋】
　　致光笔端甚高唐之将亡与吴融诗律皆全不似晩唐善用事极忠愤惟香奁之作词工格卑岂非世事巳不可救姑流连荒亡以纾其忧乎【瀛奎律髓】
　　香奁之作为韩偓无疑也或以为和凝之作嫁名于韩刘潜夫误信之攷诸同时吴融集有依韵唱和者何可掩哉诲淫之言不以为耻非唐之衰而然乎【瀛奎律髓】高秀实云元氏艳诗丽而有骨韩偓香奁集丽而无骨时李端叔意喜韩偓诗诵其序云咀五色之灵芝香生九窍咽三危之瑞露美动七情秀实云劝不得也劝不得也【彦周诗话】
　　韩偓诗牕里日光飞野马案头筠管长蒲卢上句谓牕隙日影中多见飞尘人犹易解至次句则案头竹管岂长芦苇耶便相顾错愕按中庸夫政也者蒲卢也旧注蒲卢是蜾蠃名尔雅云即细腰蜂也蜾蠃取螟蛉纳书案笔管间以泥封之阅数日而化为蜾蠃其以之证政举者正以言民化之易也是以家语曰天道敏生人道敏政地道敏树夫政也者蒲卢也待化而成其着待化而成四字明明解敏政之譬此夫子自言之且自注之者自宋人作章句改卢为芦以蒲苇当之则不惟中庸家语尔雅毛诗俱不能解即韩冬郎一七字诗亦无解处矣嗟夫读经读诗皆不可无学如此【西河诗话】
　　香奁集云后魏时相州人作李波小妹歌疑其未备因补之李波小妹字雍容窄衣短袖蛮锦红未解有情梦梁苑何曽自媚妬吴宫谁教牵引知酒味因令怅望成春慵海棠花前秋千畔背人掩鬓道怱怱韩偓所补似言闺房之意大非其实北史广平人李波宗族强盛残掠不已百姓语云李波小妹字雍容褰裾逐马如巻蓬左射右射必叠双妇女尚如此男子安可逢李安世设方畧诱杀之州内肃然【西溪丛话】
　　韩偓诗鹅儿唼啑栀黄觜凤子轻盈腻粉腰不识凤子定是何物有问予姑以蝶应之问者依违而已退念藏书万数不能贮心亦病也徐悟乃崔豹古今注耳谓蛱蝶大者为凤子【金玉诗话】
　　子规人但知其为催春归去之鸟盖因其声曰归去了故又名思归鸟而不知亦为先春而鸣之鸟史记厯书百草奋兴姊规先嘷索隠曰子规春气发动则先出野泽而鸣是也韩致光春恨诗残梦依依酒力余城头批颊伴啼乌批颊鸟即鹎鵊也催明之鸟【留青日札】
　　唐卢延逊诗树上谘诹批颊鸟牕间壁剥叩头虫王半山诗翳木窥抟黍借草聴批颊元人送春诗批颊穿林呌新緑韩致光春恨诗云残梦依依酒力余城头批颊伴啼乌平明乍卷西楼幙院静初闻放辘轳批颊盖鸟名但不详为何形状耳或曰即鹎鵊也催明之鸟【丹铅总録】韩偓诗云洞门深闭不曽开横卧乌龙作妒媒又云柏风不动乌龙睡时有幽禽自唤名又云遥知小阁还斜照羡杀乌龙卧锦茵祝镒子权贤良穷探古诗无不贯通一日问余曰韩致光诗用乌龙为何事余答曰乐天和元微之梦春游诗云乌龙卧不惊青龙飞相逐当是犬尔子权曰何所据余戏之曰岂不闻俚语云拜狗作乌龙后阅沈汾续仙传云韦善俊擕一犬号乌龙化为龙乗之飞升而去乐天致光诗未必不用此事【槁简赘笔】北都使宅旧有过马防按唐韩偓诗云外使进鹰初得按中官过马不教嘶注云乗马必中官驭以进谓之过马既乗之然后蹀躞嘶鸣也盖唐方镇亦效之因而名防事也【温公诗话】
　　墨庄漫録云妇人之纒足起于近世南史齐东昏侯为潘贵妃凿金为莲花以帖地令妃行其上曰此步步生莲花然亦不言其弓小也如古乐府玉台新咏皆六朝词人纎艳之言类多体状美人容色姝丽及言妆饰之华眉目唇口要支手指之类无一言称纒足者如唐杜牧李白李商隠之辈作诗多言闺帏之事亦无及之者韩偓香奁集咏屧子诗云六寸肤圆光致致唐尺短以今较之亦自小也而不言其弓惟道山新闻云李后主宫嫔窅娘纎丽善舞后主作金莲高六尺饰以寳物细带缨络莲中作品色瑞莲令窅娘以帛纒脚令纎小屈上作新月状素袜舞云中回旋有凌云之态唐镐诗曰莲中花更好云里月长新因窅娘作也由是人皆效之以纎弓为妙以此知扎脚自五代以来方为之【辍耕録】妇人纒足不知始自何时或云始于齐东昏然余向年观唐文皇长孙后绣履圗则与男子无异又见则天后画像其芳趺亦不下长孙可见唐初大抵俱然唯大厯中夏侯审咏被中睡鞋云云里蟾钩落凤窝玉郎沉醉也摩挲盖弓足始见此至杜牧诗云细尺才量减四分纎纎玉笋裹轻云又韩偓诗云六寸肤圎光致致唐尺只抵今制七寸则六寸当为今四寸二分亦弓足之寻常者矣因思此法当始于唐之中叶今又传南唐后主为宫婢窅娘作新月様以为始此似亦未然也【野获编】韩致光诗白玉堂东遥见后令人评泊画杨妃李子田云评泊者论贬人是非人也今作评驳者非近诸本或作斗薄或转讹徙薄殊无意义万首絶句本作评泊当犹近古【池非偶谈】
　　梅圣俞河豚诗云春防飞杨花永叔谓河豚食杨花则肥韩偓诗栁絮覆溪鱼正肥大抵鱼食杨花则肥不必河豚也【诗话总】
　　韩致光湖南食樱桃诗云苦笋恐难同象匕酩浆无复莹蠙珠自注云秦中谓三月为樱笋时乃知李绰秦中嵗时纪所谓四月十五日自堂厨至百司厨通谓之樱笋厨非妄也陈无已春懐诗云老形已具臂膝痛春事无多樱笋来【能改斋漫録】
　　李贺桃花乱落如红雨韩偓杏花飘雪小桃红桃花红而长吉以雨比之杏花红而致光以雪比之皆可为善用不拘拘于故常者所以为竒不然则栁雪李月梨雪桃霞谁不能道【留青日札】
　　杜子美云鱼吹细浪揺歌扇李洞云鱼揺清影上帘栊韩偓云池靣鱼吹栁絮行此三句皆言鱼戏而韩为优【扪虱新语】
　　五七言絶句最少而最难工虽作者亦难得四句全好者晩唐人与王介甫最工于此如韩偓云昨夜三更雨临明一阵寒蔷薇花在否侧卧巻帘看四句皆好【诚斋诗话】农圃家风渔樵乐事唐人絶句摸写精矣余摘十首题壁间每菜羮豆饭后啜苦茗一杯偃卧松牕竹榻间令儿童吟诵数过自谓胜如吹竹弹丝今记于此韩偓云闻説经旬不啓闗药牕谁伴醉开顔夜来雪压前村竹剰看溪南几尺山又云万里清江万里天一村桑柘一村烟渔翁醉着无人唤过午醒来雪满船长孙佐辅云独访山家歇还涉茅屋斜连隔松叶主人闻语未开门绕篱野菜飞黄蝶薛能云邵平地接吾庐谷雨干时偶自耡昨夜春风欺不在就床吹落读残书韦庄云南隣酒熟爱相招蘸甲倾来緑满瓢一醉不知三日事任他童穉作渔樵杜荀鹤云山雨溪风卷钓丝瓦瓯篷底独斟时醉来睡着无人唤流下前滩也不知陆蒙云雨后沙虚古防崩渔梁擕入乱云层归时月落汀洲暗认得山家结网灯郑谷云白头波上白头翁家逐船移浦浦风一尺鲈鱼新钓得儿孙吹火荻花中李商隠云城郭休过识者稀哀猿啼处有柴扉沧江白石渔家路薄暮归来雨湿衣张演云鹅湖山下稻粱肥豚栅鸡栖对掩扉桑柘影斜春社散家家扶得醉人归【鹤林玉露】松江诗话曰有松棚诗一聮采来犹带烟霞气月明满地金钗细以为佳句恨不见全篇仆谓月照松影但见参差黑影耳安知其为金钗松叶比之金钗者谓架上月照映则可不可谓地上之影也不如曰月明满架金钗细此语为得前辈谓退之聮句中竹影金碎之语所谓金碎者非直谓竹影也谓竹间之日影耳以此验之益信仆之説为然韩偓诗曰长松夜落钗千股此语无病李涉诗曰疎林透明月散乱金光滴此正退之竹影金碎【野客丛书】
　　咏浴诗初似洗花难抑按终忧沃雪不胜任岂知侍女帘帷外賸取君王几饼金按赵后外传昭仪浴帝窃观之令侍女勿言投赠以金一浴赐百饼此诗尚有所讽谓世之为君者亦惑乎此也【瀛奎律髓】
　　意有余而不及于防则风懐之作犹之可也书妇人之言于雅什不已卑乎故香奁之作唯取七言律六首此诗仙树有花难问种御香闻气不知名句佳尾句太猥【瀛奎律髓】
