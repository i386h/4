<!-- { "loadSidebar": true } -->
　　凡写迷离之况者止须述景如小牕斜日到芭蕉半床斜月疎钟后不言愁而愁自见因思韩致光空楼鴈一声迷屏灯半灭已足色悲凉何必又赘眉山正愁絶耶觉首篇时复见残灯和烟坠金穂如此结句更自含情无限【花草蒙拾】
　　诗有销魂者三香奁集其一也夫销魂者即壊心田之谓也其曰打叠红笺书恨字与奴方便寄卿卿诗媒词逗也其曰但得暂从人缱绻何妨长任月朦胧逾墙钻穴也其曰最是断肠禁不得残灯影里梦初回旦气梏亡也其曰欲把禅心销此病破除才尽又重生淫恶不悛也闻之必増益淫邪之念故当以绮语为戒【坚瓠集】飞燕于太液池歌归风送逺之曲酒酣风起扬袖曰仙乎仙乎帝令冯无方持后裾帬为之绉唐人艳句余暖恋香鞯读之心妒况持湘江六幅耶然宫奴赤凤早并温柔乡窃之【蓉槎蠡説】
　　余尝爱韩致光宫词云绣裙斜立正销魂宫女移灯掩殿门燕子不归花着雨春风应是怨黄昏【侯鲭録】
　　致光醉着絶句云万里清江万里天一村花栁一村烟渔翁醉着无人唤过午醒来雪满船葛亚卿集句云万里清江万里天一村桑柘一村烟渔翁醉睡眠未醒高唱夕阳孤岛边前辈集句诗每一句取一家诗今亚卿全用致光前两句极为无味又后两句不是好句不称前两句岂若致光之浑成也杜荀鹤亦有溪兴絶句曰山雨溪风巻钓丝瓦瓯篷底独斟时醉来睡着无人唤流下前溪也不知语句俱弱亦不若致光之雅健也【渔隠丛话】
　　丙戍之冬余初病起深居简出终日曝背晴檐万事不到自以荆公所选唐百家诗反复熟味之虽无豪放之气而有修整之功高为不及卑复有余适中而已荆公谓欲观唐人诗观此足矣讵不然乎集中佳句所以称道者不复録出唯余别所喜者命儿辈笔之以备遗忘七言六聮韩偓残春云树头蜂抱花须落池靣鱼吹栁絮行又云细水流花归别涧断云含雨入孤村又访王同年村居云门庭野水防褷鹭邻里断墙咿喔鸡吴融闲望云三防五防映山雨一枝两枝临水花许浑山居云龙归晓洞云犹湿麝过春山草自香崔橹春日云杏酪渐香隣舍粥榆烟欲变旧炉灰【渔隠丛话】
　　闲之为义或曰月到门庭方是闲也古皆从日与间同其音稍异耳闲亦人之所难得者杜牧之有云不是闲人闲不得愿为闲客此闲行吴兴因建得闲亭余性极爱闲而闲中不能静处寻诗问酒灌卉调禽实无闲时因忆韩致光有诗云书墙暗记移花日洗瓮先知醖酒期须信闲人有忙事早来冲雨觅渔师玉山樵人可谓同调矣【留青日札】
　　闽中壤狭田少山麓皆治为陇亩昔人所谓磳田也防乱以来逃亡略尽磳田芜秽尽矣余寒食登邵武诗话楼诗有遗令不须仍禁火四郊茒舍久无烟之句及观唐韩偓过闽中有千村冷落如寒食不见人烟只见花之句明张式之抚闽亦有除夜不须烧爆竹四山烽火照人红之句千古有同悲也【闽小纪】
　　徐寅
　　徐寅莆田人干宁中进士海内多故依王审知叹曰丈尺之水安能容万斛之舟隠居终身其妻字月君有赠内诗中一聮神传尊圣陀罗呪佛授金刚般若经即此堪偕隠者矣寅有探龙钓矶二集作诗甚多中以东西南北为题【涌幢小品】
　　延夀溪唐徐正字寅隠此溪有延夀桥桥北有石微露者寅钓矶也有潭名徐潭亦以寅故寅常作斩蛇及人生几何二赋渤海高元固入闽求识之言其国得其二赋家家以泥金书幛及隠此自赋诗云赋就神都振大名斩蛇工与乐天争归来延夀溪头住终日无人问一声刘克庄溪潭诗有门外青山皆我有从今不必唤徐潭之句夜梦寅拊背云我昔胜君昔君今胜我今有还有替何必苦相侵良一异也【闽书】
　　余友贡士徐君端衡请跋其八世祖讳昶雍熈端拱二诰余既着语于雍熈之后矣因问贡士家谱君曰本徐彦伯之后彦伯见唐史与苏味道李峤崔融同时以文章擅名彦伯生务天寳末避乱入闽居泉州莆田县崇仁里徐村务生在防始居延夀又五传至先辈是为延夀之徐先辈晩年有归来延夀溪头坐终日无人问一声之句今钓矶草堂犹存至曽孙以俸薄能亷官卑不屈为词臣王黄州所称盖徐氏自彦伯后种诗书遗子孙绵绵不絶贡士于先辈为十一世祖于曹州郡掾为八世祖词章似先辈操履似郡掾其渊源所渐逺矣复书此于端拱诰之后【后村题防】
　　黄巷山唐较书黄璞所居山也璞家在福州人名其居巷曰黄巷后避黄巢冦徙是山下尚以黄巷名之徐寅黄较书闲居诗取得骊龙第四珠退依僧寺卜贫居青山入眼不干禄白发盈头犹著书【闽书】
　　徐寅先辈诗如丰年甲子春无雨良夜庚申夏足眠身闲不厌常来客年老偏怜最小儿又五言岁计悬僧债以此知闽人苦贫贷僧而取其息自唐末已然矣【刘后邨集】
　　黄滔
　　黄滔字文江干宁二年进士除四门博士朱梁移国因归闽不复西以监察御史里行充威武军节度推官王审知据有全闽而终其身为节将者滔规正有力焉中州名士避地于闽者若李绚韩偓王涤崔道融王标夏侯淑王拯杨承休杨赞圗王倜归传懿辈悉主于滔有泉山秀句集及文集行世洪迈序滔文赡蔚典则防扶教化诗清淳丰润若与人对语郁郁有贞元长庆风祭陈林先辈诸文悲怆激越马嵬舘娃景阳水殿诸赋雄新隽永使人读之如身生是时目摄其故杨万里称滔诗如闻新鴈一声初触梦半白已侵头余灯依古壁片月下沧洲游东林寺寒三伏雨松偃数朝枝上李补阙谏草封山药朝衣施衲僧退居诗青山寒带雨古朩夜啼猿与韩偓吴融辈并游未知何人徐行后长者也【闽书】囊山形如悬囊僧湼槃隠其下曰囊山院庙阶甚为宏壮外有放生池唐黄滔诗山有重囊势门开两径斜溪声寒走防海色月流沙庵外曾游虎堂中旧雨花不知遗防地一一落谁家【闽书】
　　天祐元年翁承赞以右拾遗授诏册王审知为琅琊王赐金紫以行易其乡名里号曰文秀光贤书锦黄滔赠以诗有建水闽山无故事长卿严助是前身之语梁开平四年复为闽王册礼副使滔复赠诗曰衣锦还乡翻是客廻车谒帝却为归【闽书】
　　俗传罗隠出语成防着有异迹若罗裳山之画马石深沪之石壁山书字及建安书筒滩所载余初尚未信其果此罗隠与否及读杨文敏书筒滩记已稍信之因阅黄滔赠隠诗三征不起时贤议九转终成道者言方知隠学道修真人也【闽书】
　　茅鹿门先生晚喜作诗自称半路修行语多率易次子国缙登第喜而口占曰堂前正索千金赏门外高悬五丈旗闻者皆笑然黄滔已先之矣滔放榜诗曰白马嘶风三十辔朱门秉烛一千家御试曰九华灯作三条烛万乗君悬四首题以古凖今如出一手然则先生未可笑也【涌幢小品】
　　黄滔省试内出白鹿宣示百官诗上瑞何曽乏毛羣表色难推于五灵少宣示百寮观形夺塲驹洁光交月兎寒已驯瑶草列孤立雪花团戴豸惭端士抽毫跃史官贵臣歌咏日皆作白麟看又省试奉诏涨曲江池地脉寒来浅恩波注后新引将诸水别贮大都春幽咽疏通处清泠迸入辰渐平连杏防旋濶映梅津沙没迷行径洲寛恣跃鳞愿当舟楫便一附济川人此题一本无省试字且云诏字当是试字之误按唐制登进士后又有试名奉试前崔曙荆冬倩皆有奉试题是也且此试不用题韵似特试者况省试二字亦决有误按此题注干符二年在僖宗朝而前内出白鹿题注干宁二年在昭宗朝则自干符至干宁约二十余年未有干符既中省试而复赴干宁省试者也此必有一试系制试或奉试而题误注作省字耳然不可考矣【唐人试帖】
　　崔道融
　　崔道融荆州人以征辟为永嘉令累官右补阙避地来闽依太祖未防病卒道融素与黄滔善其卒也滔为文祭之有云识通防耀握灵珠国风骚雅王佐谋訏袁安之涕泣然刘氏之宗祧莫扶【十国春秋】
　　杨诚斋爱唐人崔道融咏梅云香中别有韵清极不知寒方虚谷云惜不见全篇余近见杂钞唐诗册子此首适全今载之数萼初含雪孤标画本难香中别有韵清极不知寒横笛和愁聴斜枝倚病看朔风如解意容易莫摧残因思古人诗文前代不传或又出于后未可知也如蒲城县李邕书云麾将军碑已为人防断正德中刘东阜谪居蒲城乃用铁束之复完饶州荐福寺碑宋代为雷所轰近日商人取其三叚合为一尚可印摹吁亦竒事矣【丹铅録】
　　唐崔道融题班婕妤曰宠极辞同辇恩深弃后宫自题秋扇后不敢怨春风曹邺题庭草曰庭草根自浅造化无遗功低回一寸心不敢怨春风元陈自堂题春风曰着栁成新緑吹桃作故红衰顔与华发不敢怨春风三诗句意相似而工拙自异首诗婉转含蕴着题説到不怨处第二诗婉转亦工似无蕴借矣第三诗直致全无唐人气味若曰元诗巧而成唐晩风信乎哉【七修类藁】
　　陆希声
　　古之善书鲜有得笔法者希声得之凡五事擫押钩格抵用笔双钩则点画遒劲而尽妙矣谓之拨镫法希声自言昔二王皆传此法至阳冰亦得之希声以授沙门防光防光入长安为翰林供奉得幸于昭宗希声犹未达以诗寄防光云笔下龙蛇似有神天池雷雨变逡巡寄言昔日不手应念江湖洴澼人防光感其言引荐遂得召后至相其力也【唐诗纪事】
　　陈谊
　　陈谊吉州人题螺江庙云庙里杉松萧飒风庙前江水碧溶溶凭栏不见当时事落日逺山千万重太平兴国中史舘学士张齐贤出为本道转运使至其庙览留题诗牌甚多俱打去独留谊诗方知名【郡阁雅谈】
　　印粲
　　陈后山云欧阳公谓袖中谏草朝天去头上宫花侍燕归诚为佳句但进諌必以章疏无直用藁草之理按此诗乃太宗朝王操投赠李昉相国诗不若印粲与徐翰林诗云谏章未上先焚草御笔曽传立制麻粲五代人然余见雅言系述载操诗乃诏草非谏字【能改斋漫録】
　　翁承赞
　　承赞字文饶福清人举唐干宁三年进士累官右拾遗户部员外郎后失节为梁諌议大夫自号狎鸥公有诗集一巻见唐书艺文志并昼锦集宏词前后集共二十巻俱轶不传余家收得册封闽王时律诗三十余首中多佳句如牕含孤岫影牧卧断霞阴早凉生户牖孤月照闗河参差鴈阵天初碧寥落渔家蓼欲红长淮月上鱼翻鬛荒渚人稀獭印蹄松都旧日门人种路是前朝禅子开诚晩唐作手也【榕隂新检】
　　翁承赞唐末为谏议大夫使福州至剑浦见旧识僧亚栖赠诗云萧萧风雨建阳溪溪畔维舟见亚栖一轴新诗剑潭北十年旧识华山西吟魂惜向江村老空性原知世路迷应笑乗轺青客此时无暇聴猿啼【鉴戒録】俗云槐花黄举子忙翁承赞诗云雨中妆点望中黄勾引蝉声送夕阳忆得当年随计吏马蹄终日为君忙乃知俗语亦有所自也【诗话总】
　　出宁越门二里曰横山迤西南为惠泽山一名独山为南台山崇阜屹立俯瞰巨潭台上可坐百余人旧记越王余善钓得白龙于此遂筑台表瑞台高四丈周回三十六步名钓龙台今市防矣有宋米芾书全闽第一江山赵汝愚古南台皆刻石上台西有灵沟庙其地故名洪沟有隄名新丰市堤唐翁承赞册封闽王审知还朝于此饯别承赞诗有登云楼上方停乐新市堤边又举杯之句【闽书】
　　顔仁郁
　　顔仁郁泉州人仕闽为归德塲长时土荒民散仁郁抚之一年襁负至二年田莱辟阅三嵗而民用足有诗百篇宛转回曲厯道人情邑人途歌巷唱之号顔长官诗其劝农诗曰夜半呼儿趂晓耕羸牛无力渐艰行时人不识农家苦将谓田中糓自生【十国春秋】
