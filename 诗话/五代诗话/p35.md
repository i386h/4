<!-- { "loadSidebar": true } -->
　　唐诗僧贯休字德隠姓姜氏婺州人号禅月大师徃投诗于吴越王曰贵逼身来不自由龙骧凤翥势难收满堂花醉三千客一劔霜寒十四州莱子防裳宫锦窄谢公篇咏绮霞羞他时名上凌烟阁岂羡当年万户侯王语人曰美则美矣若能改作四十州当得相见休喟然曰州不可増诗亦不可改孤云野鹤何天不可飞耶遂杖锡径趋徃申屠山大雄寺南诛茅栖息后入蜀以诗投王建曰河北河南处处灾惟闻全蜀少尘埃一瓶一鉢垂垂老万水万山得得来秦苑幽栖多胜景汉廷陈贡愧非才自慙林薮龙钟者亦得亲登郭隗台建遇之甚厚终于蜀有西岳集十巻【稗史彚编】
　　贯休投诗于武肃甚惬防遗赠亦丰王立功臣碑列平越将校姓名遂刋贯休诗于碑隂见重如此【十国春秋】罗隠与桐庐章鲁封齐名钱镠初起以鲁封为表奏孔目官不就执之后以隠为钱塘令惧而受命因宴献口号曰一个襧衡容不得思量黄祖谩英雄镠自是厚礼之僧贯休懐二子诗云二子依公子鸡鸣狗盗徒青云千里逺白发一茎无风潮声恶天空角韵孤别离千万里何以慰荣枯【唐诗纪事】
　　贯休思登南岳遂担簦游荆南与吴融相遇往复酬答心相得也防节度使成汭以诞生日得歌诗百余章而贯休诗与焉汭令幕僚郑凖评高下凖害其能置贯休诗第三贯休怒曰藻鉴如此其可久乎已而汭问笔法于贯休答曰此事须登坛而授岂容草草汭不胜其忿逓放黔中因为病鹤诗云见説气清邪不入不知尔病自何来久之再至荆南高季昌馆之龙兴寺感时政作酷吏辞复被疎逺郁悒中题砚子曰入匣始身安或以为匣者蜀也相劝来蜀遂至成都上陈情颂云有叟有叟居岳之室忽振金汤下彼巉崪闻蜀风景地宁得一富人侯王旦奭摩诘龙角日角紫气盘屈揭日月行符汤武出天步孔艰横流犯跸穆穆蜀俗整整师律髯发垂雪忠贞贯日四方苏活万里丰谧无雨不膏有露皆滴有叟有叟无实行实一瓶一衲既朴且质幸蒙顾盼词缓思郁轩镜光中愿如善吉高祖大悦留住东禅院赐赉优渥署号禅月大师【十国春秋】
　　王虽武人颇折节好宾客游士缁流至者无不倾懐结纳诗僧贯休齐巳皆在所延揽而贯休以忤成汭故逓放黔中后复来游江陵王优礼之馆于龙兴寺防有谒宿者言时政不治贯休乃作酷吏辞刺之辞云霰雨灂灂风吼如劚有叟有叟暮投我宿吁叹自语云太竒酷如何如何掠脂干肉吴姬唱一曲等闲破红束韩娥唱一曲锦段鲜照屋宁知一曲两曲歌曽使千人万人哭不惟哭亦白其头饥其族所以祥风不来和风不复蝗兮蠈兮东西南北王闻之虽被疎逺而亦不甚罪焉【十国春秋】
　　王建游龙华禅院召僧贯休坐赐茶药防段仍令口诵近诗时诸王贵戚皆赐坐贯休欲讽之因诵公子行曰锦衣鲜华手擎鹘闲行气貌多轻忽艰难稼穑总不知五帝三王是何物建称善贵幸皆怨之贯休本兰溪人善诗与齐已齐名有西岳集十巻【蜀梼杌】
　　释贯休字德隠姜姓兰溪人七嵗出家日诵书过千字不复遗忘工为歌诗多警句脍炙人口以至丹青之属皆怪古不媚草书尤竒崛天复中入蜀赐号禅月有歌诗千余首号禅月集今御府所藏有梦游仙诗【宣和画谱】贯休婺州兰溪人死于蜀为诗有极竒处亦有太粗处尽日觅不得有时还自来为人嘲作失猫诗此类是也然道价甚高年夀亦高蚤与李频交而老依钱镠不肯改一剑霜寒十四州遂入蜀秋寄李频使君诗云务简趣谁陪清吟共緑苔叶和秋蚁落僧带野风来留客朝尝酒忧民夜画灰终期冒风雪江上见宗雷第四第六句好【瀛奎律髓】
　　举世只知嗟逝水何人微解悟空花此贯休禅师句温日观书之为后人防励之端仍为写龙须于后【益州题防】赤栴檀塔六七级白菡蓞花三四枝禅客相逢只弹指此心能有防人知石霜问曰如何是此心休不能答石霜云汝问我答休即问之霜云能有防人知【唐诗纪事】沈约宋书曰王者不藏金玉则紫玉见于深山贯休诗欲赠之紫玉尺白银铛盖用此也【稗史彚编】
　　参寥子曰林下人好言诗见诵贯休齐已诗便不必闷【冷斋夜话】
　　贯休云千人万人中一人两人知是诗之难知也久矣或问诗如何则高曰必如贯休云真风含素发秋色入灵台方可言诗【留青日札】
　　包何云一官何幸得同时十载无媒独见遗钱起送邬三落第云名宦无媒自古迟穷通此别不堪悲贯休逢周朴云倘遇中兴主还应不用媒夫自登第而居官未有不用媒者世事可知矣又不得用于当时之君而反思乎中兴之主不亦可悲之甚乎【留青日札】
　　贯休书西人陈陶处士隠居云有叟傲尧日发白肌肤红妻子亦读书种兰清溪东白云有竒色紫桂含天风即应迎鹤书肯羡于洞洪又云高步前山前高歌北山北数载卖柑橙山资近又足【全唐诗録】
　　何燕泉谓杞殖字梁春秋齐人距赵及秦筑长城时不啻数百年而列女传及乐府注所谓城崩乃杞都城非长城也秦赵所筑去杞不啻数千里唐僧贯休赋杞梁妻云秦之无道兮四海枯筑长城兮遮北胡筑人筑土一万里杞梁贞妇啼乌乌二事打合成调不知何据余按贯休赋杞梁妻事正无据而误亦有因秦筑长城以拒胡齐亦尝筑长城以备楚括地志云齐长城西北起济州平隂县縁河厯太山北冈上经济州淄州即西南兖州博城县北东至宻州琅琊台入海而齐记以为齐宣王筑竹书纪年曰齐闵王未知的自何时但既曰备楚则楚之抗衡中国宜莫盛于春秋盖春秋齐既有之其杞梁妻哭而崩者即齐之长城澒泂相传世遂以为秦之长城而诗家不考所出又未审杞梁何时何地人死于何事遽以梁为死于秦筑长城之役耳今辽东前屯卫中所芝蔴湾有石人立海澨若世所谓望夫石者而世又相传以为杞梁妻孟姜者哭夫死因于此则影响附防而形音逾逺逾失其本真者也【金罍子】
　　唐人善形容人情物态杜公云已经十日窜荆棘困阸极矣然腰下寳玦青珊瑚终不解去何也义山云不收金弹抛林外却忆银牀在井头亦曲尽贵公子之憨态若贯休辈自拳五色毬迸入它人宅却捉苍头奴玉鞭打一百之句拙俚甚矣【后村诗话】
　　王贞白御沟水诗此波涵帝泽贯休改作此中固好孙逖上阳水窓赐宴云此中歌在藻沈佺期红楼院应制云谁谓此中难可到则先已有人道之矣【留青日札】
　　鲁直诗曰管城子无食肉相孔方兄有絶交书谓此体鲁直创见仆谓不然唐诗此体甚多张祐曰贺知章口徒劳説孟浩然身更不颠李益曰栁吴兴近无消息张长公贫苦寂寥贯休曰郭尚父休夸塞北裴中郎莫説淮西杜荀鹤曰巻一箔丝供钓线种千林竹作渔竿皆此句法也【埜客丛书】
　　李白庐山东林寺夜懐诗云天香生虚空天乐鸣不歇又贯休山居诗自古浮华能防防逝波终日去滔滔汉王废苑生秋草吴主荒宫入夜涛满屋黄金机不息一头白发气犹高岂如知足金仙子霞外天香满毳袍余因思胜境中当有自然清气名曰天香自然清意名曰天乐余故以所闻灵响目为天簧亦取天籁之义此盖唯变所适不可致诘也【法藏碎金】
　　白乐天为翰林学士时有诗名曰松斋自题其诗云非老亦非少年过三纪余非贱亦非贵朝登一命初才小分易足心寛体长舒充肠皆美食容膝即安居况此松斋下一琴数帙书书不求甚解琴聊以自娱夜直入君门晩归卧吾庐形骸委顺动方寸付空虚持此将过日自然多晏如昏昏复默默非智亦非愚又诗僧贯休有山居诗云一巷瞑目在穹防菌枕松牀藓阵青乳鹿暗行柽径雪瀑泉微溅石楼经闲行不觉过天井长啸深能动岳灵应恐无人知此意非凡非圣独惺惺予以致政闲居居常逍遥因览二公诗而知二公意是知道同者无隠显无古今遽自抽毫合而书之得趣钦味逌然适悦【法藏碎金】
　　晁公寄陈叔易云处士何人为作牙尽擕猿鹤到京华牙即市井牙行也以仕宦而倚狙狯之人则又下于媒妁一等矣乌在其为处士哉善乎于濆有云白玉若无玷花顔须及时国色久在室良媒亦生疑鸦鬟未成髻鸾镜徒相知翻慙效颦者欲笑从人迟寓意最深良媒亦疑况他人乎效颦亦笑况他人乎【留青日札】
　　逺法师居庐山下持律精苦过中不受蜜汤而作诗换酒饮陶彭泽送客无贵贱不过虎溪而与陆道士行过虎溪数百步大笑而别故禅月作诗云留陶渊明把酒椀送陆静修过虎溪胷次九流清似镜人间万事醉如泥【山谷题防】
　　因读禅月有懐王慥使君诗云刳剥生灵为事业巧通豪俊作槌媒令人叹息古已如此【侯鲭録】
　　唐人作富贵诗多记其奉养器服之盛乃贫眼所惊耳如贯休富贵诗云刻成筝柱鴈相挨此下里鬻弹者皆有之何足道哉又韦楚老蚊诗云十幅红绡围夜玉十幅红绡为帐方不及四五尺不知如何伸脚所谓不曽近富家儿【梦溪笔谈】
　　休毎得句云只堪供养佛故懐赠武昌栖一云风清江上月霜洒月中砧得句先呈佛无人知此心【全唐诗録】杜甫诗云尝果栗皱开或作雏字殊不可解集韵皱侧尤切革纹蹙也汉上题襟周繇诗云开栗弋之紫皱贯休云新蝉避栗皱又云栗不和皱落即栗蓬也【西溪丛话】温州鴈荡山天下竒秀然自古圗牒未尝有言者祥符中因造玉清宫伐山取材方有人见之此时尚未有名按西域书阿罗汉诺矩罗居震旦东南大海际鴈荡山芙蓉峰龙湫唐僧贯休为诺矩罗赞有鴈荡经行云漠漠龙湫宴坐雨蒙蒙之句此山南有芙蓉峰下芙蓉驿前瞰大海然未知鴈荡龙湫所在后因伐朩始见此山山顶有大池相传以为鴈荡下有二潭水以为龙湫又有经行峡宴坐峰皆后人以贯休诗名之也【梦溪笔谈】霜月夜徘徊楼中管催晩风吹不尽江上落残梅此贯休絶句也休在晩唐有诗名然无可取独此首有乐府声调虽非僧家本色亦犹恵休之碧云也【丹铅总録】作诗者陶冶物情体防光景必贵乎自得盖体格有高下才有分限不可强力至也譬之秦武阳气盖全燕见秦王则战栗失色淮南王安虽为神仙谒帝犹轻其举止此岂由自然哉余以谓少陵太白当险阻艰难流离困踬意欲卑而语未尝不高至于罗隠贯休得主于偏霸争雄逞竒语欲高而意未尝不卑乃知天禀自然有一定而不能易者【西清诗话】
　　志嵩
　　江南野史云初先主有受禅意忽夜半寺僧撞钟满城皆惊逮旦召问将斩之云夜来偶得月诗先主令白乃曰徐徐东海出渐渐入天衢此夕一轮满清光何处无先主闻之私喜而释之按钓矶立谈赋月诗者为僧志嵩【十国春秋注】
　　谦明
　　南唐僧谦明赋中秋月诗云此夜一轮满至来秋方得下句云清光何处无喜跃半夜起撞寺钟城人尽惊李后主擒而讯之具道其事得释尝见使燕録云惟中秋天色隂晴与夷狄同苕溪渔隠曰东坡中秋月诗云尝闻此宵月万里同隂晴注云故人史生为余言尝见海贾云中秋有月则是嵗珠多而圆常以此候之虽相去万里他日防合相问隂晴无不同者【渔隠丛话】
　　亚栖
　　五代文章衰尽诗有贯休亚栖村俗之气大率相似如苏子美家收藏张长史书云隔帘歌已俊对靣貎弥精诗既凡恶而字画真亚栖之流近见曽子固编李太白诗有懐素草书歌及笑矣乎数篇皆贯休已下词格【东坡志林】
　　处默
　　吴越纪事越僧处默赋诗有竒句尝云到江吴地尽隔岸越山多罗隠见曰此吾句失之久矣乃为吾师丐得识者鄙其獧薄太甚【西清诗话】
