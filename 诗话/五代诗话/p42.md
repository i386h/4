<!-- { "loadSidebar": true } -->
　　田吉
　　田征君吉字象宜学诗于希夷希夷以诗评授之故诗尤清丽得水树于济南之明水将隐居焉致书徐常侍铉决其去就铉答之曰负鼎扣角顾庐筑岩各因其时不失其道在我而已何常之有发易筮之遇暌因自号暌叟决髙蹈之计皇祐中济南崔书躭伯裒其遗文得四十八篇析为二巻又次其出处作暌叟别传【宋类苑】
　　黄冠道人
　　黄冠道人无名氏自云钟离人也杨隆演改元开国时广陵殷盛士庻骈阗道人状如病狂手持一竿竿首悬一朩刻为鲤鱼形行歌于市曰盟津鲤鱼肉为角濠梁鲤鱼金刻鳞盟津鲤鱼死欲尽濠梁鲤鱼始惊人又云横排二十六条鳞个个圆如紫磨真为甚竿头挑着走世间难遇识鱼人其类此意者凡数十章时人莫能晓后徐知诰禅代复姓李氏其言始应【十国春秋】
　　淘沙子
　　伪蜀大东市有养病院凡乞丐贫病者皆得居之中有携畚锸日循街坊沟渠内淘泥沙时获碎铜铁及诸物以给口食人呼为淘沙子焉辛酉岁有隠迹于淘沙者不知所从来及名氏常戴故帽携铁把竹畚多于寺观閴静处坐卧进士文谷因下第往圣兴寺访相识僧见淘沙子披褐于佛殿上坐谷见其状貌古峭辞韵清越以礼接之因念谷新吟者诗数首谷愕然又讽其自作者数篇其诗或讥讽时态或警励流俗或说神仙之事谷莫之测因问谷今将何往谷曰谒此寺相识僧求少纸笔之资别谋投献其人于怀内探一布囊中有麻绳贯数小铤银遂解一铤遗谷戴帽将所携器长揖出寺而去谷后得伪通奏使王昭逺礼于宾席因话及感遇淘沙子之事念其诗曰九重城里人中贵五等诸侯阃外尊争似布衣云水客不将名字挂乾坤【茅亭客话】
　　白衫风子
　　五代敬翔当权时门前一风子白衫作舞歌唱曰执板谈歌乞个钱尘中流浪酒中仙直饶到老常如此犹胜危时弄化权【侯鲭録】
　　卖药道人
　　长沙狱掾任福祖拥驺吏出行有卖药道人行吟曰无字歌呵呵亦呵呵哀哀亦呵呵不似荷叶参军子人人与个拜【阙】朩大作防上假阎罗福祖审思岂非异人急遣访求已出城矣【清异録】
　　齐州病狂人
　　显德中齐州有人病狂每歌曰踏阳春人间二月雨和尘阳春踏尽秋风起肠断人间白髪人又歌曰五云华盖晓玲珑天府由来入腑中惆怅此情言不尽一丸萝卜火吾宫后遇一道士作法治之云每见一红衣小女引入宫殿皆红多召紫州小姑令歌道士曰此正犯大麦毒女郎心神小姑脾神也按医经萝卜治麫毒故曰火吾宫即以药兼萝卜食之其疾遂愈【洞徴志】
　　张嘏
　　王着洛阳人也七岁能属文十四进士及第初依师宛勾县张嘏东京应举久不知消息赁居相国寺东因出通衢忽遇张嘏遂邀茶肆叙阔至乃赋蝴蝶诗云今夜君栖芳草里为传消息到王孙着嘉叹嘏无言忽然不见但惊问乡人云卒已半年【郡阁雅谈】
　　王仲简
　　王仲简潭州人少修进士业未谐随计性寛厚敦孝弟周显徳中摄长沙县丞累任甚能为理与潭州通判耿振相善太平兴国二年忽染患而亡兄仲伟夜梦庄客持书一封云评事差送来伟便开其书乃诗一章题云赠耿郎中曰得接英贤喜可知人生能得防多时自从别后容顔改恰似庭前雨泪碑仲伟梦觉而记分明众叹讶振不十年而终【郡阁闲谈】
　　紫相公
　　进士于则谒外亲于阳未至十余里饭于野店旁有紫荆树村民祠以为神呼曰紫相公则烹茶因以一杯置相公前防马径去是夜梦峨冠紫衣人来见自陈余则紫相公主一方菜蔬之属有天平吏掌丰辣判官主俭然皆嗜茶而奉祠者鲜以是品为供蚤防厚饮可谓非常之惠因口占赠诗曰降酒先生风韵高揽银公子更清豪碎牙粉骨功成后小碾当衘马脚槽盖则是日以小分须银匙打茶故目为揽银公子则家业蔬圃中祠之年年获收【清异録】
　　田达诚家鬼
　　庐陵有贾人田达诚富于财业颇以周给为务治第新成有夜扣门者就视无人如是再三因呵问之为人耶耶良久答曰实非人也比居龙泉舎为暴水所漂求寄君家治舎毕乃去耳达诚不许曰人岂可与同居耶对曰暂寄居耳无害于君且以君义气故告耳不然君又能禁之乎达诚许之因问当止我何所达诚曰唯有防事耳辞谢而去数日复来曰吾家已至防耳亦无妨君宾客然亦严整家中人慎火万一不虞或当云吾等所为也达诚亦虚其防以付之达诚尝为诗忽空中言曰君乃能诗耶吾亦尝好之可唱和耳达诚即具酒具纸笔于前谈论无所不至众目视之酒与纸笔俨然动试暂回顾则酒已空字亦着纸矣前后数十篇皆有意趣笔迹劲健作栁体或问其姓字曰吾倘言之将不益于主人可诗以寄言也乃赋诗曰天然与我亦灵通还与人间事不同要识吾家真姓字大字南头一叚红众不谕也一日复告曰吾有少子婚樟树神女以某日成礼欲复借君后堂三日以终君大恵可乎达诚亦虚其堂以幙帷之三日复谢曰吾事讫矣还君此堂主人之恩可谓至矣然君家老婢某可笞一百也达诚辞谢即召婢笞数下曰使之知过可止矣达诚徐问其婢云曾穴幙窃视见宾客男女厨膳花烛与人间不殊后岁余乃辞谢而去达诚后以事至广陵久之不归其家忧之复至曰君家忧主人耶吾将省之翌日乃还曰主人正在扬州甚无恙行当归矣新纳一妾与之同寝吾烧其帐后幅以戱之耳大笑而去达诚归问其事皆同后至龙泉访其居亦竟不获【稽神录】
　　富春
　　呉越时有人夜泊于富春间月色淡然见一人于沙际吟曰陊江三十年潮打形骸朽家人都不知何处奠杯酒舟人问君是谁可示姓名否又吟曰莫问我姓名向君言亦空潮生沙骨冷魂魄悲秋风【石斛明珠】
　　木客
　　徐铉帖鄱阳山中有朩客秦时造阿房宫者食朩实得不死时下山就民间取酒为诗云酒尽君莫沽壶倾我当发城市多嚣尘还山弄明月【学圃萱蘓】









　　五代诗话巻九
　　钦定四库全书
　　五代诗话巻十
　　兖州府知府郑方坤撰
　　杂缀
　　墨鸦诗
　　幽蓟数州自石晋败入戎后懐中华不已有使北者见燕中传舎壁画墨鸦甚工旁题诗云星稀月明后皆欲向南飞【古今诗话】
　　汾晋野语
　　汾晋村野间语曰欲作千箱主问取黄金母意谓多稼厚畜由耕耘所致【清异录】
　　江州坠纸
　　胡则守江州坚壁不下曹翰攻之危急忽有旋风吹文学之纸坠于城中其词曰由来秉节世无双独守孤城死不降何似知机早回顾免教流血满长江翰攻防江州杀戮殆尽谓之洗城焉【江表志】
　　上邽山棺铭
　　王承检干徳时官秦州刺史筑防蕃城至上邽山下获瓦棺内无尸惟存舌一片肉色红润坚如铁石复有髑髅一中藏古钱一枚有二蝇振然飞去下得石刻篆字曰大隋开皇二年渭州刺史张崇妻夫人王氏年二十五嫁于崇三年而娠恶其妊娠遂卒铭曰车道之北邽山之阳深深玉郁郁埋香刻斯贞石焕乎遗芳地变陵谷崄列城隍干徳丙年坏者合郎是岁为干徳六年丙子岁合郎故承检小字也【十国春秋】
　　扬州塜铭
　　蘓洪进扬州版筑发一塜不显姓名刻石为铭曰日为箭兮天为弓射四方兮无终穷但见天将明月在不觉人随流水空南山石兮高穹窿天人墓兮在其中猿啼乌呌烟蒙蒙千年万岁松栢风【江表志】
　　建阳塜铭
　　熊博为建州刺史寓治建阳尝乘舟江上见山岸崩囓处有棺将坠博使人往视之则有铭焉其词曰筮卦吉卦凶三十年后洪水冲欲防不防被藤缚欲落不落被沙阁五百年后遇熊博博感叹为移他里后仕至工部尚书【涌幢小品】
　　伏山铁铭
　　江南保大中秋八月伏山圯得一石亟长二丈阔八寸中有铁铭文云梁天监十四年秋八月寳于是铭背有引曰寳公尝为此偈大书于木版之上以白巾幕之人或欲读者必施钱方得一读读毕覆之当时名臣自陆倕王筠姚容而下皆莫知其防或问其意答云事在五百年后非今也至卒日乃书其偈同之以志其事铭曰莫问江南事江南自有凭乘鸡登寳位跨犬出金陵子建司南位安仁秉夜灯东邻家道阙随虎遇明征其字皆小篆体势完具无缺落处当日二徐韩张之徒亦不能解其意至李氏国亡好事者稍稍寻见其意盖应在江浙也后主丁酉生又以辛酉年卽伪位是乘鸡登寳位之应至甲戌年国破是跨犬出金陵之应时曹侯翰按甲于城南是子建司南位之应潘太师美统兵于城北是安仁秉夜灯之应后二句亦未见其防至戊寅年淮海王钱氏举国入觐方验其东邻之句俗谚云家道阙者是无钱也所云随虎者盖戊寅年矣又淮海王小字虎子【采异记】
　　仙坛防
　　萧梁有王覇者王氏逺祖也居福州怡山为道士常云吾子孙当王于此方乃为防瘗坛下光啓中烂柯道士徐景劚地获其词曰树枯不用伐坛壊不湏结不满一千年自有系孙列又曰后来是三王潮水荡祸殃岩逢二乍间未免有销亡子孙依吾道代代封闽疆解者以潮水荡祸殃谓潮除祸患开基业也岩逢二乍间谓陈岩逢潮未防而亡也代代封闽疆谓潮与审知两世也【十国春秋】
　　寳志铜牌
　　梁沙门寳志铜牌多防未来事云有一真人在冀川开口张弓在右邉子子孙孙万万年江南李璟名其子曰冀呉越钱镠诸子皆连字期以应之而真宗讳正当之【诗话总】
　　涟水军瓶字
　　周显德岁涟水军使秦晋崇修城获一瓶黄甆黒文成字云一双青鸟子飞来五两头借问船轻重寄借到扬州【稽神录】
　　道宫石字
　　显德中世宗尝营一道宫于皇城之西工人发得石一片上有字云瑞云灵迹镇梁东他日多应与古同岁月迁移人事改再来闲处又兴工后题道士任守真记帝读之叹异【十国春秋】
　　度世歌
　　后周至真观小蛮桥下掘得石碑刻度世古歌云始青之下月与日两半同升合为一大如弹丸甘如蜜出彼玉堂入金室子若得之愼勿失【全蜀艺文志】
　　杨栁枝
　　今黄钟调有杨栁枝曲仍是七字四句诗与刘白及五代诸子所制并同但每句下各増三字一句此乃唐时和声如竹枝渔父今皆有和声也旧词多侧字起第三句亦复侧字起声度稳耳【碧鸡漫志】
　　喝防子
　　洞微志云屯田员外郎冯敢景德三年为开封府丞检涝戸田宿史胡店日落忽见三妇人过店前入西畔古佛堂敢料其鬼也携童王侃诣之延坐饮酒称二十六舅母者请王侃歌送酒二女侧听十四姨者曰何名也侃对曰喝防子十四姨曰非也此曲单州营妓教头葛大娘所撰新声梁祖作四镇时驻兵鱼台值十月二十一日生日大娘献之梁祖令李振填辞付后骑唱之以押马队因号葛大娘及战得胜日始流传河北军中竞唱以押马队故讹曰喝防子庄皇入洛有歌此曲者谓左右曰此亦古曲葛氏但更五七声耳李珣琼瑶集有凤台曲注云俗谓之喝防子不载何宫调今世羽调宫有慢句读与古不类耳【碧鸡漫志】
　　钱氏琴铭
　　李防伯云先公得雷威琴钱氏物也中题云峄阳孙枝匠成雅器一听秋堂三月忘味故号忘味云为当代第一【西溪丛话】
　　南唐砚滴铭
