<!-- { "loadSidebar": true } -->
　　艺苑雌黄云宋玉为高唐赋载巫山神女遇楚襄王盖有所讽也而文士多效之者又为传记以实之时而天地百神举无免者余谓欲界诸天当有配偶有无偶者则无欲者也唐人记后土事以讥武后耳余谓武后何足讥也而托之后土亦大防矣后之妄人又复填入乐章而无知者遂以为诚是也小説载高骈事云骈末年惑于神仙之説吕用之张守一诸葛殷等皆言能役使鬼神变化黄白骈酷信之委以政事用之等援引朋党恣为不法尝云后土夫人灵仇遣使就某借兵马并李筌所注太白阴经骈遽下两县率百姓具苇蓆千领画作甲马之状遣用之于庙庭烧之又以五彩笺写太白阴经十道置于神座之侧又于神帐中塑一緑衣年少谓之韦郎故罗隠诗有韦郎年少今何在端坐思量太白经之语今勅令中亦尝禁止淫媟之词然蕃厘观中所谓韦生者犹在故伊川先生力欲去之岂非恶其渎神耶【渔隠丛话】
　　罗隠梁开平中累征夕郎不起罗衮以诗寄之曰平日时风好涕流谗书虽盛一名休寰区叹屈瞻天问夷貊闻诗过海求向夕便思青拜近年防伴赤松游何当世祖从人望早以公台命卓侯隠答曰昆仑水色九般流饮即神仙憩即休敢恨守株曽失意始知缘木更难求鸰原谩欲均余力鹤发那堪问旧游遥望北辰当上国羡君归棹五诸侯【摭言】
　　隠下第诗曰名慙桂苑一枝緑鲙忆松江满筯红惟应鲍叔深知我他日蒲帆百尺风【谈宾録】
　　润州甘露寺有块石状如伏羊形制略具号恨石相传孙权常据其上与刘备论曹公壁间旧有罗隠诗板云紫髯桑盖两沉吟恨石空存事莫寻汉鼎未分聊把手楚醪虽美肯同心英雄已往时难问苔藓何知日渐深还有市防沽酒客雀喧鸠聚话蹄涔时钱镠高骈徐温鼎立三方润州介处其间隠此诗比平时所作亦差婉而有味也【蔡寛夫诗话】
　　罗隠诗虽是晩唐如霜压楚莲秋后折雨催蛮酒夜深酤亦自婉畅可讽【稗史彚编】
　　杜荀鹤钱塘别隠诗云故国看看逺前程寄在谁五更吹角一叶渡江时吾道天宁防人情日可疑西陵向西望双泪为君垂【唐诗纪事】
　　许浑集中佳句甚多然多用水字故国初士人云许浑千首湿是也谓如洛中懐古诗云水声东去市朝变山势北来宫殿高若其他诗无水字则此句当无愧于作者罗隠诗篇篇皆有喜怒哀乐心志去就之语而卒不离乎一身故许浑千首湿人以罗隠一生身为对又云杜甫一生愁似优于前矣【桐江诗话】
　　隠老不遇有归五湖诗云江东日暖花又开江东行客思悠哉高阳酒徒半凋落终南山色空崔嵬圣代也知无弃物侯门未必用非才一船明月一竿竹家住五湖归去来【唐诗纪事】
　　进士刘赞赠隠诗云人皆言子屈我独谓君非明主既难谒青山何不归年虚侵雪鬓尘枉汗麻衣自古迯名者至今名岂微【唐诗纪事】
　　艺苑雌黄云罗隠牡丹诗云自从韩令功成后辜负秾华过一春余攷之唐元和中韩罢宣武节制始至长安私第有花命斸去曰吾岂效儿女辈耶当时为牡丹羞之不暇故隠有辜负秾华之语【渔隠丛话】
　　唐罗隠与周繇分深谓隠曰阁下有女障子诗极好乃为絶唱隠不喻何为也曰若教解语应倾国任是无情也动人是隠题花诗隠抚掌大笑【抒情诗】
　　洪州杨轩咏牡丹曰杨妃歌舞态西子巧谗魂利剑砍不断余妖钟此根光华日已盛栏槛岂长存寄语寻芳者须知松栢尊罗隠曰若教解语应倾国任是无情也动人二人用意不同如此轩诗虽撚风花而有警戒【虞斋广録】
　　前辈作花诗多用美女比其状如曰若教解语应倾国任是无情也动人尘俗哉山谷作酴醿诗曰露湿何郎试汤饼日烘荀令炷炉香乃用美丈夫比之特出类也而吾叔渊材作海棠诗又不然雨过温泉浴妃子露秾汤饼试何郎意尤佳也【冷斋夜话】
　　诗人咏物形容之妙近世为最如梅圣俞猬毛苍苍磔不死铜盘矗矗钉头生吴鸡鬭败绛帻碎海蚌扶出真珠明诵此则知其咏芡也东坡海山仙人绛罗襦红纱中单白玉肤不须更待妃子笑风骨自是倾城姝诵此则知其咏荔支也张文潜平地碧玉秋波莹緑云拥扇青揺柄水宫仙女鬭新妆轻步凌波踏明镜诵此则知其咏莲花也如唐彦谦咏牡丹诗云为云为雨徒虚语倾国倾城不在人罗隠咏牡丹诗云若教解语应倾国任是无情也动人非不形容但不能臻其妙处耳【渔隠丛话】罗隠中秋不见月诗云只恐异时开霁后玉轮依旧养蟾蜍本于卢仝月蚀诗然尤简明【后邨诗话】
　　建德有金鸡石罗隠题云金鸡不向五更啼石遂破裂有鸡飞鸣而去【纂要】
　　世传隠出语成防闽中书筒滩玉髻峰皆留异迹而黄滔赠隠诗亦云三征不起时贤议九转丹成道者言【十国春秋】
　　罗隠题杜甫集云楚水悠悠浸耒亭楚南天地两无情忍教孙武重泉下不见诗人説用兵【南部新书】
　　罗隠诗只知事逐眼前过不觉老从头上来此语殊有味【彦周诗话】
　　题是封禅寺昭谏身居乱世故起句曰盛礼何由覩竒哉句也三四周南太史泪蛮徼长卿书好岂可全不用事善用事者不冗【瀛奎律髓】
　　罗隠雪诗云晓窓呵笔寻诗句一片飞来纸上消格虽不高亦小巧可喜【渔隠丛话】
　　罗隠送灶诗云一盏清茶一缕烟灶君皇帝上青天玉皇若问人间事为道文章不值钱当今之选非钱不行自唐已然岂独今日王季重有无不可买謡上好黄钱童生买起到状元絶大元寳童生买起到阁老即此可以觇时矣【坚瓠集】
　　罗隠诗极浅俗有江南曲云江烟湿雨鲛鮹软漠漠逺山眉黛浅水国多愁又有晴夜槽压酒银船满绷丝采怨凝晓空吴王台榭春梦中鸳鸯鸂唤不起平铺緑水眠东风西陵路边月悄悄油壁轻车嫁苏小竒丽可比温李然亦不多得也【笔精】
　　余旧见顔持约所画淡墨杏花题小诗于后仍题持约二字意谓必其所作因阅唐宋类诗方知是罗隠诗持约窃之耳诗云暖气潜吹次第春梅花巳谢杏花新半开半落闲园里何异荣枯世上人【渔隠丛话】
　　五代十国诗家最著者多有唐遗士韦正巳体近雅正惜出之太易义乏闳深杜彦之俚浅以衰调写衰代事情亦自真切黄文江力孱韵清呢呢如与人对语罗昭谏酣情饱墨出之防不可了未少佳篇奈为浮渲所掩然论笔才自在伪国诸吟流上余即不乏片藻付之自郐【唐诗统籖】
　　记云鹦鹉能言不离飞鸟猩猩能言不离禽兽罗隠诗云猩猩鹦鹉无端防长向人间被网罗【五色线】
　　白居易咏老栁树但见半衰临此路不知初种是何人罗隠咏长明灯不知初防人何在祗见当年火至今语似祖述而用法一顺一倒不同【唐诗统籖】
　　罗隠谢裴廷翰诗巻曰泽国佳人唯妆半面营邱辨士或献空笼【摭言】
　　罗隠留金山云老僧斋罢闗门睡不管波涛四面生孙山云结字孤峰上安禅巨浪间亦可亚张祐诗【诗话总】裴筠婚萧楚公女问名未几便擢进士第罗隠以一絶刺之诗曰细看月轮还有意信知青桂近嫦娥【摭言】唐昭宗播迁随驾伎艺人止有弄猴者猴颇驯能随班起居昭宗赐以绯袍号孙供奉故罗隠有诗云十二三年就试期五湖烟月奈相违何如学取孙供奉一笑君王便着绯后来梁簒位取此猴令殿下起居猴望殿陛见全忠径趋其所跳跃奋击遂令杀之唐臣媿此猴多矣【幕府燕闲録】
　　罗隠咏红梅诗云天赐胭脂一抹腮盘中风味笛中哀虽然未得和羮用曽与将军止渴来此却似军官宿娼谜也【丹铅録】
　　今人谚语多古人诗田不纳履李下不整冠曹子建诗晩饭少吃口活到九十九古乐府句待予心肯日是汝命通时唐太宗诗何人更向死前休韩退之诗公道世间惟白发贵人头上不曽饶杜牧之诗事向无心得章碣诗世乱奴欺主年衰鬼弄人海枯终见底人死不知心杜荀鹤诗一朝权入手看取令行时朱湾诗自已情虽切他人未肯忙裴説诗日出事还生武元衡诗难将一人手掩得天下目曹邺咏李斯诗终日醉醺醺张籍登金山寺诗林下何曽见一人灵彻诗忍事敌灾星司空圗诗但有路在上更高人也行龚霖诗长安有贫者为瑞不宜多罗隠诗但知行好事莫要问前程冯道诗在家贫亦好戎昱诗大树大皮裹小树小皮纒庭前紫荆树无皮也过年宋僧行持诗但存方寸地留与子孙耕贺仙翁诗此去好凭三寸舌再来不值半文钱张叔仁送谢叠山入燕诗【坚瓠集】
　　士人于棋酒间好称引戏语以助谈笑大抵皆唐人诗后生多不知所从出漫识所记忆者于此公道世间惟白发贵人头上不曽饶杜牧送隠者诗也因过竹院逢僧话又得浮生半日闲李涉诗也只恐为僧僧不了为僧得了尽输僧啼得血流无歇处不如缄口过残春杜荀鹤诗也数声风笛离亭晩君向潇湘我向秦郑谷诗也今朝有酒今朝醉明日愁来明日当劝君不用分明语语得分明出转难自怜飞絮犹无定争解垂丝绊路人明年更有新条在挠乱春风卒未休采得百花成蜜后不知辛苦为谁甜罗隠诗也高骈在西川筑城御蛮朝廷疑之徙镇荆南作风筝诗以见意曰昨夜筝声响碧空宫商信任往来风依稀似曲才堪听又被吹将别调中今人亦好引此句也【搜采异闻録】
　　自唐末无赖男子以劄剌相高或铺辋川圗一本或砌白乐天罗隠二人诗百首至有以平生所厯郡县饮酒蒱博之事所交妇人姓名齿行第坊巷形貌之详一一标表者时人号为针史【清异録】
　　余侨家后圃有一大井是武肃王外祖家旧物井上有文曰于维此井渟育坎灵有莘有邰实此储英时有长虹上贯青防是惟王气宅相先征爰啓霸王奠妥苍氓沛膏惭泽配德东溟臣罗隠谨颂【枫窓小牍】
　　罗隠书君平井碑在永昌县严乐院后文曰水不可以挠为清也神不可以俗虑宁也字大类岣嵝禹碑井东南可五十步即君平墓碑曰蜀庄之垄惜破壊道士翛然出旧搨云亦隠书又絶似孟德隠以诗名字工妙又如此乃知古文人无不善书也【成都集记】
　　隠寝疾武肃王亲临抚问题其壁云黄河信有澄清日后世应难继此才隠起续末句曰门外旌旗屯虎豹壁间章句动风雷以红纱覆其上其后果无文嗣所着江南甲乙集【吴越备史】
　　罗塞翁乃钱塘令隠之子为吴中从事善画羊隠以诗名于时而塞翁独寓意于丹青亦词人墨客之所致思也【宣和画谱】
　　杜建徽
　　杜建徽字延光新登县人仕吴越为丞相春秋高尚能骑射尝从击毬于广塲兴酣有宿中箭镞自臂中飞出人皆壮之徽为诗自叙曰中剑斫耳缺被箭射髀过为将须有胆有胆即无价【吴越备史】
　　林无隠
　　林鼎字焕文闽人也父无隠鼎生于明州大隠村初刺史黄晟颇好礼士无隠依之有诗名尝为诗云雪消二月江湖濶花发千山道路香知言者以无隠必生贵子鼎仕吴越果至丞相【吴越备史】
　　刘鲁风
　　刘鲁风江西投所知为典谒所阻因得一絶曰万巻书生刘鲁风烟波千里谒文公无钱乞与韩知客名纸生毛不为通【诗话总】
