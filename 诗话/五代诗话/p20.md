<!-- { "loadSidebar": true } -->
　　徐锴字楚金仕江左至中书舎人时吴淑为校理古乐府中掺字多改为操字葢章草之变锴曰非可一例言若汉阳掺者三挝鼔也祢衡作汉洋掺古歌云城中宴闻汉阳掺黄尘萧萧白日暗淑叹服【彦周诗话】
　　徐锴年十余歳羣从宴集赋诗令为秋词援笔立成其畧曰井梧纷堕砌塞鴈逺横空雨久莓苔紫霜浓薜荔红【诗史】
　　初锴久次当迁中书舎人游简言当国毎抑之锴乃诣简言简言从容曰以君才地何止一中书舎人然伯仲竝居清要亦物忌太盛不若少违之锴颇怏怏简言徐出妓佐酒所歌词皆锴所为锴大喜乃起谢曰丞相所言乃锴意也归以告铉铉叹息曰汝痴絶乃为数阕歌换中书舎人乎【陆游南唐书】
　　王师吊伐江左城未破时或梦绯衣女子行空中以巨簁簁物散落如豆着地皆成人问之曰此当死于难者后见一贵人盛冠服继堕于地云徐舎人也既寤闻徐锴殁王文公兄弟在金陵和王微之登高斋诗押簁字平甫曰当时徐氏擅笔墨夜围梦堕空中簁此事竒谲而语崛强可谓抟虎手也【金玉诗话】
　　邵拙
　　邵拙字拙之鴈门人好学博通经史水曹郎赵庆有诗赠之曰迈古文章金鷟鸑出羣行止玉麒麟仕宦不达而卒有诗传于时其中有云万国不得雨孤云犹在山此其验欤【江南野録】
　　李古
　　李古少贫贱一举成名不二十年自副枢除本州刺史有登祝融峰云欲登祝融峰先登古石桥凿开巇崄处取路到丹霄【南唐近事】
　　周延翰
　　江南太子校书周延翰性好道颇修服饵之事尝梦神人以一巻示之其文皆七字为句惟记末句云紫髯之伴有丹砂延翰寤而自喜以为必得丹砂之效后从事建业卒葬吴大帝陵侧无妻子惟一婢名丹砂【稽神录】
　　李平
　　李平闗右人读武帝内传云龙髯已断嫔嫱老豹尾不来岐路长闲书云至人无梦梦不到天意恶盈盈有余【雅言系述】
　　郑文寳
　　郑工部文寳谪监郢州京山县税过信阳军白马驿作絶句郢州工部诗集无之诗云得罪前朝出粉闱五原功业有谁知年余放逐无人识白雪闗前一望时在京山又有寒食纡秀上人禅房诗云花时懒看花来访野僧家劳师击新火劝我雨前茶诗篆书刻石多寳寺中【尘史】
　　郑文寳字仲贤南唐近事江表志二书其所作也律诗多佳句惜其全集不传郊居云百草千花路斜风细雨天送枝江秦长官云官嫌容易达家爱等闲贫送曹纬云小舟闻笛夜微雨养花天长安别友云杜曲花香浓似酒灞陵春色老于人又绿埜堂云水暖鳬鹥行哺子春深桃李卧开花欧阳公亟称之谓不减王维杜甫【寒夜录】
　　郑文寳郊居云百草千花路斜风细雨天重经贬所云过闗已跃樗蒱马悮喘尤惊顾奔洛城云星沈防节歌钟早天半上阳烟树防赠张灵州云越絶晓残蝴蝶梦单于秋引画龙声长安送别云杜曲花光浓似酒灞陵春色老于人送人归湘中云满帆西日催行客一夜东风落楚梅南行云失意惯中迁客酒多年不见侍臣花栖灵隠寺云旧井霜飘仙界橘双溪时落海边鸥送人知韶州云碧落春风老朱陵古渡头永熈陵云承露气寒驹送日觚棱人静鸟呼风边上云鬓间相似雪峰外寂寥烟【诗话总】
　　西洛故都荒台废沼遗迹依然见于诗者多矣惟钱文僖公一联最为警絶云日上故陵烟漠漠春归空苑水潺潺裴晋公绿野堂在午桥南徃时尝属张仆射齐贤家仆射罢相归洛日与宾客吟宴于其间惟郑工部文寳一联最为警絶云水暖鳬鹥行哺子春深桃李卧开花人谓不减王维杜甫也钱诗好句尤多而郑句不惟当时人莫及虽其集中自及此者亦少【六一诗话】
　　亭亭画舸系寒潭直到行人酒半酣不管烟波与风雨载将离恨过江南尝有人客舎壁间见此诗莫知谁作或云郑兵部仲贤也然集中无有好事者或填入乐府仲贤当前辈未贵杜诗时独知爱尚徃徃造语警拔但体小弱多一律可恨耳欧阳文忠公称其张仆射园中一联以为集中少比恐公未尝见其全编大抵仲贤情致深婉比当时辈流能不专使事而尤长于絶句如一夜西风旅鴈秋背身调镞索征裘闗山落尽黄榆叶驻马谁家唱石州又江云薄薄日斜晖江馆萧条独掩扉梁燕不知人事改雨中犹作一双飞若此等类须在王摩诘伯仲之间刘禹锡杜牧之不足多也【蔡寛夫诗话】余于丛话前集云郑兵部仲贤郑工部文寳不知其果一人耶果二人耶今观欧阳永叔诗话云郑工部文寳于张仆射园吟诗一联最为警絶云水暖鳬鹥行哺子春深桃李卧开花蔡寛夫诗话云郑兵部仲贤欧阳文忠公称其张仆射园中一聮以为集中少比即前一联诗是也以此考之则文寳仲贤葢是一人名与字耳但工部兵部之称不同西清诗话云缑山王子晋祠诗是郑工部文寳题则工部之称与欧公同但寛夫误作兵部耳【渔隠丛话】
　　缑山王子晋升仙之地有祠在焉郑工部文寳常题一絶云秋隂漠漠秋云轻缑氏山头月正明帝子西飞仙驭逺不知何处夜吹笙后晏元献守洛过见之取白乐天语书其后云此诗在在处处有神物防持【西清诗话】余弟姚安太守未奄慥字用能酒边诵一絶句云亭亭画舸系春潭只待行人酒半酣不管烟波与风雨载将离恨过江南兄以为何人诗余曰按宋文鉴是张文潜诗也未奄取草堂诗余周美成尉迟杯注云唐郑仲贤诗余因叹唐之诗人姓名隐而不传者何限或文潜爱而书之遂以为文潜作耳【艺林伐山】
　　杜甫终于耒阳藁葬之至元和中其孙始改葬于巩县元微之为志而郑刑部文寳谪官衡州有经耒阳子美墓诗岂但为志而不克迁或已迁而故塜尚存耶【温公诗话】雷州及海外琼崖多香木夷民以为槽饲鸡犬郑文寳诗曰沈檀香植在天涯贱等荆衡水面槎何必为槽饲鸡犬不如煨烬向豪家【谈苑】
　　郢中寺壁有郑文寳诗亲笔寒食访僧舎云客舎愁经百五春雨余溪寺绿无尘金花何处秋千鼓粉颊谁家鬭草人水上碧桃流片叚梁间归燕语逡巡高僧不饮客携酒来劝先朝放逐臣【诗话总】
　　临潼县灵泉观唐华清宫也自唐迄今题咏不可纪惟张文定及进士杨正伦诗最佳文定诗云当时不是不穷奢民乐升平少叹嗟姚宋未亡妃子在尘埃那得到中华正伦诗云休罪明皇与贵妃大都衰盛两相随唯怜一派温泉水不逐人心冷暖移又郑文寳诗云只见开元无事久不知贞观用功深皆为知音所赏【诗话总】
　　唐镐
　　窅娘纎丽善舞后主作金莲高六尺饰以寳物细带缨络莲中作品色瑞莲命窅娘以帛绕足令纎小屈上作新月状素袜舞莲花中回旋有凌波之态由是人皆效之唐镐诗云莲中花更好云里月长新为窅娘作也【十国春秋】
　　金昌宗
　　钟隠天台人少清悟不婴俗事尝卜居闲旷结茆室好画花竹禽鸟以自娯凡举笔写像必致精絶时无拟者又善画鹞子白头翁鹖鸟斑鸠皆有生态兼长草棘树木升元中齐安张校尉得隠画鹖鸟二幅张之宾次时金昌宗题诗曰为厌翻翔下苇丛戢翰侧脑思何穷侍童莫便褰帘过只恐惊飞入碧空其为人珍赏多类此【尚友录】
　　李家明
　　南唐书云李家明诙谐敏给善为讽词元宗赏花后苑临池垂钓臣下皆得鱼唯元宗独无所获家明进诗曰玉甃垂钩兴正浓碧池春暖水溶溶凡鳞不敢吞香饵知是君王合钓龙元宗大喜赐宴极欢尝见牛晩卧美防元宗曰牛且热矣家明乘诙谐曰曾遭甯戚鞭敲角又被田单火燎身闲向斜阳嚼枯草近来问喘更无人辅相皆慙宋齐丘无子晚年一子辄死逾月犹哭齐王景达劝之不止家明云臣能止之乃作大纸鸢署其上云欲兴唐祚革强呉尽是先生起庙谟一个孩儿拚不得让皇百口欲何如扈延范族呉氏齐丘为谋因以诮焉乘风放之故堕齐丘中庭齐丘见之哭乃止后元宗迁南都已失江北十四郡舟楫多行南岸至赵屯因辍乐停觞北望皖公山谓家明曰好青峭数峰不知何名也家明应声对曰龙舟轻飐锦帆风正值宸游望逺空回首皖公山色翠影斜不到寿杯中元宗慙之俛首而过缃素杂记云杨文公谈苑以苑中咏牛诗及皖公山诗为王感化作江南野录以前二诗为李家明作谈苑以感化为建州人野録以家明为庐州人谈苑为中主野録为嗣主未详孰是余以南唐书考之则谈苑所记皆误也惟野录与南唐书合家明庐江西昌人前二诗皆其所作但不载感化为何处人江南建国传三世而灭中主即嗣主也諡号元宗缃素杂记不曾见南唐书故未详孰是今是正之【渔隠丛话】
　　马令南唐书元宗赏花后苑率近臣临池垂钓臣下皆登鱼惟元宗独无所获优人李家明因进诗曰玉甃垂钩兴正浓碧池春暖水溶溶凡鳞不敢吞香饵知是君王合钓龙元宗大喜赐宴极欢欧阳公归田录真宗一日集羣臣赏花钓鱼临池久之而御钓不食丁晋公应制诗曰莺惊鳯辇穿花去鱼畏龙顔上钓迟真宗称赏羣臣皆自以为不及也按李家明者优人元子所谓谐臣顐官怡愉天顔耳然其进诗有风道焉夫缗微饵明大鱼且不食之况龙乎若谓之诗则徒以捷给取宠解人主顔面其用意厝辞且不及一优人羣臣皆自以为不可及何耶欧公言过矣【金罍子】
　　王感化
　　缃素杂记云杨文公谈苑载伶人王感化少聪敏未尝执巻而多识故实口谐捷给滑稽无穷防中主引李继勲严续二相游苑中适见系牛于株枿上令感化赋诗应声曰曾遭甯戚鞭敲角几被田单火燎身独向斜阳嚼枯草近来问喘更无人因以讥二相也又中主徙豫章浔阳遇大风中主不悦命酒独酌指北岸山问舟人云皖公山愈不怿感化独前献诗曰龙舟万里驾长风汉武浔阳事正同珍重皖公山色好影斜不落寿杯中中主大悦赐束帛【渔隠丛话】
　　江南李氏乐人王感化建州人光州乐籍建州平入金陵教坊善为词时本乡节帅更代饯别感化前献诗曰旌斾赴天台溪山晓色开万家悲更喜迎佛送如来至金陵宴苑中有白野鹊李璟令赋诗应声曰碧云深洞恣逰遨天与芦花作羽毛要识此来栖息处上林琼树一枝高又题怪石凡八句皆用故事但记其一联云草中误认将军虎山上曾为道士羊【谈苑】
　　敬新磨
　　郭景纯江赋有六眸宋太始二年八月六眼见于东阳太守刘勰得之以献唐睿宗先天三年江州献灵六眼腹下有文又岭南钦州出六眼实止两眼余四目乃斑纹与真目排比端正不偏唐庄宗时有进六目者敬新磨献口号曰不要閙不要閙聴取儿口号六只眼儿睡一觉抵别人三觉又说储载常熟水墩大士庵前曾出六目九十三翁缪道山得而畜之又广闻录载嘉靖二十年兴宁西河水涨有大长丈余六目金光射人泝河而上所过田陂皆坏【坚瓠集】
　　唐朝美
　　庄宗小酌进新橘命诸伶咏之唐朝美诗先成曰金香大丞相兄弟八九人剥皮去滓子若个是汝人帝大笑赐所御软金杯【清异录】
　　李廷珪
　　李廷珪藏墨诀曰赠尔乌玉玦泉清砚须洁避暑悬葛囊临风度梅月【焦氏类林】
　　晁叔用尝作李廷珪墨诗君不见江南星官有诸奚老超尚不如廷珪后来承晏颇秀出喧然父子名相齐百年相传纹破碎彷佛尚见蛟龙背电光烛天星斗昏雨痕倒海风雷晦却忆当年清暑殿黄门侍立才人见银钩洒落桃花牋牙牀磨拭红丝砚同时书画三万轴二徐小篆徐熈竹御题四絶海内传秘府毫芒惜如玉君不见建隆天子开国初曹公受诏行扫除王侯旧物人今得更写西天贝叶书【焦氏类林】
　　刘东叔
