<!-- { "loadSidebar": true } -->
　　李如实初事梁末帝于东宫素以清直著名及末帝嗣位数数有所规諌贬汝州副使如实至汝州自制一卧车常于车置酒一瓢琴一具书数巻命小僮十余辈载入冲衢四顾朗吟观者多窃笑焉久之梁无内召意如实心颇不平裁落韵诗以讥之梁亡后入成都高祖知其贤拜户部侍郎卒落韵诗曰炎蒸不可度赖尔生凉风在物成非器于人还有功殷勤九夏内寂寞三秋中想君应有语弃我如秋扇【十国春秋】
　　何瓒
　　瓒常有蜀城书事诗云到头须卜林泉隠自愧无能继卧龙题诗后十旬遂得笃疾【十国春秋】
　　卞震
　　卞震蜀人尝吟即事云雨壁长秋菌风枝落病蝉又老笻搘痩影寒木凭吟身春日偶题云诗债到春无处避离愁当醉暂时无即事云茶香解睡磨铛煮山色牵懐着屐登【雅言系述】
　　掌聿修
　　掌聿修春秋鲁党氏之后也性豪纵不羁厯仕太子左赞善大夫与同官家述雅相亲爱两人皆滑稽聿修一日伺述酒罋将竭叩门求饮既而尊罍果罄聿修书壁曰酒客干喉去惟存呷大夫宋有掌禹锡者相传即其后【十国春秋】
　　韦縠
　　韦縠少有文藻梦中得软罗缬巾由是才思益进仕蜀累迁监察御史尝辑唐人诗千首为才调集十巻其书盛行当世自为序曰余少博羣言常取得志虽秋萤之照不逺而雕虫之见自佳古人云自听之谓聪内视之谓明也又安可受诮于愚卤取讥于书厨者哉暇日因阅李杜集元白诗其间大海混茫风流挺特遂采摭奥妙并诸贤达章句不可备录各有编次或闲窓展巻或月榭行吟韵高而桂魄争光词丽而春色鬬美但贵自乐所好岂敢垂诸后昆今纂诸家歌诗共一千首每一百首成巻分之为十目曰才调集庶几来者不谓多言他代有人无嗤薄鉴云尔【十国春秋】
　　令狐峤
　　令狐峤仕高祖父子官至秘书监工吟咏兼擅敏才口占诗句多所嘲谑好事者时传其诗峤一日遇明庆节散后赠左右两街命服僧诗曰却羡僧门与道门无年今日紫衣新可怜州县祁评事尽向荷衣老却身【十国春秋】
　　向瓒
　　向瓒初事高祖为行军司马后累加仆射亦以谑词著名常有咏乘烟观蒋链师诗蒋状貌甚伟不类妇人瓒诗颇嘲之一时絶倒诗曰怪得盘跚不上升白云蹋绽紫云崩龙腰鳯背犹嫌软须问麻姑借大鹏【十国春秋】
　　幸夤逊
　　幸夤逊仕伪蜀孟防为学士王师将致讨之前歳除昶令学士作诗两句写桃符上夤逊题曰新年纳余庆嘉节号长春明年蜀亡吕余庆以防知政事知益州长春乃太祖诞圣节名也【说苑】
　　幸夤逊防州人仕后蜀为翰林学士有梨诗云嚼处春氷敲齿冷咽时雪液沃心寒栁诗云才闻暖律先偷眼既待和风始展眉【事文类聚】
　　又有岷山句云若教作镇居中国争得泥金在泰山【吟窓杂录】
　　赵休
　　赵休幸夤逊同时人侍宴句云金茎来白露玉宇起秋风【吟窓杂录】
　　杨鼎夫
　　杨鼎夫成都人举进士为安思谦幕吏尝游青城山过皂江中流过暴风船抵巨石覆洪涛间同侪尽没鼎夫似有物扶助达岸有老人以枝接引鼎夫未及致谢旋失所之因作诗以记之云青城山峭皂江寒欲渡当时作等闲櫂逆狂风趋近岸舟逢怪石碎前湾手携弱杖仓皇处命出洪涛顷刻间今日深恩无以报令人羞记雀衔环【吟窓杂録】
　　王着
　　王着字知微一字成象成都人伪蜀明经及第蜀平赴阙太宗以字书讹舛辟士人删定有以着荐者加著作佐郎令摸阁帖着有研格书奁铭云爰有愚叟栖此陋室风雨可蔽户庭不出知足为富娯老为逸貂冠蝉冕虎皮羊质处之勿疑永尔终吉【宋稗类钞】
　　杨义方
　　杨义方眉山人少举进士第已而还蜀仕高祖为秘书郎性强毅长于吟咏自谓才过罗隠常有春诗云海边红日半离水天外暖风轻到花为时人所称许后主时九头鸟见成都义方作诗有好惜羽毛还窟莫留灾害与苍生之句宋光嗣疑其刺已奏谴于沈黎【十国春秋】赠王枢密云两声鞭自禁门出一簇人从天上来【异闻録】
　　朱长文
　　艺祖闻蜀人诗云烦暑郁蒸无处避洗天风雨几时来曰此蜀人思我之来也此乃蜀人朱长文诗然唐许昌节度使薛能汉南春望诗已有自古浮云蔽白日洗天风雨几时来之句【能改斋漫録】
　　古今诗话云云太祖采聴明逺每边事纎悉必知有间者自蜀还上问剑外有何事间者曰但闻成都满城诵朱山长苦热诗曰烦暑郁蒸无处避凉风清冷几时来上曰此蜀民思吾伐也然予考睦台符岷山异事云梓潼山人李尧夫吟咏尤尚讥刺谒蜀相李昊昊戏曰何名之背时耶尧夫厉色对曰甘作尧时夫不乐蜀中相因是为昊所摈知蜀主国柄隳紊生民肆扰吟苦热诗云炎暑郁蒸无处避凉风消息几时来以是知此两句乃李尧夫诗非朱山长也清冷两字不逮消息甚逺【能改斋漫録】
　　王正已
　　栎树多生冈阜之上大则偃亚小则耸岐伐为薪锻为炭力倍常木王正已诗云未可轻樗栎尤能济雪霜【诗史】
　　王承旨
　　前蜀王衍降后唐王承旨作诗云蜀朝昏主出降时衔璧牵羊倒繋旗二十万人齐拱手防无一个是男儿其后花蘂夫人记孟防之亡作诗云君王城上竖降旗妾在深宫那得知二十万人齐解甲宁无一个是男儿陈无已诗话载之乃知沿袭前作【能改斋漫録】
　　赵节
　　蒲中赵节博赡刚直乡人敬之尝作炉火诗云近冬附火为泰火透春拥炉成否炉用否随时有轻重进身君子合知无【清异録】
　　张振祖
　　沙门爱英住池阳村示人之语曰万论千经不如无念无营时郡娼满莹娘多姿而富情真妓女中麟鳯进士张振祖以无念无营有情有色制一聮云门前草满无无老牀底钱多有有娘【清异録】
　　家乐
　　王衍伶官家乐侍燕小池水澄天见家乐应制云一段圣琉璃【清异录】

　　五代诗话巻四
　　钦定四库全书
　　五代诗话巻五
　　兖州府知府郑方坤撰
　　吴越　南汉
　　罗隐
　　隠字昭諌新登县人本名横凡十上不中第遂更名始谒武肃王不见用以所为夏口诗标于巻首云一个祢衡容不得思量黄祖漫英雄王览之大笑因加殊遇复命简书辟之曰仲宣逺托刘荆州都縁乱世夫子辟为鲁司寇只为故乡王初授镇海节度命沈崧草谢表盛言浙西繁富以示隠隠曰今浙西兵火之余日不暇给朝廷执政方切贿赂此表入奏岂无意要求耶乃请更之略曰天寒而麋鹿常游日暮而牛羊不下朝廷见之曰此罗隠之词也及为贺昭宗更名表曰左则虞舜之全名右则姬昌之半字当时京师称为第一【吴越备史】罗隠与桐庐章鲁风齐名钱武肃崛起以鲁风善书札召为表奏孔目官鲁风不就执之后以罗隠为钱塘令因宴赋诗一个祢衡云云自是始厚之【古今诗话】
　　隠字昭谏余杭人隠池之梅根浦自号江东生为唐相郑畋李蔚所知畋女览隠诗讽诵不巳畋疑有慕才意隠貌寝陋女一日帘窥之自此絶不咏其诗【全唐诗话】唐人尤重进士其末也如李振劝朱温一日杀司空裴贽等百余人于白马驿苏楷驳昭宗諡李山甫教乐从训害王铎一家三百口皆不得志于塲屋者为之乃至巢冦亦进士也科目之弊如此当时惟罗隠有诗名屡摈于名塲然逢世乱离依钱氏以庇身未尝失节五言云四海霍光第六龙张奉营此必是诸镇皆封王赐功臣号及岐汴刼质天子之时又云陪臣无以报西望不胜情又闻幸蜀七言云静怜贵族谋身易危惜文皇创业难尤有惓惓本朝之意【后村诗话】
　　罗昭谏咏松曰陵迁谷变须高节莫向人间作大夫其志亦可悲矣唐六臣彼何人哉昭谏説钱镠举兵讨梁见通鉴其忠义可见视奴事朱温之杜荀鹤犹粪土也【困学纪闻】
　　曽庭闻曰罗隠京口见李侍郎有句云屈指不堪言甲子披风常记是庚申未若溉堂夀晏夫人诗虽然眉夀逢丁酉只是心伤忆甲申转语之妙【溉堂集】
　　吾杭附郭钱塘县旧有吴越时罗江东隠手植海棠一本王黄州元之尝题诗云江东遗迹在钱塘手植庭花满县香若使当年居显位海棠今日是甘棠观此则杭州海棠亦香矣不特昌州然也但恐诗人重称过实徒夸其韵不能慰彭渊材之恨耳【蓉塘诗话】
　　邺都罗绍威学隠为诗自号其文为偷江东集青州王师范遣使赍礼币求一篇隠以诗寄之曰盛业传家有寳刀况闻余力更挥毫腰间印绶黄金贵巻内文章白雪高宴罢佳宾吟凤藻猎回诸将问龙韬登坛甲子才三十犹拟回头夺锦标王得诗大喜昭宗欲以甲科处之有大臣奏曰隠虽有才然多轻易明皇圣德犹横遭乎讥谤将相臣僚岂能免乎凌轹帝问讥谤之词对曰隠有华清诗曰楼殿层层佳气多开元时节好笙歌也知道德胜尧舜争奈杨妃解笑何其事遂寝【唐诗纪事】顾云依淮南高骈隠讥之夏饮于海风亭云曰青蝇被扇扇离席隠遽曰白泽遭钉钉在门隠在浙幕沈崧得新榜示隠隠题其末曰黄土原边狡兎肥犬如流电马如飞灞陵老将无功业犹忆当时夜猎归又昭宗欲以甲科处隠有大臣举隠华清宫诗云也知道德胜尧舜争奈杨妃解笑何其事遂寝【诗话总龟】
　　隠有江东集十巻其诗自光啓以后广明以前海内乱离乗舆播迁艰难险阻之事多见之赋咏时魏府节度使王智兴学隠诗自号诗巻为偷江东集【吴越备史】
　　钟陵妓云英隠旧见之一日讥隠犹未第隠嘲之曰钟陵醉别十余春重见云英掌上身我未成名君未嫁可能俱是不如人【全唐诗话】
　　宣宗时相国令狐绹最受恩遇而怙权尤忌胜已曽以故事访于温岐对以其事出南华且曰非僻书也或冀相公燮理之暇时宜览古绹益怒之乃奏岐有才无行不宜与第防宣宗私行为温岐所忤乃授方城尉所以岐诗云因知此恨人多积悔读南华第二篇又李商隠绹父楚之故吏也殊不展分商隠憾之因题防阁落句云郎君官重施行马东阁无因许再窥亦怒之官止使下员外江东罗隠亦受知于绹毕竟无成有诗哭相国云深恩无以报底是事柴荆以三才子怨望即知绹之遗贤矣【北梦言】
　　令狐滈赵公绹之子也登进士隠以诗贺之赵公谓滈曰吾不喜汝及第喜汝得罗公一篇耳【唐诗纪事】
　　钱氏时西湖渔者日纳鱼数觔谓之使宅鱼其捕不及额者必市以供颇为民害一日罗隠侍坐壁间有磻溪垂钓圗武肃索诗隠应声曰吕望当年展庙谟直钩钓国更谁如若教生得西湖上也是须供使宅鱼武肃大笑遂蠲其役【闲谈录】
　　江东集中有泪诗云自从鲁国澘然后不是奸人即妇人未详其所出及观孔丛子言子高游赵平原君客有邹文李节者与子高相友善临别文与节流涕交颐子高徒抗手而已其徒疑之子高曰始吾谓二子丈夫乃今知其妇人也曰二子之泣非耶曰二子良人也有不忍之心其于敢断必不足矣曰凡泣者一无取乎子高曰有二焉大奸之人以此自信妇人懦夫以泣着爱观此始解其説【艺苑雌黄】
