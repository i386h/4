<!-- { "loadSidebar": true } -->
　　张文懿家有春江钓叟图上有李后主渔父词二首其一曰浪花有意千里雪桃花无言一队春一壶酒一竿鳞世上如侬有几人其二曰一掉春风一叶舟一纶蠒缕一轻钩花满渚酒满瓯万顷波中得自由【古今诗话】清凉寺在江宁府西北石城门内清凉山吴顺义中建为兴教寺南唐为文益禅师道场后主尝畱宿寺中有未能归去宿龙宫之句明洪武初赐今额左上为清凉台俯视大江即南唐翠微亭旧址登览最胜【江南通志】内库书中金楼子有李后主手题曰梁元帝谓王仲宣昔在荆州著书数十篇荆州坏尽焚其书今在者一篇知名之士咸重之见虎一毛不知其斑后西魏破江陵帝亦尽焚其书曰文武之道尽今夜矣何荆州焚书一语前后一辙也诗以吊之曰牙籖万轴裹红绡王粲书同付火烧不是祖龙畱面目遗篇那得到今朝巻皆薛涛笺所钞惟今朝字误作金朝徽庙恶之以笔抹去后书竟如谶入金也【枫窓小牍】
　　心事数茎白髪生涯一片青山空山有雪相待野路无人自还李主好书神仙隐遁之词岂非遭罹多故欲脱世网而不得者耶【东坡全集】
　　从镒元宗第八子也开宝初出鎭宣州后主率近臣赋诗饯绮霞阁而自为序以送之畧云秋山滴翠暮壑澄空爱公此行畅乎遐览后主诗有云咫尺烟江几多地不须怀抱重凄凄徐铉诗云满坐清风天子送随车甘雨郡人迎最为佳句【十国春秋】
　　干德四年后主遣弟韩王从善入朝畱京师国主表求从善还国不许自从善不还四时宴防皆罢登髙赋文以见意曰原有鹡兮相从飞嗟嗟季兮不来归【马令南唐书】仲宣后主四子也干德二年裁四岁一日戏佛像前有大琉璃灯为猫触堕地划然作声仲宣因惊癎得疾竟薨时昭惠后已疾甚闻仲宣夭悲哀更剧数日而絶初仲宣殁后主恐伤昭惠后心常黙坐饮泣因为诗以写志诗曰永念难消释孤怀痛自嗟雨深秋寂寞愁剧病增加咽絶风前思昏防眼上花空王因念我穷子正迷家吟咏数四左右为之泣下又挽昭惠后词曰珠碎眼前珍花雕世外春未销心里恨又失掌中身玉笥犹残药香奁已染尘前哀将后感无泪可沾巾艳质如芳树浮危道畧同正悲春落实又苦雨伤丛秾丽今何在飘零事已空沈沈无问处千载谢东风皆并其母子悼之【十国春秋】
　　后主昭惠后周氏大司徒宗之女甫十九岁归于王宫通书史善音律尤工琵琶元宗赏其艺取所御琵琶时谓之烧槽者赐焉后主即位册为国后后主尝演念家山破后复作邀醉舞恨来迟新破皆行于时季子仲宣后尤钟爱忽暴疾卒后病遂亟以元宗所赐琵琶及系臂玉环亲遗后主沐浴正妆自内含玉殂于瑶光殿之西室享年二十九后主哀苦骨立杖而后起每于花朝月夕无不伤怀如又见桐花发旧枝一楼烟暮凄凄凭阑惆怅人谁防不觉潸然泪眼低层城无复见娇姿佳节纒哀不自持空有当年旧烟月芙蓉池上哭蛾睂皆因后作又尝与后移植梅花于瑶光殿之西及花时而后已殂因成诗见意曰殷勤移植地曲槛小栏边共约重芳日还忧不盛姸阻风开步障乘月溉寒泉谁料花前后蛾睂却不全此不特叙其幽思且以兴内助之艰难而不得与之同乐又云失却烟花主东君自不知清香更何用犹发去年枝此足以见光景于人无情而人于景物不可认而有之也又书灵筵手巾云浮生苦憔悴壮岁失婵娟汗手遗香渍痕眉染黛烟书琵琶背云侁自肩如削难胜数缕绦天香畱鳯尾余暖在檀槽触物寓意类如此【马令南唐书】
　　江南伪后主李煜字重光蚤慧精敏审音律善书画其作大字不事笔巻帛而书之皆能如意世谓撮襟书复喜作颤掣势人又目其壮为金错刀尤喜作行书落笔瘦硬而风神溢出然殊乏姿媚如穷谷道人酸寒书生鹑衣而鸢肩畧无富贵之气要是当我祖宗应运之初揭云汉奎璧昭囘在上彼窃据方郡者皆奄奄无气不复英伟故见于书画者如此方煜归本朝我艺祖尝曰煜虽有文只一翰林学士才耳乃知笔力纵或可尚方之雄才大畧之君亦几何哉今御府所藏行书二十有四淮南子春草赋义天秤尺记浩歌行克已处分批元奏状礼三宝众圣贤仪八师经宫相诗李璟草堂等诗髙秋等诗牡丹等诗古风诗二论道帖招贤诗帖乐章罗帖乐府三临江仙杂文藁【宣和书谱】
　　顷见江南后主金错书题藏眞书千字曰戴叔伦诗云诡形怪状翻合宜诚哉是言今见藏眞自序乃有叔伦全章此巻眞迹岂亦江南集贤所蓄书乎【东观余论】
　　宋南渡秘书省名贤墨迹五代十四轴南唐李后主书诵经囘向词一诗词一招贤诗一杨凝式记崔处士一徐铉送净公上人东游诗一南唐人序洛诗稿一【中兴馆阁录】
　　南唐后主在围城中作长短句未就而城破词云樱桃落尽春归去蝶翻金粉双飞子规啼月小楼西曲阑珠箔惆怅掩金泥门巷寂寥人去后望残烟草低迷艺祖云李煜若以作诗工夫治国事岂为吾擒也【雪舟脞语】予观太祖实录及三朝正史云开宝七年十月诏曹彬潘美等帅师伐江南八年十一月拔升州今后主词乃咏春景决非十一月城破时作然王师围金陵凡一年后主于围城中春间作此词则不可知【渔隐丛话】
　　宣和间蔡宝臣致君收南唐后主书数轴来京师以献蔡绦约之其一乃王师攻金陵城垂破时仓黄中作一疏祷于释氏愿兵退之后许造佛像若干身菩萨若干身斋僧若干万员建殿宇若干所其数皆甚多字画潦草然皆遒劲可爱盖危窘急中所书也又有看经发愿文自称莲峰居士李煜又有长短句临江仙云樱桃结子春光尽蝶翻金粉双飞子规啼月小楼西玉钩罗幕惆怅卷金泥门巷寂寥人去后望残烟草低迷而无尾句刘延仲为补之云何时重听玉骢嘶扑帘飞絮依约梦囘时东坡四时冬词云眞态生香谁画得玉奴纎手嗅梅花每疑于奴字殊无意味若以为潘淑妃小字则当为玉儿亦非故实刘延仲尝见东坡手书本乃作玉如纎手方知上下之意相贯愈觉此联之妙也【墨庄漫录】蔡绦作西清诗话载江南李后主临江仙云围城中书其尾不全以予考之殆不然予家藏李后主七佛戒经又杂书二本皆作梵叶中有临江仙涂注数字未尝不全其后则书太白词数章是平日学书也本江南中书舍人王克正家物归陈魏之孙世功君懋予陈氏婿也其诗云樱桃落尽春归去蝶翻轻粉双飞子规啼月小楼西玉钩罗幕惆怅暮烟埀别巷寂寥人散后望残烟草低迷炉香闲袅鳯凰儿空持罗带囘首恨依依后有苏子由题云凄凉怨慕眞亡国之音也【耆旧续闻】
　　项羽夜闻汉军四面皆楚歌泣数行下歌曰力拔山兮气盖世时不利兮骓不逝骓不逝兮可奈何虞兮虞兮奈若何东坡志林载李后主去国之词云四十年来家国八千里地山河曾几识干戈一旦归为臣虏沈腰潘鬓消磨最是仓黄辞庙日教坊犹奏别离歌挥泪对宫娥东坡谓后主当恸哭于九庙下谢其民而行却乃挥泪宫娥听教坊离曲哉歌辞凄怆同归一揆然项王悲歌慷慨犹有喑呜叱咤之气后主直是养成儿女子态耳【希通录】
　　东坡书李后主去国之词云最是仓黄辞庙日教坊犹奏别离歌挥泪对宫娥以为后主失国当恸哭于庙门之外谢其民而后行乃对宫娥听乐形于词句予观梁武帝启侯景之祸涂炭江左以致覆亡乃曰自我得之自我失之亦复何恨其不知罪已亦甚矣窦婴救灌夫其夫人谏止之婴曰侯自我得之自我捐之无所恨梁武用此言而非也【容斋随笔】
　　李后主于清微歌楼上春寒水四面学士刁衎起奏陛下未覩其大者远者耳人疑其有规讽讯之云风乍起吹皱一池春水又作红罗亭子四面栽红梅花作艳曲歌之韩熙载和云桃李不须夸烂漫已输了风吹一半时淮南已归周【江隣几杂志】
　　南唐书载后主继室周后即昭惠后之妺也昭惠感疾后尝在禁中先与后主私后主作菩萨蛮云花明月暗飞轻雾今宵如向郎边去刬袜步香阶手提金缕鞋画堂南畔见一晌偎人颤奴为出来难教郎恣意怜此词遂传播于外至纳后乃成礼而已大防群臣韩熙载以下皆为诗讽焉后主不之谴【词苑丛谈】
　　词家多翻诗意入词虽名流不免吾尝爱李后主一斛珠末句云绣床斜凭娇无那烂嚼红绒笑向檀郎唾杨孟载春绣絶句云闲情正在停针处笑嚼红绒唾北窗此却翻词入诗弥子瑕竟效颦于南子【词筌】
　　唐词眼重眉不胜春李后主词多少泪断脸复横颐元乐府眼余眉剰皆祖唐词之语【词品】
　　粉牋书字不经乆近年作者殊卤莽不精不一二年字画已漫漶矣康伯可谓向芗林出李重光金花牋手书长短句岁乆剥落其词不全亦一证也古人于艺必精到尚复若此矧卤莽者乎【霏雪录】
　　杜诗丹霞一缕轻李后主渔父词蠒缕一钩轻胡少汲诗隋隄烟雨一帆轻至若骚人于渔父则曰一蓑烟雨于农夫则曰一犂春雨于舟子则曰一篙春水皆曲尽形容之妙也【萤雪丛记】
　　曹彬破金陵李煜举族冒雨乘舟煜渡江望石城泣下自赋诗曰江南江北旧家乡三十年来梦一场吴苑宫闱今冷落广陵台殿已荒凉云笼远岫愁千片雨挞孤舟泪万行兄弟四人三百口不堪闲坐细思量着杂説百篇时人以为可继典论妙于音律旧曲有念家山亲演为念家山破其声噍杀而名不祥乃败征也【马书】江南李煜旣降太祖尝因曲燕问闻卿在国中好作诗因使举其得意者一联煜沈吟乆之诵其咏扇云揖让月在手动摇风满怀上曰满怀之风却有多少他日复燕煜顾近臣曰好一个翰林学士【石林燕语】
　　李后主落花诗云莺狂应有限蝶舞已无多未几亡国宋子京亦有落花诗云香随蜂蜜尽红入燕泥干亦不久下世诗谶盖有之矣【老学庵笔记】
　　李煜暮岁乗醉书于牖曰万事到头归一死醉乡葬地有髙原醒而见之大悔不久谢世【翰府名谈】
　　帝王文章自有一般富贵气象国朝江南遣徐铉来朝欲以求胜至诵后主风月诗云云太祖皇帝但笑曰此寒士语耳吾不为也吾防时夜自华隂道逢月出有句云未离海底千山暗才到中天万国明铉闻不觉骇然惊服太祖虽无意为文然出语雄健如此以予观李氏据江南全盛时宫中词曰帘日已髙三丈透金炉次第添香兽红锦地衣随步皱佳人舞彻金钗澑酒恶时拈花蘂嗅别院时闻箫鼓奏议者谓与时挑野菜和根煮旋砍生柴带叶烧者异矣然太祖一日与朝臣议论不合叹曰安得桑维翰者与之谋事乎左右曰维翰爱钱大祖曰措大家眼孔小赐与十万贯则塞破屋矣以此言之不知彼所谓金炉香兽红锦地衣当费几万贯此语得无是措大家眼孔乎【扪虱新语】
　　金陵语中酒曰中恶则知李后主诗酒恶时拈花蕊嗅用乡人语也【侯鲭录】
　　南唐李后主归朝后每怀江国且念嫔妾散落郁郁不自聊常作长短句云帘外雨潺潺春意阑珊罗衾不耐五更寒梦里不知身是客一饷贪欢独自暮凭栏无限关山别时容易见时难流水落花春去也天上人间含思凄惋未几下世【西清诗话】
　　顔氏家训言别易防难古人所重江南饯送下泣言离北间风俗不屑此事岐路言离欢笑分手李后主盖用此语耳故长短句云别时容易见时难【复斋漫录】
　　后主乐府词曰故国梦重归觉来双泪埀又小楼昨夜又东风故国不堪囘首月明中皆思故国者也【南唐书注】归来休放烛花红待踏马蹄清夜月致语也问君能有几多愁却似一江春水向东流情语也后主直是词手【艺苑巵言】
