<!-- { "loadSidebar": true } -->
　　廖齐父爽直尝为永州刺史齐后游零陵于民舍见父题壁感而成诗曰下马连声叩竹门主人何事感遗恩回头泣向儿童道重见甘棠旧子孙【青后集】
　　王元
　　王元字文元桂林人贫病苦吟妻黄氏共持雅操毎遇得句中夜必先起燃烛具纸笔元甚重之有聴琴诗云拂琴开素匣何事独颦眉古调俗不乐正声公自知寒泉出涧澁老桧倚风悲复有来聴者谁堪继子期【郡阁雅谈】登祝融峰诗云万叠到孤顶身齐高鸟翔势疑撞翼轸翠欲滴潇湘云湿幽崖滑风梳古木香晴空聊纵目杳杳极穷荒题邓真人遗址云三千功满轻升去留得山前旧隠基但见白云常掩映不知人世几兴衰松梢风触霓旌动防叶霜沾鹤翅垂近代无人寻异事野泉喷月泻秋池赠廖融云伴行惟瘦鹤寻寺入深云【雅言系述】元有吊贾岛句云江城卖药常将鹤古寺看碑不下驴【唐宋遗史】
　　李韶
　　李韶郴州人苦吟固穷题司空山观云梁代真人上紫微水盘山脚五云飞杉松老尽无消息犹得千年一度归识者谓韶必无名果如其言王元悼之云韶也命何竒生前与世违贫栖古梵刹终着旧麻衣雅句僧抄遍孤坟客吊稀故园今孰在应见梦中归【雅言系述】
　　翁宏
　　翁宏字大举桂岭人寓居韶贤间不仕能诗宫词云又是春残也如何出翠帏落花人独立微雨燕双飞寓目魂将断经年梦亦非那堪向秋夕萧飒暮蝉辉秋风云又是秋残也无聊意若何客程江外逺归思夜深多岘首飞黄叶湘滨走白波仍闻汉都防今嵗合休戈塞上曲云风高弓力大霜重角声干海山云客防来异域别岛落蟠桃中秋月云寒清万国土冷鬭四维根晓月云漏光残井甃缺影背山椒送人下峡云万木残秋里孤舟半夜猿南越行云因寻卖珠客悮入射猿家细雨云何处残春夜和花落故宫途中逢故人云孤舟半夜雨上国十年心衡山处士廖融南游宏有诗云病卧瘴云间莓苔渍竹闗孤吟牛渚月老忆洞庭山壮志潜消尽淳风竟未还今朝忽相遇执手一开顔宏以百篇示融融谢云高竒一百篇见造化工全积思游沧海防搜入洞天神珠迷防象瑞玉失雕防休叹不得力离骚万古传王元懐宏云独夜思君切无人知此情沧洲归未得华发别来生孤馆木初落高空月正明逺书多隔嵗犹念没前程【雅言系述】
　　裴谐
　　桂州有裴谐者唐人裴説之弟武穆王时隠于桂岭工歌咏湘江吟云风回山火断潮落水崖高佳句也【十国春秋】
　　石文德
　　石文德连州人形质寝陋短小酷好学博览坟史经目不忘常读范后汉书摘其瑕璺数百条辨驳之识者谓史通不能过也素不善草诗律一日得晋帖数纸及阅殷璠诗选极力摹仿久之逈出俦辈遂工于诗遨游湘汉间无所知名文昭王时僦屋长沙累献诗丐用王以貌寝故不加礼文德用是颇穷悴防有南宅王子者素重士延致门下王怒甚欲庭辱文德而逐之未几值端午宴集文德赋艾虎长篇学士刘昭禹见之大为称许力言于王王亦未之竒也秦国夫人薨天防学士辈各撰挽词以进文德亦献十余章其一云月沉湘浦冷花谢汉宫秋王得诗大惊曰文德负此才吾但以貌而忽之乃不如南宫小儿却能知人邪遂品为挽歌第一承制授水部员外郎甚亲重之名其乡曰儒林它日防燕长春堂王出玉杯赏赋诗者李臯诗先成得之文德继进加美焉王复赉以玉蟾滴由是诸学士多疾其能寻中谗出为融州刺史【十国春秋】
　　何仲举
　　何仲举营道人也美姿容俊迈絶伦少时母常梦挟仲举入月年十三家贫输税不及限李臯为营道令怒之命荷校颂系狱中或言仲举雅能文且工敏臯遽召问曰若能诗吾当贷汝仲举援笔立就有似玉来投狱抛家去就枷之句臯大惊异延之聴事与讲钧礼仲举由是鋭意力学天成中入洛防秦王从荣为河南尹倾身下士仲举与张抗江文蔚同游其门逾年遂登进士第时公举数百人独以仲举为擅塲仲举因献秦王诗曰碧云章句裁离手紫府神仙尽防头秦王大悦称赏不已故一举上第赐所居乡曰进贤里曰化龙未几归事文昭王为桂管观察推官防王承制建天防府置十八学士而臯方柄用仲举感私恩虽防名中朝事臯益恭臯遂加引荐同与十八人之数久之出为全州刺史巳又改衡州以夀终先是楚地多诗人最著者有沈彬廖凝刘昭禹尚顔齐已虚中之徒而仲举实伯仲诸子间独臯推毂仲举为甚往往对众吟秋日晩望诗有云树迎高鸟归深野云傍斜阳过逺山以足顿地叹曰何仲举故诗家之高逸者也其见重如此【十国春秋】
　　路洵美
　　洵美唐相岩之元孙有夜坐诗云帘卷竹轩清四邻无语声漏从吟里转月自坐来明草木露华湿衣裳寒气生难逢知鉴者空复此时情竞传于湖南【雅言系述】
　　伍彬
　　伍彬祁阳人初事马氏题分水岭云前贤功及物禹后杳难俦不及古今色平分南北流寒冲山影防清绕荻花洲尽是朝宗去潺湲早晚休夏日喜雨云穉子出看莎径没渔翁来报竹桥流辞官云踪迹未辞鸳鹭客梦魂先到鹧鸪村洎归隠廖融书其屋云圎塘緑水清鱼跃紫蒪生要路贫无力深邨老退畊犊随原草逺蛙傍堑篱鸣拨棹茶川去初逢糓雨晴路振诗云考终秋髩白归隠旧峰前庭树鸟频啄山房人尚眠寒岩落桂子野水过茶烟已絶劳生念防心向竺干【雅言系述】
　　徐仲雅
　　湖南徐仲雅与李臯刘昭禹齐名所业百余巻并行于世畊夫謡一首云张绪逞风流王衍事轻薄出门逢畊夫顔色必不乐肥肤如玉洁刀防丝不折半日无畊夫此辈总饿杀【雅言杂载】
　　徐仲雅题合欢牡丹云平分造化双苞去拆破春风两靣开【湖湘故事】
　　徐仲雅长沙人因马希范夜晏迎四仪夫人赋云云路半开千里月洞天斜掩一天春又宫词云内人晓起怯春寒轻揭珠帘看牡丹一把栁丝收不得和风搭在玉阑干曽献家晏堂十首时称冠絶【郡阁雅谈】
　　西清诗话云长沙徐仲雅宫词曰内人晓起怯春寒轻揭珠帘看牡丹一把栁丝收不尽和风搭在玉阑干其富贵潇洒可爱苕溪渔隠曰余尝作春寒絶句云小院春寒闭寂寥杏花枝上雨潇潇午牕归梦无人唤银菜龙涎香渐销聊效其体也【渔隠丛话】
　　东华观在邵州城下江防俗谓之水北观有松偃亚数枝凡八靣上有一枝中折搭在半树间复生垂下游人以手撼之则千万枝皆动伯国时天防府学士徐东野谪居于郡赏玩无已题诗并为序云揺一枝则万枝动看一靣则八靣同白犬出其根青羊入其腹汉高帝琥珀枕虚真君茯苓人疑其孕也诗云半已化为石有灵通碧湘生逢尧雨露老值汉风霜月滴蟾心水龙遗蜕骨香鹿于毫末后曽见几兴亡【零陵总记】
　　湖南马氏作防春园开宴徐东野作诗有数聮为时所称云珠玑影冷偏粘草兰麝香浓却损花山色逺堆螺黛雨草梢春戞麝香风衰兰寂寞含愁緑小杏妖娆弄色红旁搜水脉湘心满遍谒灵根楚底通深浦送回芳草日急滩牵断緑杨风藕梢逆入银塘里苹迹潜来玉井中败菊篱疎临野渡落梅村冷隔江枫剪开浄涧分苗稼划破涟漪下钓筒【湖湘故事】
　　西江诗话曰许昌西湖展江亭成宋元宪留题有凿开鱼鸟忘情地展尽江湖极目天之句皆以为旷古未有此诗然本于五代马殷据潭州时建明月圃幕客徐仲雅诗云凿开青帝春风圃移下姮娥夜月楼仆谓又不止此观唐沈彬望庐山诗压低吴楚殽涵水约破云霞独倚天前此盖有是意皮日休潺谿洞诗亦曰敲碎一轮月镕销半段天【野客丛书】
　　文莹至长沙首访故国马氏天防府诸学士所着文章擅其名者惟徐东野李臯尔遂得东野诗浮脆轻艳皆铅华歌舞媚一时樽爼耳其句不过牡丹宿醉兰蕙春悲霞宫日城剪红铺翠而已独贻汪居士一篇庶乎可采曰门在松隂里山僧几度过药灵园不大碁妙子无多薄雾笼寒径残风恋緑萝金乌兼玉兎年几奈君何又得臯杂文十巻皆胼枝章句虽龌龊亦能道信乎文之难也【玉壶清话】
　　废王希广之变仲雅闭门不出唐边镐入潭州益屏迹荒遯不免冻馁周行逢为武安节度使非能真知仲雅也而浮慕其名署为节度判官仲雅曰行逢昔趋事我奈何以幕吏辱我辞以疾行逢固迫胁之靣受文牒仍辞不往行逢怒放之邵州既而召还防行逢诞生日诸道各遣使致贺行逢有矜色谓仲雅曰吾奄有湖湘兵强俗阜四邻其惧我乎仲雅曰公部内司空满川太保徧地孰敢不惧盖讥其署官冗滥也未几行逢大宴僚吏席间呼音多误仲雅性滑稽戏曰不于五月五日剪舌致使乖错如此行逢大怒复放之邵州以仲雅故名望未敢加诛仲雅结庐山寺暇日覩羣僧剥防树咏以见志曰叶似新蒲緑身如乱锦纒任君千度剥意气自冲天其负气不屈皆此类也【十国春秋】
　　欧阳彬
　　欧阳彬衡山人世为县吏至彬特好学工于词赋马氏之有湖南也彬将希其用乃擕所着诣府求见之礼必先通名纸有掌客吏众谓樊知客好贿隂使人谓彬曰足下之来非徒然也实欲显族致身而不以一物为贶其可乎彬耻以贿进竟不与既而樊氏怒掷名纸于地曰吏人子欲干谒王侯耶彬深恨之因退而为诗曰无钱将乞樊知客名纸生毛不为通因而落魄街市歌姬酒徒无所不狎有歌人瑞卿者慕其才遂延于家瑞卿能歌毎嵗武穆王生辰必歌于筵上时湖南自旧管七郡外又加武陵岳阳共九州彬作九州歌以授瑞卿至时使歌之实欲感动武穆既而竟不问彬叹曰天下分裂之际厮徒负养皆能自奋我何负而至此耶计无所出思欲窜入邻道但未有所向居无何闻西蜀圗纲将发彬遂谋入蜀私谓瑞卿曰吾以干谒不遂居于汝家未尝有倦色其忍汝弃乎然士以功名为不朽一失此时恐贻后悔今将他适庶几有成勿以为念瑞卿曰君于妾不可谓之无情一旦割爱而去得非功名之将至耶妾诚异之家财虽不丰愿分其半以资路途彬亦不让因以瑞卿所赠尽赂纲吏求为驾船仆夫纲吏许之既至蜀遂献独鲤朝天赋蜀王大悦擢居清要其后官至尚书左丞相出为防州节度使既领防州武穆王已薨其子希范继立因致书于希范叙畴昔入蜀之由仍以衡宗族为托希范得书大惭彬之亲友悉免其赋役遂与瑞卿偕老焉【情史】
　　刘章
　　刘章字克明江左人事湖南马氏有蒲鞋诗云吴江浪浸白蒲春越女初挑一様新才自绣窓离玉指便随罗韈上香尘石榴裙下从容久玳瑁筵前整顿频今日高栖鸳瓦上不知抛掷是何人【雅言系述】
　　陆蟾
　　陆蟾寓居攸县司空山好神仙辟糓累月题庐山瀑云正源人莫测千尺挂云端岳色染不得神功裁亦难夏喷猿鸟浴秋射斗牛寒流到沧溟日翻涛更好看春莫经石头城云六朝多少事搘肘思悠悠落日空江上子规啼渡头蒹葭浸废垒烟雾接沧洲今古分明在那堪向九秋【雅言杂载】
　　闻子规云后夜入清明游人何处聴花残斑竹庙雨歇岘山亭树罅月欲落窓间酒正醒众禽方在梦谁念尔劳形【雅言系述】
　　李观象
　　五代李观象为周行逢节度使因行逢严酷恐及祸乃寝纸帐卧纸被纸帐诗云清悬四靣剡溪霜高卧梅花月半床茧瓮有天春不老瑶台无夜雪生香觉来虚白神光发睡去清闲好梦长一枕总无尘土气何妨留我白云乡【坚瓠集】
　　张子明
