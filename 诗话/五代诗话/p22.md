<!-- { "loadSidebar": true } -->
　　卢延让苦吟诗云莫话诗中事诗中难更无吟安一个字撚断数茎须险覔天应闷狂摉海亦枯不同文赋易为著者之乎夫之乎也矣兮哉在古俱不为韵如左右流之寤寐求之俟我于着乎而河水清且涟漪何其处也必有以也顔之厚矣出自口矣其实七兮迨其吉兮反是不思亦已焉哉是究是图亶其然乎谚云之乎者也矣焉哉用得成章好秀才后之文人则徃徃用之叶韵矣刘琨诗刍狗之谈其最得乎【留青日札】
　　卢延让有诗云不同文赋易为有者乎哉予以为不然尝见张右史记衢州人王介字仲甫以制举登第作诗多用助语足句有送人应举诗落句云上林春色好携手去来兮又赠人落第诗云命也岂终否时乎不暂留勉哉藏素业以待歳之秋且云此格古所未有予是以知延让之诗未尽【能改斋漫录】
　　古今诗人摹写覔句景象有极工者如吟安五个字撚断数茎须如险覔天应闷狂搜海亦枯如竟日覔不得有时还自来如句向夜深得心从天外归如是事精皆易惟诗防却难如穷理多瞑目含毫静倚松如终篇浑不寐危坐到晨钟如两句三年得一吟双泪流如夜吟晓不休苦吟神愁如生应无辍日死是不吟时如五七字中苦百千年后清如宿客嫌吟苦乖童恨睡迟宋林逋云只縁吟有味不觉坐劳神此非深于诗者不能道也【笔精】
　　卢延逊【渔洋诗话延逊当即延让宋避让字故也】诗浅近人多笑之惟呉融独重之且云后必垂名延逊诗亦有佳处宿东林云两三条电欲为雨七八个星犹在天旅舎言懐云名纸毛生五门下家僮骨立六街中蜀路云云间閙铎骡防去雪里残骸虎曳来寄人云吟成一个字撚断数茎髭又树上谘诹批颊鸟窓间壁剥叩头虫余在翰林常召对上举延逊诗云臂鹰健卒悬氊防骑马佳人巻画衫虽浅近亦自成一体【谈苑】
　　延逊吟诗多着寻常容易语如送周大保赴浙西云臂鹰健卒悬氊防骑马佳人巻画衫又寄友人云每过私第邀看鹤长着公裳送上驴然于数篇见境尤妙有松寺云山寺取凉当夏夜共僧蹲坐石阶前两三条电欲为雨七八个星犹在天衣汗稍停牀上扇茶香时泼涧中泉通宵聴论莲华义不借松窓一觉眠又苦吟云莫话诗中事诗中难更无吟安一个字撚断数茎须险覔天应闷狂搜海亦枯不同文赋易为著者之乎又赠僧云浮世浮华一断空偶抛烦恼到莲宫高僧解语牙无水老鹤能飞骨有风野色吟余生竹外山隂坐久入池中禅师莫问求名苦滋味过于食蓼虫【唐诗纪事】
　　天下事有意为之辄不能尽妙而文章尤然文章之间诗尤然世乃有日锻月链之说此所以用功者虽多而名家者终少也晚唐诸人议论虽浅俚然亦有暗合者但不能守之耳所谓尽日覔不得有时还自来者使所见果到此则采菊东篱下悠然见南山之句有何不可为惟徒能言之此禅家所谓语到而实无见处也徃徃有好句当面蹉过若吟成一个字撚断数茎须不知何处合费许辛苦正恐虽撚尽须不过能作药杵声中捣残梦茶铛影里煮孤灯句耳人之相去固不逺哉【蔡寛夫诗话】
　　唐崔国辅诗松雨时复滴寺门清且凉语最妙宋初潘阆诗夜凉疑有雨院静若无僧亦佳然不免作意五代卢延逊山寺诗两三条电欲为雨四五个星犹在天延逊好为俚语此一联乃差有致余门人崔华有句云一寺千松内飞泉屋上行又宿山寺云此中枕簟客初到夜半梧桐风起时不减古人【居易录】
　　延逊一联元文宗早行诗勦取之【居易録】
　　何光逺鉴戒录载王蜀卢侍郎延让献王建诗巻中有栗爆烧氊破猫跳触鼎翻之句后建与潘峭在内殿平章边事令宫人于炉中煨栗栗爆出烧损绣褥子建多疑每于炉中烧金鼎子惟徐妃二姊妹侍茶汤而已是夜宫猫误触鼎翻建曰栗爆烧氊破猫跳触鼎翻忆延让诗有此一联先辈裁诗信无虚境来日遂有六行之拜以俚鄙之词遂获显擢与孟公松月夜牕虚迥异如此人生穷通岂非命乎或云是卢延逊献宋太宗诗潘峭作潘美【池北偶谈】
　　卢延逊五举方登第尝作诗云狐冲官道过犬刺客门开租庸张相诵之又曰饿猫临鼠穴馋犬防鱼砧成中令撃赏之又曰栗爆烧氊破猫跳触鼎翻王忠懿爱之卢尝谓人曰平生投谒公卿不意得猫儿狗子力也【诗话总】
　　卢延逊诗目为容易如每过私第邀看鹤长着公裳送上驴高僧解语牙无水老鹤能飞骨有风其殆庶几又如栗爆猫跳而杨文公爱之不知何谓【诗史】
　　学诗者动辄言唐诗便以为好不思唐人有极恶劣者如薛逢戎昱乃盛唐之下者晩唐亦有数等如罗隠杜荀鹤晚唐之下者李山甫卢延逊又其下下者望罗杜又不及矣其诗如一个祢衡容不得又一领青衫消不得之句其他如我有心中事不向韦三说昨夜洛阳城明月照张八又如饿猫窥鼠穴饥犬防鱼砧又如莫将闲话当闲话徃徃事从闲话生又如水牛浮鼻渡沙鸟防头行此类皆下贱优人口中语而宋人方采以为诗法入全唐诗话使观者曰是亦唐诗之一体也如今称燕赵多佳人其间有跛者眇者羝氲者疥且痔者乃专房宠之曰是亦燕赵佳人之一种可乎【丹铅总録】
　　唐御膳以红绫饼餤为重昭宗光化中放进士榜得裴格等二十八人以为得人防燕曲江乃令大官特作二十八饼餤赐之卢延让在其间后入蜀为学士既老颇为蜀人所易延让诗素平易近俳乃作诗云莫欺零落残牙齿曾吃红绫饼餤来王衍闻知遂命供膳亦以饼餤为上品以红罗裹之至今蜀人工为饼餤而红罗里其外公厨大燕设为第一【避暑录话】
　　卢延让哭边将诗曰自是硇砂发非干礟石伤牒多身上职盌大背边疮人谓此是打脊诗也世传逸诗云牕下有诗留客宿室中无事伴僧眠号曰自落便宜诗【北梦琐言】
　　韩琮
　　太白诗天山三丈雪岂是逺行时又云水国秋风夜殊非逺别时岂是殊非变幻二字愈出愈竒孟蜀韩琮诗晚日低霞绮晴山逺画眉青青河畔草不是望乡时亦祖太白句法【丹铅总録】
　　张曙
　　唐张伟侍郎朝望甚高有爱姬早逝悼念不已因入朝未回其犹子右补阙曙才俊风流因增大阮之悲乃制浣溪纱其词曰枕障薫炉隔绣帏二年终日两相思好风明月始应知天上人间何处去旧欢新梦觉来时黄昏微雨画帘垂置于几上大阮朝退凭几无聊忽观此诗不觉哀恸乃曰必是阿灰所作阿灰即中谏小字也然于风教似亦不可以其叔侄年顔相侣恕之可耳谚曰小舅小叔相追相逐谑戏固不免也【北梦琐言】
　　诗人有沿袭而不失为佳者张曙途中闻蝉前四句云每歳聴蝉处那将此际同孤村寒色里野店夕阳中李中正闻子规前四句云何处正当闻声声欲断魂暖风芳草防残日落花村蒋钧孤鴈后四句云苇防风吹雨沙汀月照霜还同我兄弟零落不成行【能改斋漫录】
　　张蠙
　　张蠙字象文清河人唐干宁中进士厯任校书郎栎阳县尉迁犀浦令高祖开国拜膳部员外郎已出为金堂令后主践阼奉太后游大慈寺见壁间题句云墙头细雨垂纎草水面回风聚落花太后深加欣赏顾问寺僧僧以蠙对乃赐霞光牋五百幅令写所业诗以进蠙攟箧中藏得诗二百章献焉后主善之将召为知制诰内侍宋光嗣以其轻傲沮之止赐白金奬劳而已蠙生而頴秀性喜为诗咸通时与张乔许棠喻坦之剧燕任涛呉宰周繇郑谷李栖逺温宪李昌符谓之十哲童年有白日地中出黄河天上来之句盛为当世所称【十国春秋】沈君攸羽觞飞上苑云石径断丝阑蔓草山流细沫拥浮花外史梼杌载张蠙诗墙头细雨垂纎草水面回风聚落花葢本于沈耳【能改斋漫录】
　　昭宗皇帝颇为寒进开路崔合州牓放但是子弟无问文章厚薄邻之金瓦其间屈人不少孤寒中惟程晏黄滔擅塲之外其余以呈试考之滥得亦不少矣然如王贞白张蠙诗赵观文古风之作皆臻前辈之阃阈者也【摭言】
　　蜀江三峡中水波圆折者名曰盘盘音漩杜诗盘涡鹭浴底心性张蠙黄牛峡诗盘涡逆入嵌崆地断壁高分缭绕天【丹铅总录】
　　张蠙共看今夜月独作异乡人善状离别者塞深行客少家逺识人稀善状边地者又宫词云日透珠帘见冕旒六宫争逐百花毬回头不觉君王去已聴笙歌在逺楼甚工【后村诗话】
　　徐献忠曰蠙诗稍通格调力去补衲之遂不复用事然天才本少英旨未竒至于写物象情乃多肖似【全唐诗録】唐之诗人惟陈子昂张说【阙】　集中间有幽州之作此外游宦于诸土者寡宋则非奉使不至故题咏亦无多王之涣九日送别诗云蓟庭萧瑟故人稀何处登高且送归今日暂同芳菊酒明朝应作断蓬飞窦巩蓟门诗云自从身属富人侯蝉噪槐花已四秋今日一茎新白发懒骑官马到幽州马戴诗云荆卿西去不复返易水东流无尽期日暮萧条蓟城北黄沙白草任风吹张耒诗云十月北风燕草黄燕人马饱风力强虎皮裁鞍雕羽箭射杀隂山双白狼四诗俱工其余杂见于出塞送行之作如屡战桥恒断长氷堑不流徐陵诗也塞禽惟有鴈闗树但生榆王褒诗也万里寒光生积雪三边曙色动危旌祖咏诗也日生方见树风定始无沙裴说诗也沙河流不定春草冻难青王贞白诗也风折旗竿曲沙埋树杪平马戴诗也黄云战后积白草暮来看释皎然诗也塞馆皆无簟儒装亦有弓已行难避雪何处合逢花项斯诗也戍楼承落日沙塞碍征蓬张蠙诗也有雪常经夏无花空到春下营云外火驱马月中尘于鹄诗也野烧孤蓬旋沙风匹马冲黄滔诗也儿童能走马妇女亦弯弓欧阳修诗也边日照人如月色野风吹草作泉声范镇诗也皆善状燕中风景者【渌水亭杂识】
　　张道古
　　昭宗时拾遗张道古贡五危二乱表黜居于蜀后闻驾走西岐又迁东洛皆契五危之事悉归二乱之源因吟一章上蜀王诗曰封章才达冕旒前黜诏俄离玉座端二乱岂由明主用五危终被佞臣弹西巡鳯府非为固东播銮舆卒未安谏疏至今如尚在谁能更与读来看【全唐诗话】
　　道古临淄人景福中进士释褐为著作郎迁右拾遗播迁之后方镇阻兵道古上危乱疏云只今刘备孙权已生于世矣谪施州司戸防军后入蜀王氏闻而憾之乃变姓名卖卜导江青城市中建开国召为武部郎中至玉垒闗谓所亲曰吾唐室谏臣终不能拳跽与鸡犬同食虽召必再贬于死之日葬我于闗东不毛之地题曰唐佐辅补阙张道古墓后遇害妻亦继亡蜀主悯之俾祔葬焉郑云叟在华闻之有诗哭之曰曾陈章疏忤昭皇扑落西南事可伤岂使谏臣终屈辱直疑天道恶忠良生前卖卜居三蜀死后驰名遍大唐谁使后来修史者言君力死正頽纲【全唐诗话】
　　刘隠辞
