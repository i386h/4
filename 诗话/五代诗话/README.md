<!-- { "loadSidebar": true } -->
　　钦定四库全书　　　　　集部九
　　五代诗话　　　　　　　诗文评类
　　提要
　　【臣】等谨案五代诗话十巻
　　国朝郑方坤撰方坤有全闽诗话别着録初王士祯欲作五代诗话仅草创而未成其门人务尊师説遂以未成之本传钞阙漏实甚体例尤疏宋弼尝补其缺遗而刊之然弼平生笃信士祯非所着之书不读故于旧籍遗文仍多未睹后方坤得士祯残稿于厯城朱氏病其未备乃采摭诸书重为补正原本六百四十二条之中删其二百一十六条增入七百八十九条共成一千二百一十五条凡所増入仿宋庠国语补音吴师道补正战国策之例各以类相从次于本条之下凡国主宗室一巻中朝一巻南唐一巻前蜀后蜀一巻吴越南汉一巻闽一巻楚荆南一巻宫闺仙缁流一巻羽士怪一巻杂缀一巻其中有尤而效之者如原本载罗隠谢表殷文圭啓事本为四六骈词无闗吟咏他若李氏藏书太原草檄和凝之詅痴符桑维翰之铸铁砚徐寅之献过大梁赋直成杂事无预于诗一概从删殊有廓清之力而李后主跋懐素书亦无闗诗事乃録之不遗原本方干郑谷唐球诸人上连唐代方坤既已刋削而司空图之不受梁官韩偓之未食闽禄例以陶潜称晋仍是唐人列之五代亦乖断限至潘慎修献宋太宗诗刘兼长春节诗宋事宋人一并阑入尤泛滥矣又如苏轼演陌上花晁补之撰芳仪曲李淑题周恭帝陵宋徽宗书白居易句虽咏五代之事实非五代之人一概增入则咏明妃者皆当列之汉诗赋雀台者悉应入之魏集自古以来无斯体例贪多务得方坤亦自言之矣至于江南江北旧家乡一首江表志以为杨溥马令南唐书以为李煜嘲宋齐邱丧子一诗梦溪笔谈以为老瞽乐工渔隠丛话以为李家明如此之类不一而足前后并载既不互注又不考定亦属疎舛然采摭繁富五代轶闻琐事防于搜括无余较之士祯原书则赅备多矣固诗家之所取资也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　五代诗话巻一
　　兖州府知府郑方坤撰
　　国主　宗室
　　梁太祖
　　宋元词曲有出于唐者如清平调水调歌柘枝菩萨蛮八声甘州杨栁枝词是也朱温归鎭昭宗以诗饯之温进杨栁枝词五首今虽不传其词彼时度曲多是七言絶也以全忠之凶悍而能为歌诗可与青陵嗣响矣【笔麈】德宗皇帝好为诗以赐容州戴叔伦文宗宣宗皆以诗赐大臣昭宗驻跸华州以歌词赐韩建以诗及杨栁枝词赐朱全忠所赐一也或以敬或以惮受其赐者得不求其义焉【北梦琐言】
　　唐庄宗
　　唐庄宗时禁旅王庆乞叙功赏曰侍从齐河日臣系第一队入汴又属前锋乞迁补庄宗颔之他日又言亦不纳李嗣源亦言其劳庄宗曰知庆薄有功但每见庆则愤然安得更有赐与之意因举唐太宗诗曰待予心肯日是汝运通时夫主天下生灵赏罚之柄而所言如此则进退诚有命也【翰府名谈】
　　后唐明宗戒秦王从荣曰吾见先皇在藩时爱自作歌诗将家子文非素习未能尽妙讽于人口恐被诸儒窃笑吾老矣不能勉强于此惟书义尚欲耳里频闻时从荣方聚杂进士浮薄之子以歌诗吟咏为事上以此言规讽之一日秦王进诗上説于俳优敬新磨新磨赞曰勿讶秦王诗好他阿爷平生爱作诗上大笑【北梦琐言】庄宗公子时雅好音律又能自撰曲子词其后凡用军皆以所撰词授之使扬声而唱谓之御制至于入阵不论胜负马头才转则众齐作故人忘其死斯亦用军之一奇也【五代史补】
　　庄宗喜音声歌舞俳优之戏自度曲云曾宴桃源深洞一曲舞鸾歌鳯长记别伊时和泪出门相送如梦如梦残月落花烟重或曰庄宗修内苑掘得断碑有此三十三字【词统】
　　东坡言如梦曲本唐庄宗制一名忆仙姿嫌其不雅改云如梦庄宗作此词卒章云如梦如梦和泪出门相送取以为名【渔隐丛话】
　　李存朂搽画粉墨与敬新磨等日閙优场粗犷之极岂有清思者乃其作如梦令词云曾宴桃源深洞一曲舞鸾歌鳯长记别伊时和泪出门相送如梦如梦残月落花烟重抑何婉丽如此又黄幡绰亦是诙诨之雄未闻嫺于藻翰而手书霓裳羽衣曲刻石河中府大有韵致【坚瓠集】
　　唐晚五代小令塡词用韵多诡谲不成文者聊为之可耳不足多法尊前集载唐庄宗歌头一首为字一百三十六此长调之祖然不能佳【爰园词话】
　　晋出帝
　　晋出帝不善诗时为俳谐语咏天诗曰髙平主监碧翁翁【清异录】
　　周世宗
　　杨文公谈苑载周世宗尝为小诗示窦俨俨言今四方僭伪主各能为之若求工则废务不工则为所窥世宗遂不复作度当时所作诗必不甚佳故俨云尔非世宗英伟识帝王大畧岂得不以俨言为忤又安能即弃去信为天下者在此不在彼也【避暑录话】
　　陶器柴窰最古今人得其碎片亦与金翠同价矣盖色旣鲜碧而质复莹薄可以妆饰玩具而成器者杳不可复见矣世传柴世宗时烧造所司请其色御批云雨过青天云破处这般顔色做将来然唐时已有秘色陆龟防诗九天风露越窰开夺得千峰秘色来惜今人无见之耳【五杂组】
　　周恭帝
　　庆厯中李淑罢翰林学士知郑州防奉祠柴陵作诗三絶其恭帝诗最涉嫌忌曰弄楯牵车晚鼓催不知门外倒戈回荒坟断垅逾三尺犹认房陵半仗来旣为仇家陈述古抉其事以闻褫一职【临汉诗话】
　　吴譲皇杨溥
　　让皇泰州永寕宫尝赋诗云江南江北旧家乡三十年来梦一场吴苑宫闱今冷落广陵台榭亦荒凉烟凝远岫愁千防雨滴孤舟泪数行兄弟四人三百口不堪回首细思量【江表志】
　　南唐烈祖
　　李昪徐温养子冒徐姓名知诰为升州刺史时童谣诗曰东海鲤鱼飞上天后乃继温【诗话总龟】
　　时又有谣云江北杨花作雪飞江南李树玉团枝李花结子可怜在不似杨花无了期徐知诰本姓李后遂应此谣【十国春秋】
　　南唐烈祖在徐温家咏灯诗云一防分明直万金开时惟怕冷风侵主人若也勤挑拨敢向尊前不尽心【古今诗话】李昪竹诗曰栖鳯枝梢犹软弱化龙形状已依稀唐宣宗瀑布诗曰溪涧岂能畱得住终归大海作波涛王霸之意自见【诗史】
　　南唐元宗
　　上友爱之分备极天伦登位之初大弟遂燕王逷齐王达出处游宴未尝相舍军国之政同为参决保大五年元日大雪上诏大弟以下登楼展宴咸命赋诗令中使就私第赐李建勲建勲方防中书舍人徐铉勤政殿学士张义方于溪亭即时和进元宗乃召建勲铉义方同入夜艾方散侍臣皆有兴咏徐铉为前后序大弟合为一图集名公图绘曲尽一时之妙御容髙冲古主之大弟以下侍臣法部丝竹周文矩主之楼阁宫殿朱澄主之雪竹寒林董源主之池沼禽鱼徐崇嗣主之图成无非絶笔侍宴诗才记数篇而已御诗云珠帘髙卷莫轻遮徃徃相逢隔岁华春气昨朝飘律管东风今日散梅花素姿好把芳姿比落势还同舞势斜座有賔朋樽有酒可怜情味属侬家建勲诗云纷纷忽降当元防着物轻明似月华狂洒玉墀初放仗宻粘宫树未妨花回封双阙千寻峭冷压南山万仞斜宁意晚来中使出御题宣赐老僧家铉诗曰一宿东林正气加便随仙仗放春华散飘白兽惟分影轻缀青旗始见花落砌更依宫舞转入楼偏向御衣斜严徐幸待金门诏愿布尧言贺万家义方诗曰恰当岁月纷纷落天赞瑶华助物华自古最先标瑞牒有谁轻拟比杨花宻飘粉署光同冷静压庭枝势欲斜岂但小臣添兴咏狂歌醉舞一千家【江表志】李璟游西湖赏莲花作诗曰蓼花蘸水火不灭水鸟惊鱼银梭投满目荷花千万顷红碧相杂敷清流孙武已斩吴宫女琉璃池上美人头识者谓虽佳句然宫中有美人头非吉也【摭遗】
　　李璟有词云手巻眞珠上玉钩后人改作珠帘此非知音者【温叟诗话】
　　花间犹伤促碎至南唐李王父子而妙矣风乍起吹皱一池春水干卿何事曰未若陛下小楼吹彻玉笙寒此语不可闻隣国然固是词林本色佳话云破月来花弄影郎中红杏枝头春意閙尚书意似祖述之而句稍不逮然亦佳【艺苑巵言】
　　王感化善讴歌声韵悠扬清振林朩系乐部为歌扳色元宗尝作浣溪沙词二阕手写赐感化曰菡萏香消翠叶残西风愁起碧波间还与容光共憔悴不堪看细雨梦回鸡塞逺小楼吹彻玉笙寒簌簌泪珠多少恨倚阑干手卷珠帘上玉钩依前春恨锁重楼风里落花谁是主思悠悠青鸟不传云外信丁香暗结雨中愁回首绿波三峡暮接天流后主即位感化以其词札上之后主感动赏赐甚优【南唐书】
　　南唐二主词一巻中主李璟后主李煜撰巻首四阕应天长望远行各一浣溪沙二中主所作重光尝书之墨迹在盱江鼂氏题云先皇御制歌词予尝见之于麦光纸上作拨镫书有鼂景迂题字今不知何在矣余词皆重光作【文献通考】
　　杨花飞者保大初居乐部元宗初嗣位春秋鼎盛畱心内宠宴私击鞠畧无虚日常乘醉命花飞奏水调词进酒花飞惟歌南朝天子爱风流一句如是者数四元宗悟覆杯大怿厚赐金帛以旌敢言且曰使孙陈二主得此一语固不当有衔璧之辱也【十国春秋】
　　元宗割地之后金陵对岸即为敌境因迁都豫章舟车之盛旌旂络驿凡数千里上每北顾忽忽不乐澄心堂承防秦裕臧征多引屏风幛之尝吟御制诗云灵槎思浩老鹤忆崆峒【江表志】
　　周文矩画重屏图江南李中主兄弟四人围棋纸上着色人皆如生前有宣和御书白居易偶眠一章云放杯书案上枕臂火炉前老爱寻思事慵多取次眠妻敎卸乌帽婢为展青氊便是屏风样何劳画古贤【研北杂记】
　　李后主
　　李后主宫中未尝防烛每至夜则悬大宝珠光照一室如日中尝赋玉楼春宫词曰晚妆初了明肌雪春殿嫦娥鱼贯列笙箫吹断水云间重按霓裳歌遍彻临春谁更飘香屑醉拍阑干情未切归时休照烛花红待放马蹄清夜月王阮亭南唐宫词云花下投籖漏滴壶秦淮宫殿浸虚无从兹明月无顔色御阁新悬照夜珠极能道其遗事【词苑丛谈】
　　毕景儒有李重光黄罗扇写诗一首云风情渐老见春羞到处销魂感旧游多谢长条似相识强埀烟态拂人头后细字云赐庆奴庆奴似宫人小字诗似栁诗【西溪丛话】后主于黄罗扇上书一诗赐宫人庆奴云风情渐老见春羞到处销魂感旧游多谢长条似相识强埀烟态拂人头宋时犹传玩赏家今亡矣【六砚斋三笔】
　　王师围金陵唐使徐铉来铉伐其能欲以口舌解围谓太祖不文盛称其主博学多艺有圣人之能使诵其诗曰秋月之篇天下传诵之其句云云太祖大笑曰寒士语尔吾不道也铉内不服谓大言无实可穷也以请殿上惊惧相目太祖曰微时自秦中归道华下醉卧田间觉而月出有句曰未离海底千山黒才到天中万国明铉大惊殿上称寿【后山诗话】
　　荆楚岁时记河鼓谓之牵牛黄姑即河鼓也古诗云黄姑织女时相见李后主诗云迢迢牵牛星渺在河之阳粲粲黄姑女耿耿遥相望则又以黄姑为织女不知何据【香祖笔记】
