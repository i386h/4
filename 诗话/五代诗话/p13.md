<!-- { "loadSidebar": true } -->
　　王溥自周太祖之末为相至国朝乾德二年罢尝作自问诗述其践歴其序云余年二十有五举进士甲科从周祖征河中改太常丞登朝时同年生尚未释褐不日作相在廊庙凡十有一年歴事四朝去春恩制改太子太保毎思菲陋当此荣遇十五年间遂跻极品儒者之幸殆无以过今行年四十三嵗自朝请之暇但宴居读佛书歌咏承平因作自问诗十五章以志本末此序见三朝史本传而诗不传颇与长乐叙相类亦可议也【容斋三笔】
　　张翼善诗常投诗王相溥王谢以诗曰清河诗客本贤良惠我清吟六十章诗格浑同罗给谏工夫深似贾司仓登山始觉天高广到海方知浪淼茫好去蟾宫是归路明年应折桂枝香【雅言系述】
　　窦仪
　　龙镯字琢成干德初任邠州守有仁政一日羣鹤翔于公庭州民绘来鹤图以颂其德时学士窦仪以使过邠留题云多少樊笼不敢开强拘物性要相陪何时得似邠州守德政临民鹤自来【万姓统谱】
　　窦俨
　　窦禹钧生五子仪俨偁偘等相继登科冯瀛王赠禹钧诗有灵椿一树老丹桂五枝芳时号窦氏五龙昆仲才业仪俨尤着俨素蕴大学为周世宗所重判太常寺校管籥钟磬辨清浊上下之数分律吕还相之法去京房清宫一管调之二年方合大律又喜乐章凡三弦之通七弦之琴十二弦之筝二十五弦之瑟三漏之籥七漏之笛八漏之箎十七管之笙二十三管之箫皆立谱调接通而合之器虽异而均和不差编于歴代乐章之后目曰大周正乐谱【玉壶清话】
　　张昭
　　夜吟窦巩集追思夷门题处已三稔矣凄然感兴书之往嵗记时梁苑夜今宵题处洛城秋浮生瞥电人何在怀旧伤心泪迸流三径竹风邻笛怨一庭霜月井梧愁妻儿未防予惆怅只恠灯前不举头北海王崧跋云余家藏和岘所校五窦诗世少其本和所跋甲子嵗干德二年也秘监尹公者尹拙也致政大夫者吏部尚书致仕张昭也昭字潜夫题巩诗一篇称潜夫者即昭也刑部员外郎兼太常和者即岘也【宋诗纪事】
　　符彦卿
　　大丞相李公昉尝言当日目外镇为麤官符彦卿知汴州有诗云全军十万拥雄师正是酬恩报国时汴水波涛喧鼓角隋隄杨柳拂旌旗前驱红斾关西将环坐青蛾赵国姬为报长安冠葢道麤官到底是男儿公之诗意葢有憾之词尔【青高议】
　　熊皦
　　刘梦得言八音与政通文章与时高下昔人是之五季道衰文丧当时操笔牍士率皆哇俚浅下乱杂无章其间能逺不忘君志在忧国文虽肤近而忠诚可取若皦者葢鲜俪也余读其上国音书絶二十篇及晋末感兴诸诗而悲之苏君又出当时集藁示余虽不脱尔日风范亦时有佳语自可传后无疑【东观余论】
　　李成
　　李成字咸熙唐之后裔五代时避地徙家营丘嗜酒善琴弈妙画山水好为歌诗周世宗时枢密使王朴与之友善此宋白所撰志文大畧云云王著书徐铉篆子觉字仲明仕太宗至国子博士列三朝国史儒学传觉子宥仕至谏议大夫知制诰有传载两朝史云祖成五代末以诗酒游公卿间善摸写山水至得意处殆非笔墨所成欧公归田録乃云李成仕本朝官尚书郎误矣【挥麈前录】
　　郭恕先
　　建隆初诏五代时命官投状叙理复命之郭恕先诗云为逢末刼归依佛不就新恩叙理官飞龙在天利见大人而犹不屈其志如此【困学纪闻】
　　郭忠恕戏嘲聂崇义云近贵全为聩攀龙即是聋虽然三个耳其奈不成聪崇义应声反以忠恕二字解嘲云勿笑有三耳全胜畜二心【渔隠丛话】
　　胡嵪
　　胡嵪诗缾里数枝婪尾春时人罔喻其意桑维翰曰唐末文人有谓芍药为婪尾春者婪尾酒乃最后之杯芍药殿春亦得是名【清异録】
　　芭蕉诗最难作胡邰阳嵪一篇云野人无帐幄爱此緑参差云云【清异録】
　　王仲举
　　王仲举营道人母尝梦挟两子入月仲举修进士业长兴二年赴举谒秦王登第后有诗谢秦王曰三千里外抛渔艇二十人前折桂枝太平兴国中仲举有子曰嗣全亦中进士第乃挟两子入月之祥【青集】
　　李度
　　李度显德中举进士工诗有醉轻浮世事老忆故乡人之句人多诵之王朴为枢密止以此一联称于申文炳知举遂擢为第三人嘲曰主司只诵一联诗【玉壶清话】王师下蜀时防送孟防血属轻重之众百里不絶至京犹然诗人李度作平蜀诗畧曰全家离锦里五月下瞿塘绣服青娥女雕鞍白面郎累累轻重富杳杳路岐长是也【能改斋漫录】
　　孟贯
　　周世宗幸广陵孟贯以诗献之云不伐有巢树多移无主花谓贯曰吊民伐罪何有巢无主之有遂释褐授官【江南野録】
　　孟浩然诗不才明主弃多病故人疎唐宗闻之曰卿自弃朕朕何尝弃卿孟贯诗不伐有巢树多移无主花周世宗闻之曰朕伐叛吊民何谓有巢无主二子正坐诗穷所谓转喉触讳【漫叟诗话】
　　闽岭孟贯性疎野喜篇章不以名宦为意大諌杨徽之称之如寄张山人草堂云扫叶林风后拾薪山雨前【诗史】
　　李昉
　　李文正公昉深州饶阳人太祖在周朝已知其名及即位用以为相常语昉曰卿在先朝未尝倾防一人可谓善人君子故太宗遇昉亦厚年老罢相每曲宴必宣赴赐坐昉尝献诗曰微臣自愧头如雪也向钧天侍玉皇昉诗务浅切效白乐天体晩年与叅政李公至为唱和友而李公诗格亦相类今世传二李唱和集是也【青箱杂记】宰相李昉罢政家居每宴必宣赴坐昉献诗曰微臣自媿头如雪也向钧天侍玉皇上俯和云珍重老臣纯不已我慙寡昧继三皇时皆荣之【庚溪诗话】
　　孟賔于归南唐为涂阳令黩货当死时李昉事皇朝为翰林学士乃賔于同年进士闻賔于缧绁以诗遗之曰幼携书劒别湘潭金榜标名第十三昔日声尘喧洛下近年诗价满江南长为邑令情终屈纵处曹郎志未甘莫学冯唐便休去明君晩事未为惭后主见诗贷之复其官【马令南唐书】
　　昉所畜五禽名五客仙客鹤雪客鹭闲客白鹇南客孔雀西客鹦鹉仙客诗云胎化仙禽性本殊何人携尔到京都因加美号为仙客称向闲庭伴野夫警露秋声云外远翘沙晴影月中孤青田万里终归去暂处鸡羣莫叹吁【青箱杂记】
　　御书飞白玉堂之署四字颁赐禁苑今悬挂巳毕輙述恶诗一章用歌盛事玉堂四字重千金宸翰亲挥赐禁林地望转从今日贵君恩无似此时深宴囘上苑花初发麻就中宵月未沈衣惹御香拖瑞锦笔宣皇泽洒春霖院门不许闲人入仙境宁教外事侵我直承明逾二纪临川实动羡鱼心昉顷在禁林前后出处凡二十有五载不逢今日之盛事者有七新学士谢恩日赐袭衣金带宝鞍名马一也十月朔改赐新様锦袍二也特定草麻例物三也改赐内库法酒四也月俸并给见钱五也特给亲事官随从六也新学士谢恩后就院赐宴设虽为旧事而无此时供帐之盛七也凡此七事并前例特出异恩以见圣君待文臣之优厚也临川之羡其在兹乎【翰苑羣书】
　　李昉吕端同践文馆后各登台辅吕公赠李公诗曰忆昔僦居明德坊官资俱是校书郎青衫共直昭文舘白首同登政事堂佐国庙谟君巳展避贤荣路我犹妨主恩至重何时报老眼相看涙两行【青箱杂记】
　　李文正公昉少时常以诗呈叔侍中览而喜赠之诗曰及观西里盛世世秉钧衡李氏自五代至本朝世居将相【翰林名赞】
　　李文正进永昌陵挽词云奠玉五囘朝上帝御楼三度纳降王当时诸臣皆进惟文正词最为首出所谓三降王者广南刘鋹西蜀孟昶江南李煜也【诗话总】
　　太祖尝顾近侍曰五代干戈之际犹有诗人今太平日久岂无之也中官宋永圗于僧寺园亭中得诗百篇以进有丞相李文正公昉宰相僧阁闲望一聨云水光先见月露气早知秋【诗话总】
　　李昉禁林春直诗一院有花春昼永八方无事诏书稀合是宋朝善言太平第一人故不以入朝省类而置之升平选中【瀛奎律髓】
　　扈戴
　　扈戴畏内特甚未仕时欲出则谒假于细君细君滴水于地指曰不干须前归若去逺则燃香印搯至某所以为还家之验因筵聚方三行酒戴色欲逃遁朋友黙晓哗曰扈君恐砌水隠形香印过界耳是当罚也吾徒人撰新句一聨劝请酒一盏众以为善乃俱起一人捧瓯吟曰解禀香三令能遵水五申逼戴饮尽别云细弹防事水短爇戒时香别云战兢思水约匍匐赴香期别云出佩香三尺归防水九章别云命系逡巡水时牵决定香戴连沃六七巨觥吐呕淋漓旣上马羣噪曰若夫人恠迟但道被水香劝盏留住【清异录】
　　刘兼
　　云间朱氏得宋刻唐百家诗刘兼集中有长春节诗长春为宋太祖诞节葢五代人而入宋者诗曰圣朝佳节遇长春跪奉金炉祝又焚宝藏发来天地秀兵戈销后帝皇尊太平基址千年永混一车书万古存更有馨香满芳槛和风迟日在兰荪【唐音统籖】
　　潘慎修
　　太宗棊品第一待诏有贾元者臻于絶格时人以为王积薪之比元嗜酒病死杨希粲蒋元吉李应昌朱怀辟皆国手然非元之敌晚有李仲元棊絶胜可侔于元岁余亦卒朝士有蒋居中潘慎修亦善棊至三品内士陈好元四品多得侍棊自元而下皆受三道慎修受四道好元受五道慎修献诗云如今纵得仙翁术也怯君王四路饶【谈苑】
　　陶谷
　　陶谷自五代至国初文翰为一时之冠然其为人倾险狠媚太祖虽不喜借其词华足用尚置翰苑谷自以久次旧人意希大用仍俾其党与因事荐引以为久在词禁宣力实多亦以微伺上防太祖笑曰颇闻翰林草制皆检前人旧本改换词语此乃俗所谓依様画葫芦耳何宣力之有谷闻之乃作诗书于玉堂之壁曰官职须由生处有才能不管用时无堪笑翰林陶学士年年依様画葫芦太祖益薄其怨望遂决意不用矣【东轩笔录】玉堂嘉话载陶谷草范质拜相制有云十年居调燮之司一旦得变通之术质得之泣诉艺祖由是薄之然袖中禅文亦变通之尤者谷可谓明于责人而不知自责矣瞿宗吉香台集有诗云受禅文成识变迁闲情犹到煮茶边可怜画尽葫芦様不与鸾胶续断弦【坚瓠集】陶谷来使忠懿王宴之因食蝤蛑询其族类王命自蝤蛑至蟚凡十余种以进谷曰真所谓一蟹不如一蟹葢以讥王也王因命进葫芦羮曰此先王时有此品味庖人依様造者谷在中朝或作诗嘲之曰堪笑翰林陶学士年年依様画葫芦故王以此戏焉【顺存录】
　　陶谷尝奉使两浙献诗二十韵于钱俶其末云此生头巳白无路扫王门时谷官是丞郎职为学士奉命小邦献诗巳是失体复有扫门之句何辱命之甚也【国老谈苑】又浙帅开宴置金钟以为罚爵谷后因卧病浙帅使人问其所欲谷以金钟为请浙帅以十副赠之乃以诗谢云乞与金钟病眼明其茍得无耻之情如此及复命将出其境即赋诗于邮亭云井蛙休恃重溟险泽马曽嘶九曲濵请令人传诵冀掩前诗之失谷之狡谲多此类也【国老谈苑】陶谷使呉越钱王因举酒令曰白玉石碧波亭上迎仙客谷对曰口耳王圣明天子客钱塘【云麓漫抄】
　　今人不用厮字唐人作平音五代时作入声陶谷诗云尖檐防子卑凡厮是也欧阳公记陶谷诗末厥兵不晓其义余谓今人呼秃尾犬为厥尾衣之短者亦呼为厥然则此兵正谓其末贱耳今人不以末厥相连言之其义则是也不然则不可对卑凡厮【中山诗话】
