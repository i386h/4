<!-- { "loadSidebar": true } -->
　　王斿平甫之子尝云今语例袭陈言但能转移耳世称秦词愁如海为新奇不知李国主已云问君能有几多愁恰似一江春水向东流但秦以江为海耳【后山诗话】后山诗话载王平甫子斿谓秦少游愁如海之句出于江南李后主问君还有几多愁恰似一江春水向东流之意仆谓后主之意又有所自乐天诗曰欲识愁多少髙于滟滪堆刘禹锡诗曰蜀江春水拍山流水流无限似侬愁得非祖此乎则知好处前人皆已道过后人但翻而用之耳【野客丛书】
　　紫竹爱缀词一日手李后主集其父伯问曰后主词中何处最佳答曰问君能有几多愁恰似一江春水向东流【琅嬛记】
　　荆公问山谷云作小词曽看李后主词否云曽看荆公云何处最好山谷以一江春水向东流为对荆公云未若细雨梦囘鸡塞远小楼吹彻玉笙寒又细雨湿流光最妙【雪浪斋日记】
　　亡国之音信然不止玉树后庭花也南唐后主精于音律凡度曲莫非奇絶开宝中国将除自撰念家山一曲既而广念家山破其谶可知也宫中民间日夜奏之未及两月传满江南【雁门埜记】
　　徐铉归朝为左散骑常侍迁给事中太宗一日问曽见李煜否铉对以臣安敢私见之上曰卿第诣之但言朕令卿徃见可矣铉遂径诣其居望门下马但一老卒守门徐言愿见太尉卒言有旨不得与外人接铉云奉旨来见老卒进报徐入立庭下巻之老卒遂取旧椅子相对铉遥见止之曰但正衙一椅足矣顷间李主纱帽道服而出铉方拜而遽下阶引其手以上铉辞賔主之礼李主曰今日岂有此礼铉引椅少偏乃敢坐后主相持大笑及坐黙不言忽长吁叹曰当时悔杀了潘佑李平铉既去有旨召对询后主何言铉不敢隐遂有秦王赐牵机药之事牵机药者服之前却数十囘头足相就如牵机状又后主七夕在赐第命故妓作乐声闻于外太宗闻之大怒又传小楼昨夜又东风及一江春水向东流之句并坐之遂被祸云【黙记】
　　李煜归朝后郁郁不乐见于词语在赐第七夕命故妓作乐闻于外太宗怒又传小楼昨夜又东风并坐之遂被祸龙衮江南录云李国主小周后随后主归朝封郑国夫人例随命妇入宫每一入輙数日出必大泣骂后主声闻于外后主多宛转避之又韩玉汝家有李国主归朝后与金陵旧宫人书云此中日夕只以眼泪洗面【避暑漫抄】
　　南唐李后主以七月七日生亦以七月七日死吴越王俶以八月二十四日生亦以八月二十四日死两王生死相同如此海盐姚叔祥云后主以故国不堪囘首句及徐铉所探语赐牵机药死忠懿荷礼最优宜无他顾两王皆以生辰死者盖衔忌未消各借生辰赐酒隂毙之耳【因树屋书影】
　　李后主亡国最为可怜宋徽宗其后身也神宗一日幸秘书省见江南国主像人物俨雅再三叹讶适后宫有娠者梦李主来谒而生端王及北狩金人用李主见艺祖故事亦异矣李主再为人君而再亡国深为不幸亦以雪其小楼昨夜之寃也殆于倒行逆施矣【艮斋杂説】司马君问刘禅颇思蜀否应此间乐不思蜀及再问云云曰何乃似郤正语禅惊视诚如尊命人笑禅騃不知禅黠小楼昨夜又东风歌声未毕牵机随至即善谀如降王长亦不免宋祖且然何况司马禅盖夙奉失箸家法又渐染于申韩之书故机警猝发若此彼嗜驴肉饮尽一石者伯仲之间见伊吕矣【蓉槎蠡説】
　　李重光深院静小令一阕升奄曰词名捣练子即咏捣练也复有云髩乱一篇其词亦同众刻无异常见一旧本则俱系鹧鸪天二词之前各有半阕其云髩乱一阕云节候虽佳景渐阑吴绫已暖越罗寒朱扉日暮随风掩一树藤花独自看云鬓乱晓妆残带恨睂儿逺岫攒斜托香腮春笋嫩为谁和泪倚阑干其深院静一阕云塘水初澄似玉容所思还在别离中谁知九月初三夜露似珍珠月似弓深院静小庭空断续寒砧断续风无奈夜长人不寐数声和月到帘栊【词苑辨证】
　　南唐李后主乌夜啼一词最为凄惋词曰无言独上西楼月如钩寂寞梧桐深院锁清秋剪不断理还乱是离愁别是一般滋味在心头所谓亡国之音哀以思也【词苑丛谈】
　　钟隐入汴后春花秋月诸词与此中日夕只以眼泪洗面一帖同是千古情种较长城公煞是可怜【花草防拾】唐人诗句不一固有采取前人之意亦有偶然暗合者如太白诗河阳花作县秋浦玉为人武元衡诗河阳县里玉人闲许浑诗百年便作千年计李后主云人生不满百刚作千年画此类甚多【野客丛书】
　　李后主号能诗偶承先业据有江南亦僭称帝数十州之主也集中多有病诗五言律云风威侵病骨雨气咽愁肠夜鼎惟煎药朝髭半染霜眞所谓衰飒憔悴岂大风横汾之比乎宜其亡也或谓此乃已至大兴之后即不然矣七言有云衰顔一病难牵复晓殿君临颇自羞又云冷笑秦皇经远畧静怜姬满苦时廵盖君临之时也【瀛奎律髓】
　　李后主病中诗病身坚固道情深宴室清香思自任月照静居惟捣药门扄幽院只来禽庸医懒听词何取小婢将行力未禁赖问空门知气味不然烦恼万涂侵此诗八句俱有味然不似人主之作只似贫士大夫诗也【瀛奎律髓】
　　贾魏公尹京日忽有人来展谒刺曰前江南国主李煜相见则一清癯道士耳公曰太师已物故何得及此曰某幼时探释氏未达误有所见今为师子国王偶思钟山而来怀中取一诗授公曰异国非所志烦劳殊清闲惊涛千万里无乃见钟山公读之随手灰灭【诗话总龟】
　　前蜀主王建
　　唐道袭阆州人始以舞童事髙祖美睂目便佞有心计已而寖预谋画为马军都指挥使俄迁枢宻使永平元年岐王茂贞兵临东鄙髙祖命道袭为招讨使帅兵以伐岐临发御大安楼制诗送之有丱岁便将为肘腋二纪何曽离一日句未几兵败青泥岭【十国春秋】
　　周德权汝南人建之妻弟从建入蜀以战功累迁睂州刺史梁祖旣簒德权上表曰案谶文李祐西王逄吉昌土德兑兴丹莫当李祐者唐主也西王者王氏兴于西方也丹莫当者丹朱也言朱梁不敢与殿下抗也愿稽合天命仰膺宝箓使天地有主人神有依建大悦曰成我者叔舅也【蜀梼杌】
　　前蜀后主王衍
　　后主名衍童年即能属文甚有才思尤酷好靡丽之词常集艳体诗二百篇号曰烟花集凡有所着蜀人皆传诵焉【十国春秋】
　　上梓潼山少主有诗云乔岩簇冷烟幽迳上寒天下瞰峨嵋岭上窥华岳巓驰驱非取乐按幸为游边此去将登陟歌楼路几千宣令从官继和中书舍人王仁裕和曰防仗拂寒烟鸣驺在半天黄云生马足白日下松巅盛德安疲俗仁风扇远边前程问成纪此去尚三千至剑州西二十里夜过一磎山忽闻军人振革鸣金声动磎谷有鸷兽自丛林间跃出千万人中攫取一夫而去少主至行宫寻命从臣赋诗王仁裕诗曰剑牙钉舌血毛腥窥筭劳心岂暂停不与大朝除患难惟于当路食生灵从教户口资嚵口未委三丁税几丁今日帝王亲出狩白云岩下好藏形翰林学士李洪弼进诗曰岩下年年自寝讹生灵飡尽意如何爪牙众后民随减溪壑深来骨已多天子纪纲犹被弄客人穷独固难过长涂莫怪无人迹尽被山王税杀他少主览诗大笑过白卫岭韩昭进诗曰吾王巡狩为安边此去秦亭尚数千夜照路岐山店火晚通消息戍瓶烟为云巫峡虽神女跨鳯秦楼是谪仙八骏似龙人似虎何愁飞过大漫天少主和曰先朝神武力开边画断封疆四五千前望陇山登剑防后凭巫峡锁烽烟轩王尚自亲平冦嬴政徒劳爱学仙想到隗宫寻胜出正应莺语暮春天王仁裕和曰龙斾飘飖指极边到时犹更二三千登髙晓蹋巉岩石冒冷朝冲断续烟自学汉王开土宇不同周穆好神仙秦民莫道无恩及大散关东别有天【王氏见闻录】
　　王承休妻有殊色后主絶加宠爱秦州之行颇以严故临幸焉至则赐以妆镜铭曰链形神冶莹质良工当睂写翠对脸傅红如珠出匣似月停空绮窗绣幌俱涵影中其防昵有如此【十国春秋】
　　王衍五年宴饮无度衍自唱韩琮栁枝词曰梁苑隋堤事已空万条犹舞旧春风何须思想千年事惟见杨花入汉宫内侍宋光溥咏胡曾诗曰呉王恃霸弃雄才贪向姑苏醉绿醅不觉钱塘江上月一宵西送越兵来衍怒罢宴【全唐诗话】
　　后主宫词曰辉辉赤赤浮五云宣华池上月华新月华如水浸宫殿有酒不醉眞痴人尝宴近臣于宣华苑命宫人李玉兰歌此词侑嘉王宗寿酒音节抑扬一座倾倒嘉王惧祸为之尽觞【楼村诗注】
　　李唐伶奴取当时名士诗句入歌曲盖常事也蜀王衍召嘉王宗寿饮宣华苑命宫人李玉兰歌衍所撰宫词五代犹有此风今亡矣【碧鸡漫志】
　　蜀王衍宫词曰辉辉赫赫浮五云宣华池上月华春月华如水浸宫殿有酒不醉眞痴人近世词曲月华如水浸楼台祖此然水浸楼台虽有形容而乏蕴借入词曲可入诗则不可乃知杜诗四更山吐月残夜水明楼眞古今絶唱也【焦氏笔乘】
　　衍嬖幸韩昭顾珣潘迎等为狎客竞乂手摇头令唐师入境遏其报而游幸师至利州方知将士纷然曰且打乂手摇头衍念周宣帝歌曰自知身命促把烛夜行游令宫女连臂而歌【北梦琐言】
　　蜀王衍俘系入秦至剑阁见山川之美赋诗云不缘朝阙去来此结茅庐时人笑之至咸阳又作曲子云尽是一场嬴得与夫无愁入井者所较无多也【北梦琐言】
　　蜀王衍常裹小巾其尖如锥宫妓多衣道服簪莲花冠施胭脂夹脸号醉妆衍作醉妆词云者边走那边走只是寻花栁那边走者边走莫厌金杯酒【北梦琐言】
　　九月奉太后太妃祷青城山宫人皆衣云霞之衣自制甘州曲令宫人唱之其词哀怨闻者凄惨词曰画罗裙能结束称腰身栁眉桃脸不胜春薄媚足精神可惜许沦落在风尘后主之意本以神仙而在凡尘耳后降中原宫妓多沦落人间始騐其语【十国春秋】
　　衍在蜀时童谣曰我有一帖药其名为阿魏卖与十八子其后衍兄宗弼果卖国归唐而宗弼乃王建养子本姓魏氏此其应也【青箱杂记】
　　后蜀主孟昶
　　干德四年重阳节曲宴羣臣于宣华苑后主唱韩琮栁枝词词曰梁苑隋堤事已空万条犹舞旧春风何须思想千年事惟见杨花入汉宫内侍宋光浦欲以讽为谏遂咏胡曾诗曰吴王恃霸弃雄才贪向姑苏醉绿醅不觉钱塘江上月一宵西送越兵来声节凄惋后主不乐而罢【十国春秋】
　　蜀后主昶字保元道号玉霄子性明敏孝慈仁义在位三纪以来人生三十有不识米麦之苗者浣花溪香锦浦百花潭诸王功臣皆置林亭兵部王尚书珪诗曰十字水中分岛屿数重花外见楼台皆此类也蜀主能文章好博览有诗才尝为箴戒颁诸司各令刋刻坐隅谓之颁令箴曰朕念赤子旰食宵衣云云【野人闲话】
　　尔俸尔禄民膏民脂下民易虐上天难欺太宗皇帝书此以赐郡国立于防事之南谓之戒石铭按成都人景焕有野人闲话一书干德三年所作其首篇颁令箴载蜀主孟昶为文颁诸邑云朕念赤子旰食宵衣言之令长抚养惠绥政存三异道在七丝驱鸡为理畱犊为规寛猛得所风俗可移无令侵削无使疮痍下民易虐上天难欺赋舆是切军国是资朕之赏罚固不逾时尔俸尔禄民膏民脂为民父母莫不仁慈勉尔为戒体朕深思凡二十四句昶区区爱民之心在五季诸僭僞之君为可称也但语言皆不工惟经表出者词简理尽遂成王言盖诗家所谓夺胎换骨法也【容斋续笔】
