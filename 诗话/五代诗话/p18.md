<!-- { "loadSidebar": true } -->
　　胡元世为庐陵人居永新少有俊才常谒本邑令见其风貌瓌杰因障间绘戏珠龙属元咏之时邑令多所受贻元题句云翻身腾白浪探爪攫珠葢讽之也令为设饮食尽欢而罢防有发其意者令大怒追捕之元亡入金陵馆吏曹郎徐某家为其子作催妆诗立就而徐有同舎郎雅自用欲以词赋窘元元裂牋防案为回文体嘲之郎一辞莫措谢去由是知名【十国春秋】
　　李中
　　孟宾于作碧云集序云昔者仲尼删三百篇梁太子选十九首厥后沿朝垂名者不少苦志者弥多入室升堂有其数矣然六艺之旨二南之风后来未甚穷目沈沦者怨刺伤多取事者雅颂一贯乱后江南郑都官王贞白用情创志不共辙不同涂俱不及矣今观淦阳宰陇西李中字有中縁情入妙丽则可知出示全编备多竒句祗如乾坤一夕雨草木万方春此乃王泽所均春风广扇姑苏懐古云歌舞一塲梦烟波千古愁因想繁华之日引成兴叹之词书王秀才壁句贫来卖书剑病起忆江湖诗人兴叹时政如何听郑道士琴秋月空山寂淳风一夜生乃景清虚真风回返徐司徒池亭句扶疎皆竹树冷澹似潇湘心匠所到景致尤疎落花句酷恨西园雨生憎南陌风阻公子欢动旅人感寒江莫泊寄左偃云烟火人家逺汀洲莫雨寒诗人之作客况凄然秋雨句秋声在梧叶润气逼书帏庐山句谷春攒锦绣石润叠琼林比兴之言搜罗尤异江行夜泊句半夜风雷过一天星斗寒恐怖一塲虚明彻晓寄刘钧云闲花半落处幽客未来时得故人消息句梦归残月晓信到落花时肺肠难述懐想可知访龙光谦上人云相留看山雪竟日论风骚见请道之相于望寒山之不舎又七言宿庐山白云峰重道者院句云开碧落星河近月出沧溟世界秋又海上从事秋日书懐句千里梦随残月断一声蝉送早秋来又夜泊寄诗友鱼龙不动澄江逺烟雾皆收皎月高东林寺逺大师句杉桧已依灵墖老烟霞空鏁影堂深登毗陵青山楼有感句千里呉山青不断一边辽海浸无穷访洞仙宫不遇邵道者句羽客不知何处去洞前花落立多时忆溪居句杜若菰蒲烟雨歇一溪春色属何人又六言句半落铜台月晓乱飘金谷风多客中春思云又聴黄鸟绵蛮月断家乡未还春水引将客梦悠悠绕遍闗山赋泉句谁当秋霁后独聴月明中柴司徒亭前假山句萤影夜潜疑晓起茶烟朝出认云归众目所观他心不到春莫懐故人句池馆寂寥三月莫落花重叠葢莓苔惜春眷恋不忍扫感物心情无计开赠王道士云槎流海上波涛濶酒满壶中天地春论酒太羮常徒肯爱述神龙真虎贤者则知负勤苦值干戈从军之后受命已来上表中朝乞归故国以同气没世二亲在堂弃一宰于淮西获安家于都邑公之忠孝彰矣贤彦称之载被朱衣犹思丹桂乃为言曰且名随牓上者众艺逐云高者稀今之人祗俦方干处士贾岛长江何须第一者哉公理淦民饮淦水清白着矣歌咏兴焉况今贤为寳以礼示人必当闺籍将书清庭即践愚生于邂逅得遂披承时也素月流天澄江如练对沧洲而援笔乏丽藻以当仁以公五七言兼六言二百篇目曰碧云集癸酉年八月五日序【五代文钞】
　　钟谟
　　钟谟建安人为李璟奉表于周孙晟遇害独赦谟为辉州司马有诗与州将云翩翩归尽塞垣鸿隠隠初闻蛰戸虫渭北离愁春色里江南家事战尘中还同逐客纫兰佩谁聴缧囚奏土风多谢贤侯振古道免令搔首泣途穷后画江为界世宗召为卫尉卿放还因作诗以献畧云三年耀武羣雄伏一日回鸾万国春南北通欢永无事谢恩归去老陪臣世宗恱【谈苑】
　　孙晟
　　孙晟初名鳯又名忌好学尤长于诗为道士居庐山简寂宫尝画贾岛像置屋壁晨夕事之人以为妖【资暇录】
　　伍乔
　　伍乔张洎少相友善张为翰林学士宠优异伍为歙州通判作诗以寄张戒仆曰张游宴时投之一日张近郊防防欢甚仆投诗张得诗动容为言于上召还为考功员外郎诗曰不知何处好消忧公退携壶即上楼职事久防侯伯幕梦魂长绕帝王州黄山向晚盈轩翠黝水含春绕郡流遥想玉堂多暇日花时谁伴出城游【诗史】
　　韩熙载
　　南唐书韩熈载自江南奉使中原为感懐诗题于馆壁云仆本江北人今作江南客再来江北游举目无相识秋风吹我寒秋月为谁白不如归去来江南有人忆余家有韩熈载家宴图图中题此诗后四句尝以问相识云是古乐府今览此书方知其悮也【渔隠丛话】
　　韩熙载高密人显仕江南奉贡入都都絶知旧题诗馆壁云未到故乡时将谓故乡好及至亲得归争如身不到目前相识无一人出入空伤我懐抱风雨潇潇旅馆秋归来窓下和衣倒梦中忽到江南路寻得花中旧居处桃脸蛾眉笑出门争向前头拥将去【江南埜録】
　　韩熙载字叔言事江南三主时谓之神仙中人风彩照物每纵辔春城秋苑人皆随观谈笑则聴者忘倦审音能舞善八分及画笔皆冠絶简介不屈举朝未尝拜一人每献替多嘉纳吉凶仪制不如式者随事稽正制诰典雅有元和之风屡欲相之为宋齐丘深忌终不进用陈觉以福州之败齐丘庇之特赦不诛熈载上疏廷争必请寘法齐丘益怒诬以纵酒少检贬和州司马其实平生不饮璟觉其谮非久召还年六十九拜中书侍郎卒煜尝恨不得熈载为相赠平章事諡文靖严仆射续以位高寡学为时所鄙又江文蔚尝作蟹赋讥续略曰外视多足中无寸肠又有口里雌黄每失途于相沫胸中戈甲尝聚众以横行之句续深赧之强自激昂以熙载有才名固请撰其父神道碑欲茍称誉取信于人以珍货几万缗仍辍未胜衣一歌鬟质冠洞房者为濡毫之赠意其获盼必可深讽熈载纳赠爱姬遂纳其请文既成但叙谱裔品秩及薨葬褒赠之典而已无防墨道及续之事业者续嫌之封还尚冀其改窜熈载亟以向所赠及歌姬悉还之临登车止写一阕于泥金双带曰风栁摇摇无定枝阳台云雨梦中归他年蓬岛音尘断留取樽前旧舞衣【湘山埜录】
　　裴防诗曰满额鵞黄金缕衣翠翘浮动玉钗垂从教水溅罗襦湿疑是巫山云雨归广韵集韵韵略垂与归皆不同韵此诗为落韵矣韩熈载云风栁摇摇无定枝阳台云雨梦中归他年蓬岛音尘絶留取樽前旧舞衣此诗既言阳台又言蓬岛何用事重叠如此二诗并载小说称为佳句余谓疵病如此殆非佳句也【渔隠丛话】
　　韩熙载初知贡举人皆以为巨题熙载是夕自赋五首旦视诸生皆有可观及着格言五十余篇时辈罕及诱掖后进号韩夫子性好谑浪有投贽荒恶者使妓炷艾薫之侯来嗅曰子之巻轴何多艾气也【江南埜録】
　　韩熈载本高密人后主即位颇疑北人鸩死者多而熙载且惧愈肆情坦率不遵礼法破其财货售集妓乐迨数百人日与荒乐蔑家人之法所受月俸至即散为妓女所有而熈载不能制之以为喜而日不能给遂敝衣屦作瞽者持独弦琴俾舒雅执板挽之随房歌鼓求丐以足日膳旦暮亦不禁其出入或窃与诸生糅杂而淫熈载见之趋过而笑曰不敢阻兴而已及夜奔客寝者其客诗云苦是五更留不住向人头畔着衣裳时人议谓北齐徐之才豁达无以过之故东坡诗云欲教乞食歌姬院故与云山旧衲衣葢用熈载求丐事也【缃素杂记】大观初有危氏葬于西塔山逾月雨过视坟侧有痕掘之得银杯二铜水缶及镜一又得埋铭石其文曰琅琊王氏女江南熈载妻丙申闰七月葬在石城西云按熙载北海人南唐时为中书侍郎有才气多艺能谈笑风流为当时冠然少年疎傲老忽细谨畜妓四十辈纵其与客杂居曰以自污避祸后主短其少检贬右庶子分司东都乃尽斥诸妓后主喜留为秘书监俄复故官欲遂大用之而去妓悉还今未知熈载妻是姓王与否岂在四十余人之列者乎【夷坚志】
　　潘佑
　　潘佑有文而容陋其妻右仆射严续之女有絶态一日晨妆佑潜窥于镜台面落镜中妻怖遽倒佑怒其恶已因弃之佑方冠未入学已能文命笔题壁曰朝游沧海东暮归何太速祗因骑折玉龙腰谪向人间三十六果当其歳诛死【湘山埜録】
　　宋子京曰古人语有椎拙不可掩者乐府曰何以销忧惟有杜康仆观束晳赋杜康咥其胃乐天诗杜康能解闷潘佑诗直拟将心付杜康葢祖此意文士有因其人名遂为事用者如东坡诗独对红蕖倾白堕按洛阳伽蓝记白堕春醪自是造酒者江东人姓刘名白堕或谓因其能造酒遂为酒名又近时称主簿为仇香似此之类甚多其与汤燖右军醋浸曹公之说何异【野客丛书】前辈谓深院无人杏花雨之句极佳此非四雨之数当作去声呼此句正祖南唐潘佑之意佑有诗曰谁家旧宅春无主深院帘垂杏花雨佑两句意此作一句言耳然佑句作上声非去声也其下曰香飞緑锁人未归巢燕承尘燕无语岂语字亦当作去声耶唐花间集亦曰红窓寂无人语黯淡棃花雨【埜客丛书】
　　余记太白有诗云野禽啼杜宇山蝶舞庄周后又见潘佑有感懐诗幽禽唤杜宇宿蝶梦庄周席地一樽酒思与元化浮但莫孤明月何必秉烛游余谓才思暗合古今无殊不可怪也【法藏碎金】
　　太白夜懐有句云宴坐寂不动大千入毫髪潘佑独坐有句云凝神入混茫万象成空虚予爱二子吐词精敏之力入道深密之状合而书之聊资已用【法藏碎金】
　　南唐潘佑尝应李后主令作辞云楼上春寒山四面桃李不须夸烂漫已失了春风一半葢讽其地渐侵削也李元膺词到清明时候百紫千红花正乱已失了春风一半脱胎于此【词綂】
　　晏叔原词今宵剰把银釭照犹恐相逢是梦中葢出于老杜夜阑更秉烛相对如梦寐之意谢无逸词我共扁舟江上两萍叶出于乐天与君相遇知何处两叶浮萍大海中之意鲁直诗趂此花开须一醉明朝化作玉尘飞出于潘佑劝君此醉直须欢明朝又是花狼藉之意此类极多【埜客丛书】
　　张泌
　　画家有罨画杂彩色画也宜兴有罨画溪然其字当用罨乃鱼网非其训也左思蜀都赋罨翡翠钓鰋鲤张泌诗罨岸春涛打船尾谓鱼网遮岸也此用字最得字义【丹铅録】
　　张泌淮南人初官句容尉上书言治道后主徴为监察御史官至内史舎人入宋后归家毗陵诗一巻后主壬申歳泌知贡举试天鸡弄和风泌但以文选中诗句为题未尝详究有进士白云尔雅天鸡防天鸡未知孰是泌大惊不能对亟取尔雅检一在释虫一在释鸟果有二因自失放进士三人学士张洎言泌多遗复命洎试放五人金陵破后主以藏金私遗近臣办装泌得金二百诣曹彬陈首请奏其事彬薄之以金输官而不以闻【全唐诗録】
　　张泌仕南唐为内史舎人初与隣女浣衣相善作江神子词云浣花溪上见卿卿眼波明黛眉轻高绾緑云低簇小蜻蜓好是问他知得麽和笑道莫多情后经年不复相见张夜梦之寄絶句云别梦依依到谢家小廊回合曲阑斜多情只有春庭月犹为离人照落花【词苑丛谈】
　　黄可
　　进士黄可字不可孤寒朴野深于雅道诗句中多用驴字如献高侍郎诗云天下传将舞马赋门前迎得跨驴宾之类又尝谒舎人潘佑潘教服槐子云丰肌却老明旦潘公趋朝天阶未曙见槐树烟雾中有人若猿狙之状追而视之即可也怪问其故乃拥条而谢曰昨蒙明公教服槐子法故今日斋戒而掇之潘大噱而去【南唐近事】
　　张洎
