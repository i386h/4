<!-- { "loadSidebar": true } -->
　　摩诘才高于储，拟陶则储较王为近。但储诗亦惟此种佳，有廉颇用赵人之意。王兼长，储独诣也。○《田家杂兴》、《同王十三维偶然作》，最多素心之言。然如“见人乃恭敬，曾不问贤愚。虽若不能言，中心亦难诬”。又如“忽见梁将军，乘车出宛洛。意气轶道路，光辉满墟落”。仍复傺矣。阮嗣宗口不臧否人物，登广武原不禁长叹。○《樵父》、《渔父》、《牧童》皆寄托之词，止写恬。《采菱》、《射雉》便觉飒然正骨，现于言下。○《华清宫》数篇最高古，如“大圣不私己，精为群氓”，“三雪报大有，孰谓非我灵”，俱可喜。然微类丁谓、王钦若口角。（黄白山评：“诗有讽意，遽比之丁、王，恐冤却古人。”）吾不欲千古才人为谀臣藉口，不得不申履霜之戒。至崔国辅《观行香应制》，更不足言。
　　△丘为祖咏卢象綦毋潜裴迪
　　读丘为、祖咏诗，如坐春风中，令人心旷神怡。其人与摩诘友，诗亦相近，且终卷和平淡荡，无叫号枭敫之音。唐诗人惟丘几近百岁，其诗固亦不干天和也。咏与卢象，稍有悲凉之感，然亦不激不伤。卢情深，祖尤骨秀。○《答王维留宿》曰：“握手言未毕，却令伤别离。升堂还驻马，酌醴便呼儿。”王《送祖》曰：“相逢方一笑，相送还成泣。解缆君已遥，望君犹伫立。”写得交谊蔼然，千载之下，犹难为怀。○《终南望馀雪》曰：“终南阴岭秀，积雪浮端。林表明霁色，城中增暮寒。”此诗有盛名，愚意嫌一“增”字。“馀雪”者，残雪也，不应雪残而寒始增。（黄白山评：“岂不闻‘霜前暖、雪後寒’耶？”）○綦毋潜似觉风气稍别，如“石路在峰心”，非诸公所能道，大似五昌龄句法。○辋川倡和，裴迪尤多，其诗体反不甚与王近，较诸公骨格稍重。裴早友王维，晚交杜甫，篇什必多。今所存惟维集数篇，不胜遗珠之恨。
　　△王缙
　　“绿树重阴盖四邻，青苔日厚静无尘。科头箕踞长松下，白眼看他世上人。”一高旷尽之。“声名不问十年馀，老大谁能更读书！林中独酌邻家酒，门外时闻长者车。”更觉英英不群，有笼罩一世之概，视卢象之“环堵蒙笼一老儒”，真孤凫介双鹄也。○“下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。”置之乐府无辨。不愧难兄，又不专效阿兄，因笑苏公动称家法之陋。
　　△孟浩然
　　诗忌闹，孟独静；诗忌板，孟最圆。然律诗有一篇如一句者，又有上句即有下句者，往往稍涉于轻，乃知有所避必有所犯。○笔力强弱，实由性生，不复可强，智者善藏其短耳。如孟襄阳写景、叙事、述情，无一不妙，令读者躁心欲平。但瑰奇磊落，实所不足，故不甚作七言，专精五字。如《鹦鹉洲送王九之江左》曰“月明全见芦花白，风起遥闻杜若香，君行采采莫相忘”，全似《浣溪纱》风调也。○《除夜咏怀》曰：“渐看春逼芙蓉枕，顿觉寒消竹叶杯。守岁家家应未卧，相思那得梦魂来。”虽凄惋入情，却竟是中晚态度矣。诗格之迁，孟襄阳实其始降。（黄白山评：“盛唐诸名家诗，有偏至而非通才者，如孟浩然、王昌龄皆不善七言律。王之‘江上巍巍万岁楼’一首，其格更卑。诗道之升降，当就大势论，岂可以一人一诗相诟病耶！”）○孟诗有极平熟之句当戒者，如“天涯一望断人肠”，“当杯已入手，歌妓莫停声”，浅人读之，则为以水济水。○孟诗佳处只一“真”字，初读无奇，寻绎则齿颊间有馀味。若温飞卿所作歌谣，常有乍看心骇目眩，思得其旨，反索然者。此子阳修饰边幅，不及文叔之简易耳。
　　△张子容
　　“朝暮雨连天暗，神女知来第几峰”，意艳而词则雅，不愧襄阳之友。“树色烟轻重，湖光风动摇”，“归路烟中远，回舟月上行”，亦甚肖孟氏意态。
　　△刘虚
　　“美人何荡漾，湖上风日长。玉手欲有赠，徘徊双明。歌声随绿水，怨色起青阳。日暮还家望，波横洞房。”“怨色起青阳”，即杜审言之“啼鸟惊残梦，飞花搅独愁”，刘希夷“月明芳树群乌飞，风过长林百花起”意也。妙在止写态度，不甚铺张，得颦眉不语之致。刘诗传者十四篇，惟此最有蕴藉。○刘夏县胜处在不避轻脱，率任孤清。如《寄江滔求孟六遗文》：“南望襄阳路，思君情转亲。偏知汉水广，应与孟家邻。在日贪为善，昨来闻更贫。相如有遗草，一为问家人”。作律至此，几于以笔为舌矣。然已隐隐逗张水部为一派。（黄白山评：“汉广孟邻，俱有故实，却用得不觉，此圣於用事者也。”）○高、岑非无流走为律者，轻重迥自不同。殷赏其“思苦语奇”，独谓“气骨不逮诸公”，此深识之论。
　　△王昌龄
　　王江宁诗，其美收之不尽，“奸雄乃得志”一篇，尤是集中之冠。“一人计不用，万里空萧条”，每一读之，觉皇甫郦之论董卓，张九龄之议禄山，李湘之策庞勋，千载恨事，历历在目，真天地间有数语言。○“初日净金闺，先照床前暖。斜光入罗幕，稍稍亲丝管。发不胜梳，杨花更吹满。”婉媚若此，乃不数作，多为荒凉刻直之音，固薄绮靡不屑也。（黄白山评：“‘荒凉刻直’四字，殊非所以目少伯。”）○“桃花四面发”、“高卧南斋时”二篇，俱有古音，在龙标集则不足收，渠自有长技，不烦作诗中平阳侯耳。○《东京诸公与綦毋潜李颀相送至白马寺宿》曰：“薄宦忘机括，醉来复淹留”，与“望尘非吾事，入赋且迟留”，同一不羁之态。“望尘”稍戆，“机括”带谑而冷，令一种识时务人闻之，Г颡刺骨，将欲望而甘心。○龙标古诗，乍尝螫口，久味津生，耐咀啮，实在高、岑之上，徒赏其宫词，非高识也。（黄白山评：“盛唐诸公五言古，予最醉心王龙标，乍看即好，愈读愈有味。今乃曰‘乍尝螫口’，则贺君之口，必不犹夫人之口矣。”）即论宫词，如“玉颜不及寒鸦色，犹带昭阳日影来”，尝因其造语之秀，殊忘其着想之奇。因叹咏长信事者多矣，读此，而崔之“不忿君恩断，新妆视镜中”，已嫌气盛；王“生君弃妾意，增妾怨君情”，一何伧父！○“钱塘江上是谁家？江上女儿全胜花。吴王在时不得出，今日公然来浣纱。”此直以西施誉江上女儿，借吴王作波势耳。汉文帝语李广曰：“令子当高帝时，万户侯岂足道哉！”同一语意，用之诗，尤法奇而思折。○《重别李评事》曰：“莫道秋江离别难，舟船明日是长安。吴姬缓舞留君醉，随意青枫白露寒。”“随意”二字，似与下五字不黏，两句参观，便可意会，乃是得醉且醉耳。若正言之，如曰既有缓舞相留之人，天又渐寒，不如且醉。横嵌“随意”二字于中，如老僧毁律，不复牵拘。然欲奉以为法，则如鸠摩弟子，先学餐针，始可纳室。（黄白山评：“此解终不畅。予友洪方舟云：‘随意’，随他意也。予谓‘露寒’字只当夜深字。莫管夜深，且须尽醉，此正留连不忍分手之意。开口却云‘莫道秋江离别难’，自己先进一步说，唐贤诗肠之曲如此。”）○“仗剑行千里，微躯感一言。曾为大梁客，不负信陵恩。”与张说“握手与君别，岐路赠一言。曹卿礼公子，楚姬馈王孙。条尔生六翮，翻飞戾九门。当怀客鸟意，会答主人恩”同法，束六句之意为两句，尤觉高浑。且张援引古人，借作虚势，此即据为实事；张犹不能不待六翮之生，此则有士为知己死，随时可以报效。不惟法老，胆识具高一层。
　　△李白
　　不读全唐诗，不见盛唐之妙；不遍读盛唐诸家，不见李、杜之妙。太白胸怀高旷，有置身汉、糠秕六合意，不屑屑为体物之言，其言如风卷舒，无可踪迹。子美思深力大，善于随事体察，其言如水归墟，靡坎不盈。两公之才，非惟不能兼，实亦不可兼也。杜自称“沉郁顿挫”，谓李“飞扬跋扈”，二语最善形容。後复称其“笔落惊风雨，诗成泣鬼神”，推许至矣。亦称岑参，仅曰“岑生多新语”；亦称摩诘，仅曰“最传秀句寰区满”；亦称浩然，仅曰“清诗句句尽堪传”；与高尤善，虽称之“诗名惟我共”，其所品目，亦仅曰“骅骝开道路，鹰隼出风尘”而已，未有此扬厉也。宋人乃以好言妇人饮酒病之，则子美“耽酒须微禄”，“朝回日日典春衣”，不饮酒乎！“大妇同行小妇随”，“翠眉萦度曲”，不妇人乎！（黄白山评：“‘大妇’句本张谓诗，今以为少陵何也！”）太白曰“下士大笑，如苍蝇声”，又曰“仰天大笑出门去，我辈岂是蓬蒿人”。凡作此论者，皆太白千载前豫知其笑，而先自仰天者也。○《蜀道难》一篇，真与河岳并垂不朽。即起句“噫吁б，危乎高哉”七字，如累棋架卵，谁敢并于一处？至其造句之妙：“连峰去天不盈尺，孤松倒挂倚绝壁。飞湍瀑流争喧う，水崖转石万壑雷。”每读之，剑阁、阴平，如在目前。又如“一夫当关，万夫莫开。所守或匪亲，化为狼与豺。”不惟刘璋、李势恨事如见，即孟知祥一辈亦逆揭其肺肝，此真诗之有关系者，岂特文词之雄！纷纷为明皇，为房、杜，讥严武，讥章仇兼琼，俱无烦聚讼。○“郑客西入关，行行未能已。白马华山君，相逢平原里。璧遗镐池君，明年祖龙死。秦人相谓曰，吾属可去矣。一往桃花源，千春隔流水。”“秦人相谓曰”，乃史中叙事法，谁敢入之于诗？吾不难其奇而难其妥，尝叹李长吉费尽心力，不能不借险句见奇，孰若太白用寻常语自奇！
　　△杜甫
