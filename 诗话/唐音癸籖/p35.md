<!-- { "loadSidebar": true } -->
　　自宋至今唐诗总集有选家又有编辑家唐诗至后代多亡佚故有编辑家也兹録其稍著者宋文苑英华【太平兴国中学士李昉等奉诏撰一千巻内诗二百三十巻六朝人居其一唐人居其九平南周氏谓中晚唐如权德舆李商隠罗隠顾云等有全巻收入者杨文公以为出杨微之之手唐人诗得传实藉此书为多】乐府诗集【郓州郭茂倩辑自汉魏讫唐乐府其唐人拟古题皆以类附题之昉于唐者特为近代曲词新乐府词二目括之合百巻唐实居其大半矣】万首唐人絶句【洪迈编五言二十五巻七言七十五巻每巻百首共百巻上寿皇重华宫赐札褒美洪意存务博随得随录不暇诠次宋人诗如李九龄李慎言郭震滕白玉嵒韩浦王初之属多浑入其尤不深考者梁何逊称其字仲言亦列于内为昔人所讥然唐人絶句一体诗较复多存此公搜采功不可废也】唐诗纪事【临卬计敏夫编八十一巻序云唐人以诗名家灭没失传不可胜数寻访三百年间文集杂说传记遗史碑记石刻宦游四方残篇遗墨一联一句悉收采缮录凡一千一百五十家篇什之外其人可考卽畧纪大节庶读其诗知其人云按计氏此书虽诗与事迹评论并载似乎诗话之流然所重在録诗故当是编辑家一巨撰收采之博考据之详有功于唐诗不细外如王棨庄南杰季善夷李咸用诸并有集诗李康成殷璠苪挺章高仲武之工品藻而李芮亦自有诗并皆遗漏又如李元采之为隋李孝贞字漫附开元中僧隠丘琪树诗之为丹阳集中蔡隠丘诗误去蔡字作僧晋释帛道猷诗误作昙翼列僧中皆当是正亦其编录浩繁故偶尔失检不足为疵也】国朝百家唐诗【华亭朱警刋初唐二十一家盛唐十家中唐二十七家晚唐四十二家警自序先人藏有宋刻成遗志翻刻行世而以徐献忠所撰诗品冠其端】初唐诗纪【黄德水编十六巻吴管补成六十巻】盛唐诗纪【吴管编一百十巻初德水将编唐诗纪续冯惟讷汉魏六朝诗纪纔首事初唐而亡管新安富室寓白下客吴江俞安期江都陆弼同郡谢陛得黄遗稿劝管补成全唐仅成初盛而不克终客散去草草付梓唐人诗有单存只简亦有巨帙尚完者多寡不伦难用冯氏前例以世代诠纪虽管欲终之固知诸客未易卒业至于遗漏之多开巻即失一高祖诗他何论】此皆唐诗编辑家之巨者他编丛杂不具论
　　选诗宋唐百家诗选【王荆公选二十巻初宋敏求尝取其家所藏唐人一百八家诗择其佳者一千二百四十六首为一编荆公因再有所去取遂行世严沧浪云荆公百家诗选盖本于唐人英灵间气集其明皇德宗薛稷刘希夷韦述之诗无少增损次序亦同孟浩然止増其数篇储光羲后方是荆公自去取前巻读之甚佳非其选择之精盖盛唐人诗无不可观者至于大歴以后其去取深不满人意又如李杜韩栁以家有其集不载可也沈宋王杨卢骆陈拾遗张燕公张曲江贾至王维独孤及韦应物孙逖祖咏刘眘虚綦母潜刘长卿李长吉诸公皆大名家而此集无之荆公当时所选当据宋之所有耳其序乃言观唐诗者观此足矣岂不诬哉今人但以荆公所选敛袵而莫敢议可叹也　荆公又有杜韩欧李四家诗选以韩次杜又入本代欧阳公置青莲之前识者怪其不伦】文粹【姚铉选内诗十三巻又皆古体也选唐赋遗律赋选唐诗遗律诗强以古绳今未为通鉴】金元唐诗鼓吹【金元好问选唐七言律九十五人五百八十余篇十巻以声调宏壮震厉同军乐之有鼓吹故名内初盛唐仅张说崔颢王维李颀高适岑参数篇余并元和以后人诗杜牧之李义山陆鲁望及五代谭用之独多而宋人胡宿诗亦误入意遗山偶録以备检阅乡人郝叅政天挺尊事遗山遂注释行世耳郝注尤芜谬不堪读】瀛奎律髓【元初歙人方回取唐五七言律诗合宋人所作分门类每门一巻共四十九巻并加注释中间评搉引证亦有合者但分门各冠小引及以瀛奎为两代取义总痴絶人勾当尔】三体唐诗【元周伯■〈弓弓攵〉选唐人五律七律絶句三体诗二十巻内晚唐为多其论絶句有实接虚接前对后对抝体侧体论律诗以景物为实情思为虚有一实一虚有四实四虚前虚后实易谐前实后虚难继说亦似近之要种种自学究事其注出高安释圆至较注鼔吹者畧胜云】唐音【元杨士弘选十五巻始音一巻正音十四巻余响附之内五言古诗独取盛唐七言古诗五言律絶兼取中唐七言律絶兼有晚唐序云自六朝来正音流靡四子一变而开唐音之端然其律调初变未能皆纯故列为唐诗始音又云唐诗至开元天宝间始浑然大备遂成一代之风是编专取盛唐者欲以见其音律之纯系乎世道之盛故自大歴以降虽有卓然成家或沦于恠或迫于险或近于庸俗或穷于寒苦或流于靡丽或过于刻削皆不及录其遣风之变而仅存者畧附焉】国朝唐诗品彚【洪武中新宁高棅选九十巻初棅以杨氏唐音分始音正音余响独得唐人三尺遂因其目又详分之为正始正宗大家名家羽翼接武正变余响傍流一体之中各以此九目区辨其人叙次其诗大抵正始为唐初四子与其前后诸人之诗与杨之始音同正宗则五古为陈子昂李白七古亦李白五律为李孟王岑高七律李孟王岑高外有崔颢贾至李颀祖咏张谓五絶李王孟外有崔国辅七絶李与王昌龄而诸体皆以杜甫为大家开元大歴诸贤不入正宗者皆为名家及为羽翼皆杨之所谓正音而贞元后多为接武元和开成后多为余响正变一目则五古为韩愈孟郊七古为愈与王建张籍李贺五律为贾岛姚合许浑李商隠李频马戴七律亦商隠浑及刘沧傍流则释道宫闺诗各立序论以弁其端多于杨选数倍又为拾遗十巻附后】唐诗正声【棅编品彚得诗五千七百六十九首虑博而寡要杂而不纯又拔其尤一千十首彚是编自序声律纯完世外自然之奇宝】唐诗选【李攀龙选十三巻序云唐无五言古诗而有其古诗陈子昂以其古诗为古诗弗取也七言古诗惟杜子美不失初唐气格而纵横有之太白纵横往往强弩之末间杂长语英雄欺人耳至如五七言絶句实唐三百年一人盖以不用意得之即太白亦不自知其所至而工者顾失焉五言律排律诸家槩多佳句七言律体诸家所难王维李颀颇臻其妙即子美篇什虽众愦焉自放矣作者自苦亦惟天实生才不尽后之君子乃兹集以尽唐诗而唐诗尽于此】外选家尚多兹亦不具
　　自宋以还选唐诗者迄无定论大抵宋失穿凿元失猥杂而其病总在畧盛唐详晚唐至杨伯谦氏始揭盛唐为主得其要领复出四子为始音以便区分可称千古伟识惟是所称正音余响者于前多有所遗于后微有所滥而李杜大家猥云示尊未敢并隲岂非唐篇一大阙典高廷礼巧用杨法别益巳裁分各体以统类立九目以驭体因其时以得其变尽其变以收其详斯则流委旣复不紊条理亦得全该求大成于唐调此其克集之者矣高又自病其繁有正声之选而二百年后李于鳞一编复兴学者尤宗之详李选与正声皆从品彚中采出亦云得其精华但高选主于纯完颇多下驷谬入李选刻求精美幸无赝宝误收王弇州以为于鳞以意轻退作者有之舍格轻进作者无是也良为笃论顾欲以是尽唐侈言此外无诗则过矣宜有识者之不无遗议尔夫尽唐宜何如亦惟用品彚之例稍润色焉而可诗在唐一代体数变矣取数变之体统列一巻之内自衰盛相形妍丑互眩两存旣嫌尾或秽貂尽弃又惜灺堪续月故必各自为域庶两无夺伦此品彚之分编者卽繁杂得奏全勲而诸选之合辑者纵精严难免觭弊也高所诠九目强半允惬惟律诗正变一目内许浑李频马戴平调不足称变或尚有杜牧薛能李洞诸人足择五古则夷中邺驾辈似亦可附郊愈末以终变风斯皆可商者其最陋五言排律连巻录省试诗何所取义而大谬在选中晚必绳以盛唐格调槪取其肤立仅似之篇而晚末人真正本色一无所收李杜两家尤多为宋人之论所囿不能别出手眼有所去取药此众病更于初盛十去二三益如之于中唐十去四五益二三于晚唐十去七八益三四唐选其有定本乎假我数年亮可卒业

　　唐音癸籖巻三十一

　　●钦定四库全书

　　唐音癸籖巻三十二

　　（明）胡震亨 

　　○集録三

　　诗话在集部与文史同类用以标成法搉往篇备琐闻一切资长吟功此焉在不可无录第作者篇目泛滥多杂糅小说家言中难以区扸今但据唐宋各志及焦氏国朝经籍志所载诗话一目诸书稍加评隲列后遗者俟博识补焉
　　唐人诗话诗品【一巻李嗣真撰】评诗格【一巻李峤撰】诗格【一巻元兢宋约撰】又【一巻王维撰】又【二巻】诗中密旨【一巻并王昌龄撰】诗式【五巻】诗议一巻【并皎然撰】金针诗格【三巻】文苑诗格【一巻并白居易撰】诗格【一巻】二南密旨【一篇凡十五门并贾岛撰】大中新行诗格【一巻王起撰】诗例【一巻姚合撰亦名极玄律诗例】炙毂子诗格【一巻玉叡撰】文章玄妙【一巻任藩言撰】缘情手鉴诗格【一巻李弘宣撰】主客图【一巻张为撰立诗家六人为主余分入室升堂及门为客白居易广大敎化主上入室杨乗入室张祜羊士谔元稹升堂卢仝顾况沈亚之及门费冠卿皇甫松殷尧藩施肩吾周元范况元膺徐凝朱可名陈标童翰卿孟云卿高古奥逸主上入室韦应物入室李贺杜牧李余刘猛李涉胡幽贞升堂李观贾驰李宣古曹邺刘驾孟迟及门陈润韦楚老李益清奇雅正主上入室苏郁入室刘畋僧淸塞卢休于鹄杨洵美张籍杨巨源杨敬之僧无可姚合升堂方干马戴任蕃贾岛厉玄项斯薛涛及门僧良乂潘诚于武陵詹雄卫准僧志定喻鳬朱庆余孟郊清奇僻苦主上入室陈陶周朴及门刘得仁李溟鲍溶博容宏拔主上入室李羣玉入室司马退之张为武元衡瓌奇美丽主上入室赵嘏长孙佐辅曹唐升堂卢频陈羽许浑张萧逺及门张陵章孝标雍陶周祚袁不约各录其诗一二联如近世所云诗派者然】集贾岛句图【一巻李洞撰】国风正诀【一巻郑谷撰】玄机分明要览【一巻】风骚指格【一巻并僧齐已撰】流类手鉴【一巻僧虚中撰】诗体【一巻倪宥撰】雅道机要【二巻前巻不知何人后巻徐夤撰】本事诗【唐孟棨撰纂词人缘情感事之诗叙其本事凡七类为一巻】续本事诗【二巻伪吴处常子依孟棨类续篇】抒情集【二巻卢瓌撰】
　　以上诗话惟皎师诗式诗议二撰时有妙解余如李峤王昌龄白乐天贾岛王叡李弘宣徐夤及释齐巳虚中诸撰所论并声病对偶浅法伪托无疑张为主客一图妄分流派谬僻尤甚唐人工诗而诗话若此有不可晓者
