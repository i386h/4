<!-- { "loadSidebar": true } -->
　　好诗句法浑涵不可以一字求句中有一字可摘为眼非诗之至也才有此句法便不浑涵昔人谓石之有眼为研之一病余亦谓句中有眼为诗之一病如地坼江帆隐天淸木叶闻故不如地卑荒野大天逺暮江迟也如返照入江翻石壁归云拥树失山村故不如锦江春色来天地玉垒浮云变古今也此最诗家三昧不可不知【胡元瑞　又云审言风光新桞报宴赏落花催摩诘兴阑啼鸟换坐久落花多皆佳句也然报与催字极精工而意尽语中换与多字觉散缓而韵在言外观此可知初盛次第又云老杜用字入化者古今独步中有太竒巧处然巧而不尖竒而不诡犹不失上乘如孤灯然客梦寒杵捣乡愁则尖矣流星透疎木走月逆行云则诡矣用字者此二则尤宜合参】
　　诗在与人商论深求其疵而去之等闲一字放过则不可诗自有稳当字第思之未到耳王贞白尝以诗谒贯休休指其御沟诗云此波涵圣泽波字未稳王作色而去休度其必来书中字掌中以待王果来云欲更中字如何休展手示之遂定交要当如此乃是【唐庚文录　又欧阳公云陈舎人从易偶得杜集旧本至送蔡都尉诗身轻一鸟下脱一字陈因与数客各用一字补之或云疾或云落或云起或云下莫能定其后得一善本乃是身轻一鸟过陈大叹服以为虽一字我辈亦不能到杨用修云孟集有到得重阳日还来就菊花之句刻本脱一就字有拟补者或作醉或作赏或作泛或作对皆不安后得善本是就字盖出于汉乐府就我求淸酒就字也乃益知其妙以此二则合贞白事观之知选字故不易言矣】
　　三百篇四言定体间出二三五六七言【祈父二言振振鹭三言谁谓雀无角五言我姑酌彼金罍六言交交黄鸟止于桑七言亦有八言如我不敢效我友自逸之类】西汉诗五言定体间出二三四五六七言甚有至九言者【乐府上陵错用三四五六等言战城南君马黄有所思错用三四五七等言上邪错用二三四五六七等言始用五七等言成篇陈琳饮马长城窟始用三五七九等言成篇鲍照拟行路难是也】凡句减于三字则喑增于九字则吃【遯叟　以下用句】
　　迭字为句不过合者析之顺者倒之便成法【如委波金不定合者析之也本言草碧却云碧知湖外草本言獭趂鱼而喧却云溪喧獭趂鱼所谓顺者倒之也】此可类其余
　　五字句以上二下三为脉七字句以上四下三为脉其恒也有变五字句上三下二者【如元微之庾公楼怅望巴子国生涯孟郊藏千寻布水出十八高僧之类】变七字句上三下四者【如韩退之落以斧引以墨徽又虽欲悔舌不可扪之类】皆蹇吃不足多学
　　只此五七字迭成句万变无穷如人面只眼耳口鼻四尔不知如何位置来无一相肖者诗人工巧眞侔造化哉古人所以有句图之作令学者触类而长也然究竟法变非句图所能尽
　　音律乃人声之所同对偶亦文势之必至【诗法源流　以下俪对】
　　或疑今人不及古者病于俪词余谓不然昔我往矣杨柳依依今我来思雨雪霏霏非俪耶但古人后于语先于意【皎然诗式】
　　言对为易事对为难正对为劣反对为优【双比空辞为言对并举人验为事对事异义同为正对理殊趣合为反对　文心雕龙】
　　假对【如沈云卿牙绯对齿录杜子美怀君对饮子侍中貂对大司马杜牧之当时物议朱云小后代声名白日悬之类】
　　当句对【杜小院回廊春寂寂浴鳬飞鹭晚悠悠李嘉佑孤云独鸟川光暮万里千山海气秋皆当句对也】
　　流水对【严羽卿以刘眘虚沧浪千万里日夜一孤舟为十字格刘长卿江客不堪频北望塞鸿何事又南飞为十四字格谓两句只一意也盖流水对耳】
　　蹉对【沈存中以九歌之蕙殽蒸奠桂酒为蹉对之祖唐人七言起结对者多用此法其中联如刘长卿离心日逺如流水回首川长共落晖亦蹉对之类】
　　扇对【又谓之隔句对五言律如李白白鹭洲前月天明送客回青龙山后日早出海云来七言律如郑谷昔年共照松溪隐松折碑荒僧已无今日还思锦城事雪消花谢梦何如是也排律中尤多有之】
　　续句对【律诗如老杜待尔呜乌鹊抛书示鹡鸰枝间喜不去原上急曾经排律如老杜神女峯娟妙昭君宅有无曲留明怨惜梦尽失欢娯之类一顺续一倒续又如赠张山人草书应甚苦诗兴不无神曹植休前辈张芝更后身数篇吟可老一字买堪贫续至三联白乐天以为诗有连环文藻隔句相解者起于鲍照之扰扰游宦子营营市井人怀金近从利负劔逺慈亲其来有自云】
　　凡诗对下句不妨胜上句古人所云吟咏滋味流于下句是也
　　因情立体卽体成势【刘勰下同　以下篇法】
　　规范本体谓之镕剪截浮词谓之裁裁则芜秽不生镕则纲领昭畅
　　因字生句积句为章积章成篇句之清英字不妄也章之明靡句无玷也篇之彪炳章无疵也
　　启行之辞逆萌中篇之意絶笔之言追胜前句之旨
　　一诗之中妙在一句为诗之根本根本不凡则花叶自然殊异如君子在位善人皆来【诗家一指】
　　句中无余字篇中无长语非善之善者也句中有余味篇中有余意善之善者也【白石诗说】
　　作诗必先命意意正则思生然后择韵而用如驱奴隶此乃以韵承意故首尾有序今人迁意就韵因韵求事所以失之【室中语　以下用韵】
　　刘勰云改韵从调所以节文辞气两韵輙易则声韵微燥百句不迁则唇吻告劳七古改韵宜衷此论为裁若五言古毕竟以不转韵为正【汉魏古诗多不转韵十九首中亦只两首转韵耳李靑莲五古多转韵毎读至接换处便觉体欠郑重惟杜少陵虽长篇亦不转韵如北征六十五韵只一韵到底一韵五言正体转韵五言变体也　遯叟下同】
　　近体诗卽不得押古韵然欲从事古诗古韵叶自当讲求李沧溟云古者字少宁假借必谐声韵无弗雅者古字自是足用第患不博古耳今之作者限于学之所不精茍而之俚或屈于才之所不健更掉而之险而雅均病然险可使安俚偏累雅聊用布亲串孰与风物自凄紧云霞肃川涨孰与金壶启夕沦夫韵歌诗之轮也失之一字全舆有所不行职此故矣
　　栢梁押重韵者人占一句故犯重韵以争胜也焦仲卿妻重韵为多者长篇叙事无庸简择重犯正见滔莽之致也此二诗外有重押者当属偶误杜子美饮中八仙歌押二船字二眠字二天字三前字体正类栢梁故重用韵耳若韩退之诸诗以今裁而效往例屡押重韵正如东眉故蹙颦痕增丑有之益妍则未也
　　退之诗云横空盘硬语妥贴力排奡盖言能杀缚事实与意义合也此最用事妙手【许彦周诗话　以下用事】
　　诗自摹景述情外则有用事而巳用事非诗正体然景物有限格调易穷一律千篇祗供厌吐欲观人笔力材诣全在阿堵中且古体小言姑置可也大篇长律非此何以成章【胡元瑞下同】
　　用事患不得肯綮得肯綮则一篇之中八句皆用一句之中二事串用亦何不可宛转淸空了无痕迹纵横变幻莫测端倪此全在神运笔融犹斲轮甘苦心手自知难以言述
　　世岂有国号国姓可入诗者哉然如人歌小岁酒花舞大唐春【卢照邻】但经春色还秋色不觉杨家是李家【李山甫咏隋堤柳】非佳句乎观此事无不可使只巧匠少耳【遯叟】
　　用事不可着迹只使影子可也虽死事亦当活用【杨仲弘　如杜牧赠李中敏元礼退归纶氏学江充来见犬台宫中敏尝论郑注以注比江充以中敏之归颍阳比李膺之归纶氏教授可谓极切只为纶氏恰属颍阳反觉死相必易他地纔活又如赵嘏双鹤寄兄诗茅固枕前秋对舞陆云溪上夜同鸣用三茅君兄弟并乘白鹤人见鹤在帐中及机云兄弟同游郊墅闻鹤唳二事也岂不的切然正厌其切耳】
　　诗家使事必仍其事之本字其常也然亦不尽然如老杜玉衣晨自举铁马汗常趋非用昭陵石马汗出事乎却更为铁马但使闾阎还揖让敢论松竹久荒芜非用陶潜三径就荒松菊犹存语乎却更为松竹但细读全篇觉仍之不稳必更之纔合者则颊上三毛之谓也于此参究可悟使事活法【石字凹铁字满得归茅屋言松竹合言松菊逺在　遯叟下同】
　　体物用乾坤字最多者杜甫【乾坤万里眼乾坤日夜浮及日月低秦树乾坤绕汉宫之类】用元气二字最多者刘长卿【如登塔之盘梯接元气洞庭湖之叠浪浮元气望海之元气逺相合太阳生其中凡数四见】境穷于睫量语亦穷于脗量非此等字不足副之后学用此为袭腐触此堪反隅
　　诗惟情格并高可称上品其虽有事非用事者若论其功合入上格至有三字物名之句仗语而成用功殊少如孟浩然云气蒸云梦泽波撼岳阳城自天地二气初分卽有此六字假孟生之才加其四字何功可伐卽欲索入上流耶彼情格极高则不可屈若稍下吾请降之于高等之外以惩彼滥又宫阙之句或壮观可嘉虽有功而情少谓无含蓄之意也宜入直用事中不入上格无作用故也【皎然】
　　吟家虽忌疎学然如诗料平时收拾太多不能割爱往往病堆垜更不如寡学人作诗有情韵也谓不信者请看箧中集诸公胸中有几多书在【遯叟下同】
　　诗家拈教乘中题当卽用敎乘中语义旁撷外典补凑便非当行在古如支公辈亦有杂用老庄语者至今时则迥然分途取材不可混矣唐诸家敎乘中诗合作者多独老杜殊出入不可为法【如慈恩塔一诗高岑终篇皆彼敎语杜则杂以望陵寝叹稻粱等句与法门事全不涉他寺刹及赠僧诗皆然】
　　今人作诗必入故事有持清虚之说者谓盛唐诗即景造意何尝有此是则然矣然亦一家言未尽古今之变也古诗两汉以来曹子建出而始为宏肆多生情态此一变也自此作者多入史语然不能入经语谢灵运出而易辞庄语无所不为用矣剪裁之妙千古为宗又一变也中间何庾加工沈宋增丽而变态未极七言犹以闲雅为致杜子美出而百家稗官都作雅音马浡牛溲咸成欝致于是诗之变极矣子美之后而欲令人毁靓妆张空拳以当市肆万人之观必不能也其援引不得不日加而繁然病不在用事顾所以用之何如耳善使事者勿为事所使如禅家云转法华勿为法华转使事之妙在有而若无实而若虚可意悟不可言传可力学得不可仓卒得也宋人使事最多而最不善使故诗道衰我朝越宋继唐正以有豪杰数辈得使事三昧耳苐恐二十年后必有厌而扫除者则其滥觞末弩为之也【王敬美】
　　学诗者以识为主入门须正立意须高以汉魏晋盛唐为师不作开元天宝以下人物若自退屈卽有下劣诗魔入其肺腑之间由立志之不高也行有未至可加工力路头一差愈骛愈逺由入门之不正也【严沧浪　以下取则】
　　古诗三百可以博其源遗篇十九可以约其趣乐府雄高可以厉其气离骚深永可以禆其思【徐祯卿】
　　诗云有物有则又曰无声无臭昔人有步趋华相国者以为形迹之外学之去之弥逺又人学书日临兰亭一帖有规之者云此从门而入必不成书道然则情景妙合风格自上不为古役堕蹊径者最也随质成分随分成诣门户既立声实可观者次也或名为闰继实则盗魁外堪皮相中乃肤立以此言家久必败矣【王弇州】
　　诗上自苏李下迄六代汉魏骨气虽雄而菁华不足晋祖玄虚宋尚条畅齐梁以下但务春华殊欠秋实唯李唐作者可谓大成然贞观尚习故陋神龙渐变常调开元天宝间神采声律粲然大备学者故当以是为楷式【林鸿】
