<!-- { "loadSidebar": true } -->
　　驹字子苍。蜀之淯井监人。父为峡州夷陵令，与内侍贾祥为莫逆交。政和中，裕陵问祥，迁谪时有何人材？祥即出子苍诗文以进。首篇有『太乙真人』之句，上览奇之，即批出赐进士第，除秘书省正字。不数年，遂掌外制。譔祀明堂、圜坛、方泽乐曲。早岁以诗擅天下，苏黄门一见，比之储光羲。王平甫称为官样文章。坡公题其诗卷云：『唐朝文士例能诗，李、杜高深到者悕。我读君诗笑无语，恍然再见储光羲。』二苏所见，何其不谋而合也？子苍每诗成，辄反复涂乙，又历疏语所从来；至既以予人，久或累月，远或千里，复追取更定，无毫发恨，乃止。为徐师川友，遂受知于山谷。周益公题山谷与子苍帖曰：『士大夫少负轶才，其诗章固已超绝，然须经前辈题品，乃自信不疑，如参禅虽有所得，犹藉宗师之印可耳。子苍尝言我自学古人，庶乎于山谷近之矣。』后侨居临汝，从者益众，酬唱之乐，不减元佑诸公。大歇庵诗，师川所作，子苍手录之。爱才赏音，即此足觇一斑。诸孙曰藉。能守家学。《陵阳诗草》乃手授放翁者，刻之抚郡。《语录》一卷，范季随周士所编。周士云：『子苍所作不止此，当更访之。』臞翁敖器之《诗评》，自魏武而下凡二十九人，子苍与后山、紫薇与焉，亦足征宗派一时之盛矣。
李彭 
　　彭字商老。南康军建昌人。尚书公择之族侄也。家贫绩学，枕藉经史，诗文能兼诸家之长。尤究心释典。灌园修水之上，乐志自放，而笔墨一出，人争传宝，以相矜夸。公择犹子李怤去信，年少能文，汪信民亟称之，以为有过其侄商老处。居仁言：『商老诗文，富赡宏博，非后生容易可到。』洪觉范至石门，果禅出商老诗偈巨轴，读之茫然，谓此道人，盖滑稽翰墨者也。陈子翁问范师：『江西之诗，谁家为最？』师答曰：『驹父戏效孟浩然，作语如王、谢家子弟，风神步趋，不能优劣；商老和之，如刘安见上帝，大言不逊，豪气未除；独师川有句在暮山烟雨西洲落照之外，未暇写也。』师之品评如是，真可称佛门诗史矣。商老尝负墓盖乞书于东坡，公作大小两轴，嘱其择而用之，且勉之曰：『德叟有子不亡矣。』坡公书，山谷跋其后云。
晁冲之 
　　冲之，字叔用，一字用道。鉅野人。授承务郎。以诗擅名。吕居仁曰：『众人方学山谷，叔用独专学老杜，其昆仲之所讲究者素矣。』所作〈李廷珪墨诗〉，通首雅健，即杜老无以复过。高秀实论其脱去世俗畦畛，不让古人。与居仁唱酬最剧，曾戏语居仁：『我诗非不如子，我作得子诗，只是子差熟耳。』居仁戏答云：『即熟便是精妙处。』叔用大笑以为然。喜作长短句，如：〈临江仙〉、〈上林春慢〉等阕。发音吐响，出人意表。有《具茨集》。
夏倪 
　　倪字均父。蕲州人。自府曹左官祁阳监酒。文词富赡，侪辈罕及。尝以『天寒霜露繁，游子有所之』为韵作十诗，留别饶德操，曲尽芊绵之致。赴江守日，张彦实有赠行诗：『未觉朝廷疏汲黯，极知州郡要文翁。』均父朝夕讽诵之，其服官之勤可知也。诗文一集，吕紫薇为之序。论学诗当识活法，极其明快，可补人诗话。
王直方 
　　直方，字立之。南州人。舍人元才、棫之子也。补承奉郎。力学汲古，家藏图史书画甚富。山谷极爱其文，尝云：『立之如璚枝瑶树，常欲在人目前。』所寄楚词二章、〈寂斋赋〉一首，并为佳作，因名其书室曰定志斋，盖取『我徂维求定』之意也。山谷一日在市上见蜡梅开，立之投以诗，公喜曰：『数日天气骤暖，固宜木根有春意动者，遂为诗人所觉，极叹足下韵胜也。』偶病，忧其子不克负荷，尽以诗画寄交旧。居仁初未与公相识，亦寄数种。均父作诗慰之云：『书来整整复斜钭。』盖笑其病中作字如此，特举山谷〈雪诗〉以戏之耳。《立之诗话》载洪驹父诗一首：『胡生画山水，烟雨山更好。鸿雁书远空，马牛风塞草。』邠老爱第二句，余爱第三句，山谷爱第四句。师川爱第三句第四句。以是知诗特患不佳耳，既佳矣，欣赏者其妙正在不同也。
高荷 
　　荷字子勉。荆南人。元佑太学生，官兰州通判。学杜子美作五言，颇得句法。山谷自戎州归，荷以五十韵见公，有『蜀天何处尽？巴月几回弯』之句，公爱而和之，并跋其后曰：『子勉作诗，以老杜为标准，用一事如军中之令，置一字如关门之键，而充之以博学，行之以温恭，盖天下士也。』寄李端叔书：『比得荆南一诗人，极有笔力，使之凌厉中州，恐不减晁、张，恨公未识之耳。』其推服若此。奈晚为童贯客，不为舆论所与。自号还还先生。其诗亦不传。
李錞 
　　錞字希声。□□人。鹗案：李希声官至秘书丞。
江端本 
　　端本，字□□。临川人。宣和二年，通判温州。鹗案：江端本，字子我。陈留人。邻几之孙。靖康中，以荐为承务耶，赐进士出身，诸王官教授。上书辨宣仁诬谤，遭黜。南渡，寓家桐庐之鸬鹚原。后为太常少卿。有《七里先生自然庵集》。○廷博案：刘后村《江西诗派小序》：端本，字子之。子我则端友字也。厉盖误笺。又案：端友本不入社，而厉氏《宋诗纪事》于诗派中列端友，而转遗端本，则又误矣。因附正之。
扬符廷博案：元本作杨，今订正。 
　　符字□□。□□□人。详俟补入。鹗案：扬符，字信祖，未详爵里。有诗集一卷。有『吏道官官恶；田家事事贤』之句。
吕本中 
　　本中，字居仁。寿春人。还寓洛阳，复徒婺州。申公之孙，舜徒少监之子，成公之祖也。宣和中，为枢密院编修。绍兴初，特赐进士，累官侍讲。中书省号紫薇省，故称紫薇舍人。家学渊源，有中原文献之目。性清约，唯以著述为己任。生平因诗以穷，耽禅而病，清臞若不胜衣；一室萧然，凝尘满榻，裕如也。尝序《诗社宗派图》，谓诗有活法，若灵均自得，忽然有人，然后惟意所出，万变不穷。杨诚斋又从而序之，亦以学者属文，当优游厌饫，以悟活法。孙谷祥《野老遗闻》云：『作诗文若不得其道，则千诗一诗，千句一句，自少壮至老熟，犹旦暮也。』居仁之于诗，每一见一变，至于今骎骎乎其未已，此岂偶然哉？以是知诗有活法，不知研求，徒讲究夺胎换骨者，末矣。《九经堂诗》，盖公与昭德尊老诸公师友讲习渐渎所得，陆放翁称其雄笔大论，凛乎其可敬畏。周益公跋曰：『吕十一丈在政和初，春秋鼎盛，且方崇尚王氏学，以苏、黄为异端，而手书立身为学作文之法乃如此。其师友渊源，固有所自，而特立独行之操，谁能及之？近世谓以诗名家，是殆见其善者几耳。』曾元嗣赠公诗：『吕家三相盛天朝，流泽于今有凤毛。世业中微谁料理？却收才具入《风》、《骚》。』洵定论哉。靖康之役，太学生汪若海作《麟书》一卷，恢诡谲怪，不减长卿〈大人赋〉。居仁谓其意实有在，汉武帝盖未之知也，东叟之为《麟书》，盖得法于此，予固知之矣。老臣忧国之言，遂使东叟围城上书，忠义激发之气，千载如见。公所作《宋论》四十篇，审时度势，洞若观火。《官箴》三十二则，《纲鉴》云成公。皆身体力行之言，服官者宜各书一通于座右。他如《春秋解》、《童蒙训》、《轩渠录》等书，皆传布于世。干道元年，平江守沉公雅刻《紫薇集》二十卷。
 
     张子编次《宗派图录》既成，客复过而问曰：信如子言，作诗者断以江西为法乎？予曰：否！否！诗派，人之性情也。性情不殊，系乎风土；而支派或分十五国，而下概可知矣。譬之水然，水虽一，其源流固自不同，江、淮、河、汉，皆派也。若舍派而言水，是凿井得泉，而曰水尽在是，岂理也哉？江西之派，实祖渊明。山谷云：『渊明于诗，直寄焉耳。』绛云在霄，舒卷自如，宁复有派？夫无派即渊明之派也，钟记室谓其源出于应璩，又协左思风力，果何所见而云然耶？宗风既祧，居仁移其俎豆于山谷，山谷易似，而渊明不易似也。嗣是作者林立，海内翕然向风，往来投赠，目不给赏，篇什之富，梓于厌原山中者，《诗派》一百三十七卷，《续派》十三卷，可谓极豫章之大观矣。南渡以来，老成间或雕谢，又遇陵阳韩子苍侨寓临川，复执牛耳，一时倡和之乐，如曾裘父、钱逊叔辈，又不下十数人，四方传为盛事。沿流日久，耳食之徒，浸有起而訾议之者。李文山遂谓元和之后无诗。杨廷秀亦有『江西之诗，世俗之作，知味者自能别之』之语。矧璅璅余子哉？朱考亭云：『江西之诗，自山谷一变，至杨廷秀又再变。』以斯知一代之诗，未有不变者也。独江西宗派云乎？涧谷罗畸与葛山书：『年来屏弃江西，为人轻姗，但就陈、黄中取数篇入吾意者读之，便知古人为不可及。』元遗山《论诗三十首》有云：『只知诗到苏、黄尽，沧海横流却是谁？』又云：『论诗宁下涪翁拜，未作江西社里人。』由是观之：善学诗者，支派虽分，性情则一，即曹、刘、鲍、谢、李、杜集中，何尝无渊明一派？而诸家之所谓江、淮、河、汉者自在也。古来未有无派之诗，即未有无源之水，今必执江西一派，以求尽天下之诗，是凿井得泉者也，讵复知江、淮、河、汉之源流乎？且居仁作图，名虽为诗，意实不专主于诗；大约如制科以诗赋取士，不过惜以为靖献之资焉耳，岂真据诗以定人之生平哉？观图中首后山而终子勉，其寓意固已微矣。后人舍立身行己不论，仅举有韵之言，称为宗派诗人而已。嗟乎！几何不与吕公论世尚友之旨，大相径庭也哉？
     紫薇作图，其大意已见于自序。既谓之图，则姓字自有先后，安得执此以较诗之优劣也？如正平所云：『吾乃居行间乎？』子苍曰：『我自学古人。』均父亦以在下列为耻。是同社已失于喁之雅矣。余意此特诸公及门各尊其师之言也。范周士曰：『吕公一日过书室，取案间书读之，乃《江西诗派图》也。公言：「安得此书，切勿示人，乃少时戏作耳。」及举此语以问陵阳先生，公语云：「居仁却如此说。《宗派图》本作一卷，连书诸人姓字，后丰城邑间刻石，遂如禅门宗派高下，分为数等，初不尔也。」』细绎周士此言，不无水火，乌可信为必然哉？且不特此也。东坡题山谷诗云：『见鲁直诗未尝不绝倒。』又云：『如见鲁仲连、李太白，不敢复论鄙事。』山谷则谓：『东坡作诗，未知句法。』山谷爱陈后山诗，为之扬誉，无所不至；后山云：『人言我语胜黄语。』又何以解也？岂文人相轻，自古已然，虽贤者不能免耶？
