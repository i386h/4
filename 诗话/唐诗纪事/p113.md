<!-- { "loadSidebar": true } -->
　　《古宴曲》云：“雉扇合蓬莱，朝车回紫陌。重门集嘶马，言宴金张宅。燕娥奉卮酒，低鬟若无力。十户手胼胝，凤凰钗一只。高楼齐下视，日照绮罗色。笑指负心人，不信生中国。” 

　　《思归引》云：“不耕南亩田，误爱东堂桂。身同树上花，一落又经岁。交亲日相薄，知己恩潜替。日开十二门，自是无归计。” 

　　濆，字子漪。咸通进士，终泗州判官。  
卷六十二

　　郑嵎

　　《津阳门诗序》云：“津阳门者，华清宫之外阙，南扃禁闱，北走京道。开元中，嵎常得群书，下帷于石瓮僧观，而甚闻宫中陈迹焉。今年冬，自虢而来，暮及山下，因解鞍谋餐，求客旅邸。而主公年且艾，自言世事明皇。夜阑酒余，复为嵎道承平故实。翌日，于马上辄裁刻俚叟之话，为长句七言诗，凡一千四百字，成一百韵，止以门题为之目云耳。”

