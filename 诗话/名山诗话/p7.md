<!-- { "loadSidebar": true } -->
无锡许静山（珏）《马嵬》诗：“翠华不幸已蒙尘，忍为蛾眉更却君。却怪少陵诗史在，桓桓把钺说将军。”静山忠孝学道人也，其诗从心地立论，非他人诗可比。虽然更有说：新旧《唐书》《玄宗本纪》、《后妃传》、《杨国忠传》、《陈元礼传》皆言元礼实主谋杀国忠，予以为不足信也。天下非常之事必非常之人乃能为之，元礼何人，仕天宝之朝，久于宫禁之职，无毫毛之长以自见，及禄山之乱，又未尝有一蚊一蚤之劳，此其人亦食杨氏涕唾者耳。何敢谋诛国忠，何曾有如《新唐书》《后妃传》云“以天下计诛国忠”乎？予以为国忠实死于乱卒，元礼庸人，必不与谋。及国忠既死，杀国忠者恐贵妃在内，终必及祸，遂以杀贵妃要元礼，以要其君，此亦人情所应有，亦非元礼本谋也。乃《唐书》于贵妃之死，则又绝不关元礼事，而转出自高力士。《新书》《后妃》传：“国忠已死，军不解，帝遣力士问故，曰：‘祸本尚在。’帝不得已，与妃诀。”《旧书》《玄宗本纪》：“国忠诛，众方退，一族兵犹未解，上令高力士诘之，回奏曰：‘诸将既诛国忠，以贵妃在宫，人情恐惧。’上即命力士赐贵妃自尽。”然则杀贵妃功出力士。杜少陵所谓“微汝人尽非，于今国犹活”，正当移赠力士耳。又案：《旧书》《玄宗本纪》“元礼奏请诛国忠”，而《国忠传》则载“元礼以杀国忠倡于众”，既能激众，何须奏请，是两说不符。如一面激众，一面奏请，则险诈已极。窃以为元礼之恶不至此，皆不可信而已。元礼一极庸人，《唐书》附《王毛仲传》，又多与高力士联名，正得其所，而乃惊天动地，以再造之功归之，真可笑也。

邑先辈管才叔（乐）《题包小庄茂才授经图》：“城头乌啼霜被庐，一灯荧然儿读书，云谁之子包氏孤。一解孤生五岁即无父，母年二十五。儿嬉不知母心苦，母手一编泪如雨。（二解）尔父所贻愿儿卒读之，儿勤则喜惰则悲。儿聪明，畏儿羸。儿充硕，忧儿痴。（三解）儿学既成，母责乃释。儿何以报母德。（四解）为图写真，徵客以言。有客哽咽，言不能文。自云亦是孤儿身，读书无成孤母恩，凡诸孤儿监此人。”律句如：“不逢知己生何益，各有伤心别最难。”（《赠陆心源》）“中年湖海除豪气，异地笙歌感岁华。”“眼看丧乱非吾罪，骨耐饥寒始是才。”阳湖以诗鸣者，未有能过之者也。少时尝闻长老述先生狂言以为笑，然以先生之才，试乡闱一十六科而不遇，不狂又奚待？此而不狂则圣贤矣。圣贤何可遽责才叔哉！甲子科曾立正公尝谓典试者曰：“江南有老名士某公，能摸索得之，斯不负此行矣。”竟不可待。

“游鱼如锦水如罗，弱弱轻丝荡绿波。自拣柳阴多处立，满身清影当披蓑。”（《天湖垂钓》）“朝阳斜上丝云瑞，绕舍清阴晓色寒。凉露在花风在柳，碧波鱼影拂阑干。”此箕仙述吾姊前生诗也。妙万物而为言，非复人间烟火。箕语原难信，而此诗则有可异者。音由心生，鬼语仙语，自是不同。此诗绝无鬼气，一异也。凡有知识皆知好名，如此好诗不自署名，而托之吾姊前生，二异也。宋儒谓鬼神造化之迹，二气之良能，语殊寥旷。如此好诗，非徒造化之迹所能为，孰为为之？非天仙曷能如此？三异也。然则天下之理，未易穷矣。

世传吴得臣《过九江》一绝云：“春风送我过江城，万户无声犬不惊。可惜清明平旦气，都从梦里误平生。”胸次不凡。我朝不能得此人，而使曹氏得之，宰相之过也。今日又传其一联云：“马革余生悲日暮，牛衣相对泣天涯。”为之击节。本朝如此好诗不多几句，而竟得之长枪大戟中，号称诗人者能无愧死。沪上有石印得臣画竹，自题一律，末句云：“但凭蒂壮根深固，不怕东瀛起怒涛。”本朝自中兴以来，罕有言御外患者，但能铺张外人德礼刑政不可及而已。得臣能议及此，岂非人杰。

秦少游自会稽入京见东坡。坡曰：“不意别后却学柳七作词。”秦答云：“某虽无识，亦不至是。”“杨柳岸晓风残月”，千古以为绝唱，坡乃以为梢公登溷语。柳为苏秦所轻如此。真正论词，自当以欧苏为宗，缘二公以余事为词，出语自然不同。若一生沾沾于词，必在自《郐》以下矣。

麦铁杖曰：“大丈夫性命自有在，岂能艾炷灸，瓜蒂贲鼻，疗黄不差，而死儿女子手中乎？”方书有瓜蒂散引吐，《梅村词》“艾灸眉头瓜喷鼻”，去蒂则不成语。

（以上载《名山六集》）

退之铭贞曜末句云：“维卒不施，以昌其诗。”东坡尝问王定国曰：“当昌其身耶？昌其诗耶？”王来诗不契所问，坡作诗答之曰：“昌身如饱腹，饱尽还复饥。昌诗如膏面，为人作容姿。”诗岂为人作容姿者耶？下又有“不如昌其气，昌其志”之语，皆非也。《书》云：“诗言志。”志气不昌，诗安得昌！

东野“谁言寸草心，报得三春晖”，东坡“慈颜如春风，不见桃李实”，皆从《凯风》来。

少陵《雕赋》：“彼何方之性命，碎今日之指掌。”读之使人不怡累日。《画鹰》云：“何当击凡鸟，毛血洒平芜。”我谓世间惟狐鼠宜击耳，凡鸟何辜而击之。然杜诗有大异于此者，《打鱼歌》末言“暴殄天物圣所哀”，《早行》云：“前王作网罟，设法害生成。”补过劝善，赖有此耳。

《避》上九最吉。鄙人《咏陶贞白》云：“山中宰相住茅山，踪迹皇都咫尺间。若到罗浮天姥去，君王何处问神仙。”咫尺皇都，不足以当上九之地也。虽然许由、巢父只在箕、颍，与帝都隔衣带水耳。四皓只在商山，亦仕宦必经之地，与贞白何异。上九肥避，不亦远乎！肥或作蜚，更佳。

“昨夜扁舟雨一蓑，满江风浪夜如何。今朝试揭孤篷看，依旧青山绿树多。”先君子颇不喜此诗，曰：“雨后青山，何论新旧。”

先君子常诵“此身不向今生度，更向何生度此身？”真西山诗也。上二句云：“人生难得今已得，人道难闻今已闻。”

荆公“丈夫出处非无意，猿鹤从来不得知”，不失为壮语，至云“桔槔俯仰何妨事，抱瓮区区老此身”，则倒却架子矣。庄周鄙语无过于“俯仰而不得罪于人”一句，荆公拾马屎。

乐天《云居寺孤桐》诗结云：“四面无附枝，中心有通理。寄言立身者，孤直当如此。”周子《爱莲说》“中通外直”或出此。明道《洛园修禊诗》结云：“不须愁日暮，天际是轻阴。”龟山叹其温柔忠厚，然张旭诗云：“山光物态弄轻晖，莫为轻阴便拟归。纵使晴明无雨色，入云深处亦沾衣。”明道才用旭诗弟二句耳。旭语无心，明道似有意矣。旭诗下二句竟与“王臣蹇蹇”义合。

“善诗者譬如酿花之蜂，必渣滓尽化，芳润融液，而后贮于脾者皆成蜜。如食叶之蚕，必内养既熟，通身灵莹，而后吐于口者皆成丝。”此吴草庐语也，可谓至精至微矣。虽然，此但言下手工夫耳，非向上语也。夫丝、蜜既成，则实在有物，可以取之无尽矣。而诗则未尝有物也，必天时、人事、风水相遭，灵机偶触，忽然而成。非可探囊取之，刻舟求之也。譬之“李白乘舟”、“渭城朝雨”，岂可朝作一篇，暮吟一首，至于无量数乎。予谓好诗在天地间固应有数。虽渊明、太白不能多取，而况于吾侪乎。若正在酿花食叶之时，犹不当以此语告之也。

何乔远《邱传》谓：“论史谓范仲淹生事，岳飞未必能恢复，秦桧有功宋室，元不得与正统，许衡无能改于夷狄之俗。”他姑弗论，惟功桧抑岳，罪在不赦。文集内《茅山复古堂记》云：“茅山崇禧万寿宫古有别院曰威仪。唐道门威仪邓链师所创，宋秦丞相桧家邻于兹，重为修建。其夫人暨子熔所施绣像，至今犹存。后人号为桧堂。”奸臣遗迹，津津道之，隆之以“丞相夫人”之称，与何《传》内赞桧语合。然其诗词则大相反，《岳王坟》诗云：“我闻岳王之坟西湖上，至今树枝尚南向。草木犹知表盖臣，君王乃尔崇奸相。青衣行酒谁家亲，十年血战为谁人。忠臣翻见遭杀戮，胡儿未必能亡秦。呜呼！臣飞死，臣俊喜，臣俊无言世忠靡。桧书夜报四太子，臣构再拜从此始。”又《寄题岳王庙》《沁园春》词云：“为国除患，为敌报仇，可恨堪哀。顾当此乾坤，是谁境界；君亲何处，几许人才。万死间关，十年血战，端的孜孜为甚来。何须苦，把长城自坏，柱石潜摧。”

“虽然天道恢恢，奈人众将天扌幻转回。叹黄龙府里，未行贺酒；朱仙镇上，先奉追牌。共戴仇天，甘投死地，天理人心安在哉！英雄恨，向万年千载，永不沈埋。”此诗词作于何年？何《传》内费语出于何年？予未能考，不知其为先迷后得耶？为不善变耶？秦桧原是两截人，琼山又有此两截议论，人心惟危，岂不信乎？

见粤人康有为《石印墨迹》云：“鸱枭食母獍食父，刑天舞戚虎守关。逢蒙弯弓专射羿，坐看日落泪潸潸。”自注：“此次讨逆军发难于梁贼启超。”诗句拙甚，注尤不通。予前作《学堂记》，略载区梁事未及此，当补入。有为，《公羊》家也。老来于沪上设天游学堂，尚为弟子说非天子不议礼，天子即孔子。乃知大愚终身不灵，竟非虚语。

无锡侯戢盒秀才（学愈）有《环溪草堂集》，予已为之序，兹更录其佳句于此：“白发怕谈天宝事，青灯爱诵义熙诗。”“园林劫后浑无恙，鱼鸟春来渐有情。”“客来尚说山依旧，老去空惊日易斜。”“何幸姓名逃北寺，只应涕泣向西台。”只此数联，已足千古。先生辛亥后于时俗无丝毫之染，可谓食乎清、游乎清者矣。广坐中正论侃侃，鄙人尚不敢应，况他人乎？北寺、西台一联，竟非虚语。

