<!-- { "loadSidebar": true } -->
　　坡集有全篇用事者如贺人生子自郁葱佳气夜充闾喜见徐卿第二雏我亦从来识英物试教啼看定何如戏子野买妾自锦里先生自笑狂身长九尺鬓眉苍平生谬作安昌客畧遣彭宣到后堂句句用事曷尝不流便哉【同上】
　　尝观临川咏枣止数韵余甘入邻家尚得馋妇逐贽享古巳然豳诗自宜录用女贽枣脩八月剥枣虽云食之昏用蔚宗枣膏昏防防愿比赤心投皇明倘加烛用萧琛陛下投臣以赤心臣敢不报以战栗以是知凡作者须饱材料传称任昉用事过多属辞不得流便余谓昉诗所以不能倾沈约者乃才有限非用事之过【同上】
　　李商隠诗好积故实如喜雪云班扇慵裁素曹衣讵比麻鵞归逸少宅鹤满令威家又洛水妃虚妬姑山女谩夸聨辞虽许谢和曲本慙巴一篇中用事者十七八【同上】
　　梦得诗只恐鸣驺催上道不容待得晚菘尝乃周彦伦答文惠太子问山中菜食云春初早韭秋末晚菘此以两字用事者送熊判官云临轩弄郡章得人方付此乃用汉髙弄印儿寛事此一字用事者【黄常明】
　　韦应物诗心同野鹤与尘逺诗似氷壶彻底清又杂言送人云氷壶见底未爲清少年如玉有诗名此可爲用事之法盖不拘故常也【同上】
　　甫宜春苑诗云无复増脩事君王惜费金乃暗用汉文惜百金之产而罢露台事【同上】
　　沈庆之谓上曰爲国譬如治家耕当问奴织当问婢陛下欲治国而与白面书生谋之事何由济梦得送李防云春风深日静争长幽鸟鸣仆夫前致辞门有白面生【同上】
　　坡蓝尾忽惊新火后遨头要及浣花前注及乐天三杯蓝尾酒一楪胶牙饧观长庆集此诗题云七年元日对酒非钻火时事也宋文景守歳云且尽灯前蓝尾杯【防溪】
　　师旷释绛县老人年数云亥有二首六身盖离拆亥字防画而上下之如算筹纵横然则下其二首为二万六身各一纵一横为六千六百六十正合其甲子之日数传以明旷之博物刘宾客送人赴绛州云午桥羣吏散亥字老人迎义山赠绛台老驿吏云过客不劳询甲子惟书亥字与时人可谓善使事矣亦如近诗送人洪州云干斗气沈人巳化置刍人去榻犹悬送人鄂州云黄鹤晨霞傍楼起头陀青草绕碑荒送人襄阳云四叶表闾唐尹氏一门逃世汉厐公虽邻封宻迩不可移也【防溪】
　　凡作诗有用事出处有造语出处如五陵衣马自轻肥虽出论语总合其语乃潘岳裘马悉轻肥栁絮才髙不道盐虽谢女事乃借张融以海赋示人人评其赋但不道盐耳红袖泣前鱼本战国事其语乃陆韩卿中山王孺子妾歌安陵泣前鱼坡作太白画像诗云大儿汾阳中令君小儿天台坐忘身其事乃用白交汾阳于行伍中竟脱白于祸天台司马子微谓白有仙风道骨可与神游八极之表所造之语乃祢衡传云大儿孔文举小儿杨徳祖【同上】
　　坡游武昌见农夫皆骑秧马较之伛偻而作者劳佚相絶尝作秧马歌叙述甚详唐子西至罗浮始识此器作诗云拟向明时受一防着鞭常恐老农先行藏巳问吾家举从此驰名四十年亦巧于用事【黄常明】
　　坡和栁子玉暨景纯冈字韵诗至七篇云屡把铅刀齿步光更遭华衮照厖凉乃用子建七啓云步光之剑华藻繁缛左传厖凉冬杀虽第一韵众人所更易而七篇未尝改又贯穿精絶如此【同上】
　　东坡在儋耳时余三从兄延始之自江阴担簦万里絶海往见留一月坡尝诲以作文之法曰儋州虽数百家之聚州人之所需取之市而足然不可徒得也必有一物以摄之然后爲已用所谓一物者钱是也作文亦然天下之事散在经子史中不可徒使必得一物以摄之然后爲已用所谓一物者意是也不得钱不可以取物不得意不可以用事此作文之要也吾兄拜其言而书诸绅尝以亲制冠为献坡受之而赠以诗云南海神三千歳兆叶朋从生庆喜智能周物不周身未免人钻七十二谁能用尔作小冠岣嵝耳孙剏其制今君此去宁复来欲慰相思时整视今集中无此诗余尝见其亲笔后坡归宜兴道由无锡洛社尝至孙仲益家时仲益年在髫龀坡曰孺子习何艺孙曰学对属坡曰试对看徐曰衡门稚子璠璵器孙应声云翰苑仙人锦绣肠坡抚其背曰真璠璵器也异日不凡二事皆吾乡人士所知辄记于此【韵语阳秋】
　　谒帝似冯唐垂白冯唐虽晚达冯唐毛发白长卿多病久我多长卿疾病渇污官位杜以其爲郎故用之若他人老与病恐不可槩使【同上】
　　用已诗为故事须作诗多者乃有之太白云沧浪吾有曲相子棹歌声乐天须知菊酒登髙会从此无多二十场明年云去秋共数登髙会又被今年减一场过槩里云昔尝咏遗风着为十六篇盖居渭上醖熟独饮曽效渊明体为十六篇又赠微之云昔我十年前会与君相识曽将秋竹竿比君孤且直盖旧诗云有节秋竹竿也坡赴黄州过春风岭有两絶句后诗云去年今日关山路细雨梅花正断魂又云柯邱海棠吾有诗独笑山林谁敢侮又有竹云吾诗固云尔可使食无肉【同上】
　　唐谚云槐花黄举子忙东坡有强随举子踏槐花槐花还似昔年忙谷云槐催举子踏花黄是也
　　世传五月十三日爲竹迷日凡种多以五月杜云东林野竹薄腊月更须栽则唐人植竹用季冬月也又云平生憩息地必种数竿竹尝欲辟小轩以必种名之【同上】
　　前辈戏语以郊外呵唱月下笼烛皆谓之杀风景介甫戏示颖叔云但怪传呼杀风景岂知禅客夜相投盖用此也【同上】
　　老杜途穷反遭俗眼白本用阮籍事意我辈本宜以白眼视俗人至小人得志疾视君子是反遭其白眼故倒用之亦如水清反多鱼乃倒用水至清则无鱼也梦得酌我莫忧狂老来无逸气乃例用盖次公无多酌我寄谢中散予无甚不堪倒用絶交论坡云后生可畏吾衰矣刀笔从来错料尧周昌以赵尧刀笔吏后果无能为所料信不错而云错料尧亦以涉讥谤倒用耳又有穷却相呼乃知饭后钟阇黎盖具眼他年五君咏山王一时数皆倒用也【防溪】
　　坡云通家不隔同年面得路方知异日心乃唐人责同年不赴期集辞云紫陌寻春尚隔同年之面青云得路不知异日之心任昉别谢云阳诗云讵念耋嗟人方深老夫托报刘孝绰云讵慰耋嗟人徒深老夫托畧改一两字岂以会意处欲常用之邪临川有暮林揺落献南山又云朩落冈峦因自献如云名誉子真矜谷口事功新息困壶头又未爱京师传谷口但知乡里胜壶头昔人行事措意黙与已合则喜用之马少游欲乗下泽御欵段不去乡里虽自谋独善亦可爲贪躁之戒伏波在浪泊下潦上雾仰视飞鸢跕跕堕水中卧念少游平生时语以爲何可复得故坡云何须更待飞鸢堕方念平生马少游又大夫行役家人怨应念乡居马少游雪堂惟有思归曲为念平生马少游以其可喜不仅押韵也【防溪】
　　律诗有一对通用一事者更寻嘉树传莫忘角弓诗乃左传韩宣子聘鲁尝赋角弓及誉嘉树鲁人请封殖此树以无忘角弓介甫久谙郭璞言多验老比顔含意更疏乃景纯欲爲顔含筮含曰年在天位在人修已而天不与命也守道不回性也人自有性命无劳蓍龟【同上】
　　古人作诗有用经传全句选诗小人计其功君子道其常乐天疾恶如巷伯好贤如缁衣乃两句浑用之杜云无妄之忧勿药喜谁谓荼苦甘如荠富贵于我如浮云近人亦多用史语坡云人言卢杞似奸邪我见郑公但娬媚尝观南史载王宜兴云为刼不须伴甚似一仄韵五言但无题目耳【同上】
　　昔人用五马事多因游遨动出处方用之如老杜赋王阆州饯萧遂州云二天开宠饯五马烂生光其宾主出住分矣又送李梓州五马何时到赠严武五马旧曽谙小径送贾阁老出汝州人生五马贵太白云五马莫留连岑参云门外不须催五马戎昱五马防时朝魏阙子厚五马助征騑乐天五马无由入酒家东坡鼓吹未容迎五马介甫尚待使君驱五马近人于太守安居闭阁例称五马此理恐未安也【丹阳集】

　　诗话总后集巻二十二
　　钦定四库全书
　　诗话总后集巻二十三　宋　阮　阅　撰纪实门
　　唐文皇聚一时名流天策府始有十八学士之号后来凡居馆殿者皆称之国朝以来任于外非两制则虽帅守监司上呼寄禄官惟通判多从馆中带职出补如蔡君谟湖州欧阳文忠公滑州王荆公舒州东坡先生杭州如此之类甚多刘赣父赴泰倅诗云璧门金阙倚天开五见宫花落早梅明日扁舟沧海去却寻云气望蓬莱盖在道山五载然后得之学士之称施于外者繇通判而然今外庭过呼大可笑也【挥麈录】
　　老杜送殿中杨监赴蜀见相公云豪俊贵勲业邦家频出师相公镇梁益军事无孑遗以是知边鄙之臣贪功生事结祸招衅皆有以致之一得忠臣处之生灵受赐矣【黄常明】
　　文选载王粲公防诗注云此侍曹操宴也操未为天子故云公防耳操以建安十八年春受魏公九锡之命公知众情未顺终其身不敢称尊而粲诗巳有愿我贤主人与天享巍巍之语则粲岂复有心于汉耶粲尝说刘表之子琮曰曹公人杰也将军巻甲倒戈以归曹公长享福祚万全之防也厥后操以粲为军谘祭酒则以腹心委之矣韵【语阳秋】
　　或云韦应物乃韦后之族凭恃恩私作里中横故韦集载逢杨开府诗云少事武皇帝无頼恃恩私身作里中横家藏亡命儿武皇升仙去把笔学题诗两府始收迹南宫谬见推夫武皇平内乱杀韦后不应后之族敢于武皇之时豪横若此正恐非后族尔李肇国史补言应物性髙洁鲜食寡欲所居焚香埽地而坐与杨开府诗所述不同岂武皇仙去之后折节悔过之时耶
　　曾文清吉父孔毅父之甥也早从学于毅父文清以防入仕大观初以铨试合格五百人爲魁用故事赐进士出身绍兴中明清以啓贽见云传经外氏早侍仲尼之闲居提笔文场曽宠于津之为首文清读之喜曰可谓着题矣后与明清诗云吾宗择壻得羲之令子传家又絶竒甥舅从来多酷似弟兄如此信难爲徐敦立览之笑云此乃用前日之啓为体修报耳【同上】
　　老杜卒于大歴五年享年五十九当生于先天元年观其献大礼赋表云臣生陛下淳朴之俗行四十载矣以此推之天宝十载始及四十则是献大礼赋当在天宝九载也本传以爲天宝十三载因献三赋帝竒之待制集贤院误矣其后又进西岳赋序云上既封泰山之后三十年按史开元十三年乙丑封泰山至天宝十三载始及三十年则是进西岳赋在天宝十三载也老杜有赠献纳使田舎人诗云舎人退食收封事宫女开函近御筵晓漏追随青琐闼晴窓防检白云篇扬雄更有河东赋惟待吹嘘送上天其云更有河东赋当是献西岳赋时也【丹阳集】
　　羊叔子镇襄阳尝与从事邹湛登岘山慨然有泯没无闻之叹岘山亦因是以传古今名贤赋咏多矣吴兴东阳二郡亦有岘山吴兴岘山去城三里有李适之洼尊在焉东坡守吴兴日尝登此山有诗云苕水如汉水鳞鳞鸭头青吴兴胜襄阳万瓦浮青冥我非羊叔子愧此岘山亭悲伤意同此歳月如流星湛辈何足道当以徳自铭东阳岘山去东阳县亦三里旧名三邱山宋商仲文素有时望自谓必登台辅忽除东阳太守意甚不乐尝登此山怅然流涕郡人爱之如襄阳之于叔子因名岘山二峯相峙有东岘西岘唐宝歴中县令于兴宗结亭其下名曰涵碧刘禹锡有诗云新开潭洞疑仙府逺冩丹青到雍州即其所也【葛立之】
