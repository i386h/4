<!-- { "loadSidebar": true } -->
　　蔡宽夫诗话云正献公以清徳直道闻天下而风姿尤竒古年近七十髪髩皤然无一茎黒者居相位未防以歳旦请老一章得谢退居睢阳欧阳文忠公未显时正献推荐特厚及文忠为留守日与公酧唱文公有答公见赠末章云报国如乖愿归耕宁买田期无辱知已肯逐利名迁熈宁初文忠致政归汝隂时正献捐舘已十有五年矣文忠复用前诗题其祠堂云门生今白首墓朩已苍烟报国如乖愿归耕宁买田此言今始践知不愧黄泉苕溪渔隠曰昭陵诸臣传云庆厯四年拜中书门下平章事每内降与恩泽者积数十而面纳上前上尝谓谏官欧阳脩曰外人知衍封还内降吾居禁中有求恩者每以衍不可告之而止者多于所封还也由是侥幸不说出知兖州明年正旦上表曰臣年七十愿还上印绶乃以太子少师致仕议者谓故相一上章得请以三少致仕皆非故事盖宰相贾昌朝疾之蔡宽夫云正献居相位未防以歳旦请老不言镇东鲁盖阙文也
　　迂叟诗话云王太尉旦从车驾过陜魏野贻诗曰昔时宰相年年替君在中书十一秋西礼东封俱已了如今好伴赤松游王袖其诗以呈上累表请退上不许苕溪渔隠曰余按三朝正史云旦登柄用十八年为相仅一纪素嬴多疾又以名位太重忧畏不自安连歳拜章求觧上素重其徳望闻其引退甚不乐优诏褒答继以面谕旦一日独对滋福殿令左右扶掖而升复求逊位上覩其痩瘁闵然许之则迂叟诗话以为上不许盖悮矣其蔡寛夫诗话云遂得谢此言良是
　　蔡宽夫诗话云莱公自永兴被召魏野以诗送之曰好去上天辞富贵却来平地作神仙王文正从东封回野亦寄以絶句云西祀东封今已了好来相伴赤松游文正袖此诗求退遂得谢莱公晚歳南迁世多言不能如文正用野言盖志士仁人以各有志观莱公末年所为岂愧文正也哉山人处士其言不如此或用或不用各系其人要之不溺于富贵以贪得则一也野子亦有父风宋景文尝赠以诗云姓名髙士传父子少微星




　　诗话总后集巻十九
　　钦定四库全书
　　诗话总后集巻二十　　宋　阮　阅　撰警句门
　　章圣极喜老杜勳业频看镜行藏独倚楼
　　欧公称李白襄阳乐落日欲没岘山西四句常语也至于清风明月不用一钱买玉山自倒非人推然后见太白之横放所以惊动千古者不在此乎
　　诗人以一字为工世固知之惟老杜变化开阖出奇无穷殆不可以形迹捕诘如江山有巴蜀栋宇自齐梁则其逺近数千里上下数百年只在有与自两字而吐吞山川之气俯仰古今之懐皆见于言外此工妙至到人力不可及也【石林诗话】
　　七言律难于气象雄浑句中有力而纡余不失言外之意自老杜锦江春色五更角鼓等句后常恨无复继者【同前】
　　诗之声律至唐始成然亦多原六朝防意而造语工夫各有微妙何逊入西塞诗薄云岩际出初月波中上至少陵江边小阁则云薄云岩际宿孤月浪中飜虽因旧而益妍类獭髓补痕也
　　钱郎并称郎非钱比也如云穷达恋明主耕桑亦近郊鸟道挂疎雨人家残夕阳牛羊下山小烟火隔林深长乐钟声花外尽龙池栁色雨中深皆特出意外标凖古今固不必论如横云岭外千重树流水声中一两家亦可谓竒句矣士元岂有如此句乎赠孟少府新除江南尉云客路寻常随竹影人家大抵旁山岚题王秀友半日村别业云长溪南路当羣岫半景东隣照数家此何等语余读其诗尽帙未见有可喜处以是知不及起逺甚【同上】
　　山隂野雪兴难乗佳辰强饮食犹寒皆干旋其语使就音律近集有天上娇云未肯同十年江海别尝轻花下壶卢鸟劝提与君盖亦不须倾皆此法也【黄常明】
　　賔客集添炉鸡舌洒水净龙须骆賔王桃花嘶别路竹叶防离樽此体甚众惟栁子厚从中丞过卢少府郊居一聨最工云莳药闲庭延国老开尊虚室值贤人只似称坐客而有两意盖甘草国老浊酒贤人故也梦得又有药炉烧姹女酒瓮贮贤人近于汤燖右军矣余尝为郊行诗云江干食息呼扶老朩末扳縁讶宛童乃古今注秃鹙一名扶老尔雅女罗谓之宛童也又题一士人所居云但遣一枝居巧妇不殊大厦贺佳賔盖用尔雅注鹪鹩俗呼巧妇炙毂子雀一名佳賔言集人屋如賔客也乐天曾用巧妇对慈姑谢元晖善为诗任彦升工于笔又云任笔沈诗刘孝绰称弟仪与成云三笔六诗故牧之云杜诗韩笔愁来后似倩麻姑痒处爬近人罕用之临川云闲诗用意归诗笔静外安生比太山坡云水洗禅心都眼静山供诗笔总眉愁【同上】
　　唐朝人士以诗名者甚众徃徃因一篇之善一句之工名公先达为之游谈延誉遂至声闻四驰曲终人不见江上数峯青钱起以是得名故国三千里深宫二十年张祜以是得名微云淡河汉踈雨滴梧桐孟浩然以是得名兵卫森画防宴寝凝清香韦应物以是得名野火烧不尽东风吹又生白居易以是得名敲门风动竹疑是故人来李益以是得名鸟宿池边朩僧敲月下门贾岛以是得名画栋朝飞南浦云珠帘暮卷西山雨王勃以是得名华裾织翠青如葱入门下马气如虹李贺以是得名然观各人诗集平平处甚多岂皆如此句哉古人尝谓尝鼎一脔可以尽知其味恐未必然尔杜子美云为人性僻耽佳句语不惊人死不休则是凡子美胷中流出者无非惊人之语矣读其集者当知此言不妄殆非前数公之可比伦也【葛立之】
　　李义山位农尉尝投诗谒告云却羡卞和双刖足一生无复没堦趋虽为乐春罪人然用事出人意表尤有余味英俊陆沉强顔低意趋跖诺虎扼腕不平之气有甚于伤足者非粗知直心不甘心于病畦下者不能赏此语之工也【阳秋】
　　郛子稍学作小诗尝赋梅花云玉屑装龙脑云衣覆麝脐何堪夜来雪香色两凄迷留友人诗云良友间何阔春事如许劳君下鸥沙一叶繁春渚昨梦堕前世再见欣欲舞聊呼花底杯酒面防红雨狂饮岸纶中良谈挥玉麈骊驹未可歌妙句君须吐观此数语似粗知诗家畦迳学之不已必佳但恐其中堕耳【同上】
　　陆士衡文赋云立片言以居要乃一篇之警防此要论也文章无警防则不足以传世盖不能竦动世人如老杜及唐人诸诗无不如此但晋宋间人専致力于此故失于绮靡而无髙古气味老杜句云句不惊人死不休所谓惊人句即警防也【吕氏童防训】
　　句法门
　　前人文章各自一种句法如老杜今君起柂春江流予亦江邉具小舟同心不减骨肉亲每语见许文章伯如此之类老杜句法也东坡秋水今防竿之类此东坡句法鲁直之夏扇日在揺行乐亦云聊此鲁直句法也学者若能遍考前作自然度越流辈【同上】
　　渊明退之诗句法分明卓然异众惟鲁直为能深识之学者若能识此等语自然过人阮嗣宗诗亦然
　　徐师川云作诗回头一句最为难道如山谷诗所谓忽思钟陵江十里之类是也他人岂如此尤见句法安壮山谷平日诗多用此格
　　徐师川云为诗文常患意不属或只得一句语意便尽欲足成一章又恶其不相称师川云但能知意不属则学可进矣几注章作诗文或得一两句而止若未有次句即不若且休养锐以待新意若尽力湏要相属譬如力不敌而苦战一败之后意气沮矣
　　王荆公好集句尝于东坡处见古砚东坡令荆公集句荆公云巧匠斵山骨只得一句遂逡廵而去山谷尝有句云琪璘卧葬功名骨终身不得好对【同上】
　　庄子文多竒变技经肯綮之未尝乃未尝技经肯綮也诗句时有此法如昌黎一蛇两头见未曽拘管计日月欲进又不可君不强起时难更东坡云追兹霜雪未兹谋待君必聊亦记吾曾余人罕敢用【黄常明】苦吟门
　　山泽之儒多癯诗人尤甚子美有思君令人痩乐天云形容痩薄诗情苦岂是人间有相人又云貌将松共痩心与竹俱空李商隠瘦尽东阳姓沈人掉头撚髭之苦岂有张頥丰颊者哉沈昭畧尝戯王约以肥而痴答以痩而狂昭畧喜曰痩已胜肥狂已胜痴【同上】
　　贾岛诗如鸟从井口出人从岳阳来贯休此夜一轮满清光何处无皆经年方得句以见其词思苦若非好事者夸辞亦缪用其心也【同上】
　　后山诗话云荆公诗力去陈言夸末俗可怜无补费精神而公平生文体数变暮年诗益工用意益苦故言不可不谨也
　　蔡宽夫诗话云司空图善论前人诗如谓元白为力勍气僝乃都会之豪估郊岛非附于寒澁无所置才皆切中其病及自评其作乃以南楼山最秀北路邑偏清为假令作者复生亦当以着题见许此殆不可晓当局者迷固人情之通患如乐天所谓属石破山先观镵迹发矢中的兼听声使不见其诗而闻此语当以为如何哉
　　冷斋夜话云贾岛诗有影畧句韩退之喜之其渡桑干诗曰客舍并州已十霜归心日夜忆咸阳而今更渡桑干水却望并州是故乡又赴长江道中诗曰防杖离山驿逢人问梓州长江那可到行客替生愁
　　隠居诗话云孟郊诗蹇澁穷僻琢削不暇苦吟而成观其句法格力可见矣其自谓夜吟晓不休苦吟神愁如何不自闲心与身为仇而退之荐其诗云荣华肖天秀防疾愈响报何也
　　苏子由云唐人工于为诗而陋于闻道孟郊尝有诗云食虀肠亦苦强歌声无欢出门即有碍谁谓天地宽郊耿介之士虽天地之大无以容其身起居饮食有戚戚之忧是以卒穷以死而李翺称之以为郊诗髙处在古无上平处犹下顾沈谢至韩退之亦谈不容口甚矣唐人之不闻道也孔子称顔子在陋巷人不堪其忧回也不改其乐回虽穷困早死而非其处身之非可以言命与郊异矣








　　诗话总后集巻二十
　　钦定四库全书
　　诗话总后集巻二十一　宋　阮　阅　撰留题门
　　澧阳道旁有甘泉寺因莱公丁谓曽留行记从而题咏者甚众碑牌满屋孙讽有平仲酌泉曽顿辔谓之礼佛遂南行髙防下瞰炎荒路转使髙僧薄宠荣人皆传道余独恨其语无别自古以直道见黜者多矣岂皆贪宠荣者哉又有人云此泉不洗千年恨留与行人戒覆车害理尤甚莱公之事亦例为覆车乎因过之偶为数韵其间有云已凭静止鉴忠精更遣清冷洗谗啄盖指二公也【防溪】
　　黄州麻城县界有万松亭连日行清隂中其馆亭亦可爱适当关山路徃来留题无数东坡伤来者不嗣其意尝有诗云十年栽种百年规好徳助人无我仪又云为问防株能合抱殷勤记取角弓诗中壊尝彻碑有士题云旧韵无仪字苍髯有恨声不可録【防溪】
　　张祜喜游山而多苦吟凡所歴僧寺徃徃题咏如题僧壁云客地多逢酒僧房却厌花题万道人禅房云残阳过逺水落叶满踈钟题金山寺云僧归夜船月龙出晓堂云树影中流见钟声两岸闻题孤山寺云不雨山长润无云水自隂断桥荒藓澁空院落花深如杭之灵隠天竺苏之灵岩楞伽常之恵山善权润之甘露招隠皆有佳作李渉在岳阳尝赠其诗曰岳阳西湖南上寺水阁松房遍文字新钉张生一首诗自余吟着皆无味信知僧房佛寺类其诗标榜者多矣【葛常之】
　　温公治第洛中辟门曰独乐其心忧乐未始不在天下也其自作记有云世有人肯同此乐必再拜以献矣东坡赋诗云儿童诵君实走卒知司马盖名其得人心也又云抚掌笑先生年来学瘖痖疑未尽命名之意【同上】
