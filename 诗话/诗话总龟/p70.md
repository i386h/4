<!-- { "loadSidebar": true } -->
　　库部林郎中说建州上春采茶时茶园人无数击鼓声闻数里然一园中才间垄茶品巳相逺又况山园之异耶苕溪渔隠曰欧阳永叔尝新茶诗云年穷腊尽春欲动蛰雷未起驱龙蛇夜闻击鼓满山谷千人助呌声喊呀万朩寒痴睡不醒惟有此树先萌芽余官富沙凡三春备见北苑造茶但其地暖才惊蛰茶芽长已寸许初无击鼓喊山之事永叔诗与文昌所纪皆非也北苑茶山凡十四五里茶味惟均亦岂有间垄茶品巳相逺之说耶
　　欧公和刘原父扬州时会堂絶句云积雪犹封防顶树惊雷未发建溪春中州地暖萌芽早入贡宜先百物新注云时会堂造贡茶所也余以陆羽茶经考之不言扬州出茶惟毛文锡茶谱云扬州禅智寺隋之故宫寺枕蜀冈其茶甘香味如防顶焉第不知入贡之因起于何时故不得而志之也【苕溪渔隐】
　　东坡汲江水煎茶诗云活水还须活火烹自临钓石取深清大瓢贮月归春瓮小杓分江入夜瓶此诗竒甚道尽烹茶之要且茶非活水则不能发其鲜馥东坡深知此理矣余顷在富沙尝汲溪水烹茶色香味俱成三絶又况其地产茶爲天下第一宜其水异于他处用以烹茶水功倍之至于浣衣尤更洁白则水之轻清益可知矣近城山间有陆羽井水亦清甘实好事者爲名之羽着经言建州茶未得详则知羽不曽至富沙也【同上】
　　建安北苑茶始于太宗太平兴国二年遣使造之取象于龙凤以别庶防由此入贡至道间仍添造石乳其后大小龙茶又起于丁谓而成于蔡君谟谓之转漕闽中实董其事赋北苑焙新茶诗其序云产茶者将七十郡毎歳入贡皆以社前火前爲名悉无其实惟建州出茶有焙焙有三十六三十六中惟北苑先发而味尤佳社前十五日即采其芽日数千工聚而造之逼社即入贡工甚大造甚精皆载于所撰建安茶录仍作诗以大其事云北苑龙茶者甘鲜的是珍四方惟数此万物更无新才吐微茫緑初沾少许春散寻萦树遍急采上山频宿叶寒犹在芳芽冷未伸持将溪口焙伇用雨中民长疾勾萌拆开齐分两均带烟蒸雀舌和露叠龙鳞贡作胜诸道先尝只一人缄封瞻阙下邮传渡江滨特防留丹禁殊恩赐近臣啜宜灵药助用与上樽亲头进英华尽初烹气味醇细香胜却麝浅色过于筠顾渚慙投朩宜都愧积薪年年号供御天产壮瓯闽此诗叙贡茶颇爲详尽亦可见当时之事也又君谟茶录序云臣前因奏事伏防陛下谕臣先任福建转运使日所进上品龙茶最为精好臣退念草朩之微首辱陛下知鉴若处之得地则能尽其材昔陆羽茶经不第建安之品丁谓茶图独论采造之事至于烹试曽未有闻辄条数字简而易明勒成二篇名曰茶录至宣政间郑可简以贡茶进用久领漕使创添续入其数浸广今犹因之细色茶五纲凡四十三品形制各异共七千余饼其间贡新试新龙团胜雪白茶御苑玉芽此五品乃水拣爲第一余乃生拣次之又有粗色茶七纲凡五品大小龙凤并拣芽悉入龙脑和膏为团饼茶共四万余饼东坡题汶公诗巻云上人问我留连意待赐头纲八品茶即今粗色红绢袋八品者是也盖水拣茶即社前者生拣茶即火前者粗色茶即雨前者闽中地暖雨则茶已老而味加重矣山谷和杨王休防宻云龙诗云小璧云龙不入香元丰龙焙承诏作今细色茶中却无此一品也又有石门乳吉香口三外焙亦籴于北苑皆采摘茶芽送官焙添造毎歳糜金共二万余緍日役千夫凡两月方能讫事第所造之茶不许过数入贡之后市无货者人所罕得惟壑源诸处私焙茶其絶品亦可敌官焙自昔至今亦皆入贡其流贩四方悉私焙茶耳苏黄皆有诗称道壑源茶盖壑源与北苑爲邻山阜相接才三里余其茶甘香特在诸私焙之上东坡和曹辅寄壑源试焙新芽诗云仙山灵雨湿行云洗遍香肌粉未匀明月来投玉川子清风吹散武林春要知玉雪心肠好不是膏油首面新戏作小诗君一笑从来佳茗似佳人山谷谢送碾赐壑源拣芽诗云矞云从龙小苍璧元丰至今人未识壑源包贡第一春御奁碾香俱玉食睿思殿中金井栏甘露荐椀天开顔桥山事严庀百局衮司诸公省中宿中人传赐夜未央雨露恩光照宫烛右丞似是李元礼好事风流有泾渭肯怜天禄校书郎亲敕家庭遣分惠春风饱食大官羊不惯腐儒汤饼肠搜搅十年灯火读令我胸中书传香巳戒应门老马走客来问字莫载酒【苕溪渔隠】
　　建州陆羽茶经尚未知之但言福建等十二州未详往往得之其味极佳江右近日方有蜡面之号李氏别令取其乳作片或号曰京挺的乳及骨子等毎歳不过五六万斤迄今歳出三十余万斤凡十品曰龙茶凤茶京挺的乳石乳白乳头金蜡面头骨次骨龙茶以供乗舆及赐执政亲王长主余皇族学士将帅皆得凤茶舍人近臣赐京挺的乳馆阁赐白乳龙凤石乳茶皆太宗令造江右有研膏茶供御即龙茶之品也丁谓为北苑茶录三巻备载造茶之妙未行于世【谈苑】
　　唐茶惟湖州紫笋入贡每歳以清明日贡到先荐宗庙然后分赐近臣紫笋生顾渚在湖常二境之间当采茶时两郡守毕至最爲盛集此蔡寛夫诗话之言也蔡但知其一而不知其二按陆羽茶经云浙西以湖州上常州次湖州生长城县顾渚山中常州生义兴县君山悬脚岭北峯下唐义兴县重修茶舍记云义兴贡茶非旧也前此故御史大夫李栖筠实典是邦山僧有献佳茗者会客尝之野人陆羽以爲芬香甘辣冠于他境可荐于上栖筠从之始进万两此其滥觞也厥后因之徴献浸广遂为任土之贡与常赋之邦侔矣故玉川子诗云天子须尝阳羡茶百草不敢先开花正谓是也当时顾渚义兴皆贡茶又邻壤相接白乐天守姑苏闻贾常州崔湖州茶山境会想羡欢宴因寄诗云遥闻境会茶山夜珠翠歌钟俱绕身盘下中分两州界灯前合作一家春青娥递舞应争妙紫笋齐尝各鬭新自叹花时北窓下蒲黄酒对病眠人唐袁髙为湖州刺史因修贡顾渚茶山作诗云禹贡通逺俗始图在安人后王失其本职吏不敢陈亦有奸佞者因兹欲求伸动生千金费日使万姓贫我来顾渚源得与茶事亲黎氓辍耕农采掇实苦辛一夫且当役尽室皆同臻扪葛上欹壁蓬头入荒榛终朝不盈掬手足皆鳞皴悲嗟遍空山草朩为不春隂岭芽未吐使曹牒巳频心争造化先走铤麋鹿均选纳无日夜声昏繋晨众功何拮据俯视弥伤神皇帝尚巡狩东郊路多堙周回绕天涯所献惟艰勤况减兵革用兼兹困疲民未知供御余谁合分此珍顾省忝邦守有慙复因循茫茫沧海间丹愤何由申此诗雅得诗人讽谏之体诚可尚也【苕溪渔隠】
　　玉川子有谢孟谏议惠茶歌范希文亦有鬭茶歌此二篇皆佳作也殆未可以优劣论然玉川歌云至尊之余合王公何事便到山人家而希文云北苑将期献天子林下雄豪先鬭美若论先后之序则玉川之言差胜虽然如希文岂不知上下之分者哉亦各赋一时之事耳苕溪渔隠曰艺苑以此二篇皆佳作未可优劣论今并全录余谓玉川之诗优于希文之歌玉川自出胸臆造语穏贴得诗人之句法希文排比故实巧欲形容宛成有韵之文是果无优劣耶玉川走笔谢孟谏议寄新茶云日髙丈五睡正浓军将打门惊周公传云谏议送书信白绢斜封三道印开缄宛见谏议面手阅月团三百片闻道新年入山里蛰虫惊动春风起天子须尝阳羡茶百草不敢先开花仁风暗结珠琲瓃先春抽出黄金芽摘鲜焙芳旋封裹至精至好且不奢至尊之余合王公何当便到山人家柴门反关无俗客纱帽挂头自煎吃碧云引风吹不断白花浮光凝椀面一椀喉吻润两椀破孤闷三椀搜枯肠惟有文字五千巻四椀发轻汗平生不平事尽向毛孔散五椀肌骨清六椀通仙灵七椀吃不得也惟觉两腋习习清风生蓬莱山在何处玉川子乗此清风欲归去山上羣仙司下土地位清髙隔风雨安得知百万亿苍生命堕在巅崖受辛苦便为谏议问苍生到头合得苏息否希文和章岷从事鬭茶歌云年年春自东南来建溪先暖水微开溪边竒茗冠天下武夷仙人从古栽新雷昨夜发何处家家嬉笑穿云去露芽错落一番荣缀玉含珠散嘉树终朝采掇未盈襜惟求精粹不敢贪研膏焙乳有雅制方中圭兮圆中蟾北苑将期献天子林下雄豪先鬭美鼎磨云外首山铜瓶携江上中水黄金碾畔緑尘飞碧玉瓯中翠涛起鬭茶味兮轻醍醐鬭茶香兮薄兰芷其间品第胡能欺十目视而十手指胜若登山不可扳输同降将无穷耻吁嗟天产石上英论功不愧阶前蓂众人之浊我可清千日之醉我可醒屈原试与招魂魄刘伶却得闻雷霆卢仝敢不歌陆羽须作经森然万象中焉知无茶星商山老人休茹芝首阳先生休采薇长安酒价减千万成都药市无光晖不如仙山一啜好泠然便欲乗风飞君莫羡花间女郎只鬭草嬴得珠玑满斗归




　　诗话总后集巻二十九
　　钦定四库全书
　　诗话总后集巻三十　　宋　阮　阅　撰咏茶门
　　赵徳麟着因话录载其家兵部君性尤嗜茶能自煎谓人曰茶须缓火灸活水煎坡有活水还须活火烹恐亦用此【黄常明】
　　五代时郑遨茶诗云嫩芽香且灵吾谓草中英夜臼和烟捣寒炉对雪烹维忧碧粉散常见绿花生最是堪珍重能令睡思清范文正公诗云黄金碾畔绿尘飞碧玉瓯中翠涛起茶色以白爲贵二公皆以碧绿言之何邪【三山老人语录】
　　茶之佳品造在社前其次则火前谓寒食前也其下则雨前谓谷雨前也佳品其色白若碧绿者乃常品也茶之佳品芽蘖细微不可多得若此数多者皆常品也茶之佳品皆防啜之其煎啜之者皆常品也齐己茶诗曰甘传天下口贵占火前名又曰髙人爱惜藏岩里白甀封题寄火前丁谓茶诗曰开缄试新火须汲逺山泉凡此皆言火前盖未知社前之品为佳也郑谷茶诗曰入坐半瓯轻泛绿开缄数片浅含香郑云叟茶诗曰维忧碧粉散常见绿花生沈存中论茶谓黄金碾畔绿尘飞碧玉瓯中翠涛起宜改绿为玉翠为素此论可也而举一夜风吹一寸长之句以爲茶之精美不必以雀舌鸟觜为贵今按茶至于一寸长则其芽叶大矣非佳品也存中此论曲矣卢仝茶诗曰开缄宛见谏议面手阅月团三百片薛能谢刘相公寄茶诗曰两串春团敌夜光名题天柱印维扬茶之佳品珍逾金玉未易多得而以三百片惠卢仝以两串寄薛能者皆下品可知也齐己诗角开香满室炉动绿凝铛丁谓诗曰芽细烹还好铛新味更全此皆煎啜之也煎啜之者非佳品矣唐人于茶虽有陆羽爲之说而评论未精至本朝蔡君谟茶录既行则持论精矣以茶录而覈前贤之诗皆未知佳味者也【同上】
