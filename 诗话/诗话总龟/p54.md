<!-- { "loadSidebar": true } -->
　　唐文宗夏日联句东坡谓宋玉对楚王雄风讥其知已不知人也公权小子有美而无规为续之云一为居所移苦乐永相忘愿言均此施清隂分四方或谓五之薫解愠阜财已有陈善责难之意愚谓不然凡规諌之辞湏切直分明乃可以感悟人主故盗言孔甘良药苦口若以薫风自南来为陈善闭邪但恐后世导谀侧媚持两可者皆得以冒敢諌之名也【防溪】
　　阳城徳行道义为士林之所敬服徳宗以银印赤绂起于隠所骤拜谏官可谓贤且遇矣故学生闻道州之贬投业而呌阍贤士怆驿名之同摛辞而颂徳可以知其贤不诬也然退之谏臣论乃极口贬之何哉其言曰今阳子实一匹夫在諌位不为不乆而未尝一言及于政视政之得失若越人之视秦人之肥瘠问其官则曰谏议也问其政则曰我不知也有道之士固如是乎考之本传以谓他諌官论事苛细帝厌苦城漫闻得失且熟犹未肯言客屡谏之第醉以酒而不荅盖其意有所待矣至徳宗逐陆贽欲相裴延龄而城伏蒲之说始上廷争恳至累日不解故元微之诗云正元嵗云暮朝有曲如钩飞章八九上皆若珠暗投且曰事不止臣諌誓不休而白乐天亦云阳城为諌议以正事其君其手如屈轶举必指侫臣卒使不仁者不得秉国钧栁子厚亦云抗志厉义直道是陈盖退之諌论乃在上裴延龄为相之前而三子颂美之言乃在阳城极諌之后也【丹阳集】
　　蔡寛夫云江湖多白鸟天地有青蝇人遂以白鸟为鹭而礼记月令羣鸟养羞郑氏乃引夏小正丹鸟白鸟之説谓白鸟为蚊蚋则知以对青蝇有深意矣不然江湖多白鹭有何説邪【防溪】
　　子美诗草有害于人曽何生阻脩芒刺在我眼焉能待时秋其愤邪嫉恶欲芟夷蕴崇之以肃清王室者抱懐可见临川有勿去草草无恶如比世俗俗浮薄此方外之语异乎农夫之务者也【黄常明】
　　子美云设网万鱼急盖指聚敛之臣苛法侵渔使民不聊生乃万鱼急也又云能者操舟疾若风撑突波涛挺乂入小人舞智趋时巧宦数迁所谓疾若风也残民以逞不顾倾覆所谓挺义入也日暮蛟龙改窟穴山根鳣鲔随云雷鱼不得其所龙岂能安居君与民犹是也此与六义比兴何异吾徒何为纵此乐暴戾天物圣所哀此乐而能戒又有仁厚意亦如前王作网罟设法害生成不専为取鱼也退之义鱼曰观乐忆吾僚异此意矣亦如蕲簟云却愿天日常炎曦故后人改之云岂比法曹空自私却愿天日长炎赫【黄常明】
　　唐子西上张天觉内前行云内前车马拨不开文徳殿下宣麻回紫薇侍郎拜右相中使押赴文昌台此语善于叙事质而不俚又云周公礼乐未要作致身姚宋亦不恶向来两翁当国年民间斗米才四钱此语善于讽谕当而有理皆可法也湖上云佳月明作哲好风圣之清栖禅寺归云草青仍过山紫更斜阳语意俱新
　　李阳氷云太白不读非圣人之书耻为郑卫之作故其言多似天仙之辞凡所著述言多讽兴自三代以来风骚之后驰驱屈宋鞭挞扬马千载独步唯公一人故王公趋风列岳结轨羣贤翕习如鸟归鳯卢黄门云陈拾遗横制頽波天下质文翕然一变至今朝诗体尚有梁陈宫掖之风至公大变扫地并尽今古文集过而不行唯公文章横被六合可谓力敌造化欤逹理门
　　苕溪渔隐曰裴说云读书贫里乐搜句静中忙此二事乃余日用者甘贫守静自少至老饱谙此味矣
　　许彦周诗话云罗隠诗云只知事逐眼前过不觉老从头上来此殊有味
　　朱氏复斋偶题诗曰出入无时是此心岂知鸡犬易追寻请看屏上初文防便识名斋用意深
　　东坡云秋菊有佳色裛露掇其英泛此忘忧物逺我遗世情一觞虽独进杯尽壶自倾日入羣动息归鸟趋林鸣笑傲东轩下聊复得此生靖节以无事为得此生则见役于物者非失此生也欤
　　东坡送山本禅师赴法云云是身如浮云安得限南北此二句乃老杜别賛上人诗中全语岂偶然用之邪题碧落洞诗云小语輙响荅空山白云惊此语全类李太白今印本误作白雷惊不惟无意味兼与上句重叠也后自岭外归次韵江晦叔诗云浮云时事改孤月此心明语意髙妙如叅禅悟道之人吐露胷襟无一毫窒碍也
　　康节天津感事吟水流任急境常静花落虽频意自闲不似世人忙里老生来未始得开顔【击壤集】
　　先天吟先天天弗违后天奉天时弗违无时亏奉时有时疲【同上】
　　身心吟身生天地后心在天地前天地自我出自余何足言【同上】
　　康节无忧吟人生长有两般愁愁死愁生未易休或向利中穷力取或于名上尽心求多思唯恐晩得手未老已闻先白头我有何功居彼上其间攘臂独无忧【击壤集】







　　诗话总后集巻六
　　钦定四库全书
　　诗话总后集巻七　　　宋　阮　阅　撰逹理门
　　否卦包承小人吉说者谓小人在下者包之小人在上者承之盖处否当然杜云曲直吾不知负暄樵牧是非何处定髙枕笑浮生洗眼防轻薄虚懐任屈伸寄谢悠悠世上児不争好恶莫相疑其寄傲踈放摆脱世网所谓两忘而化其道也【黄常明】
　　漫叟无为洞口云洞傍山僧皆学禅无求无欲亦忘年又无为洞口春水满无为洞傍春云白爱此踌蹰不能去念人悔作衣冠客岑参宿先逰寺云寄报乗轩客簮裾尔何容临川何秀老云解我葱珩脱孟劳暮年甘与子同袍比之退之云方将敛之道且欲冠其颠向风长叹不可见我欲收敛加冠巾异矣六一有云自惭前引朱衣吏不称闲行白髪翁说者谓不言亦可然次山宿丹崖翁宅诗云吾将求退与翁逰学翁歌醉在渔舟官吏随人往未得却望丹崖惭复羞吁不滛乎富贵者也【防溪】
　　东坡拈出陶渊明谈理之诗前后有三一曰采菊东篱下悠然见南山二曰笑傲东轩下聊复得此生三曰客养千金躯临化消其寳皆以为知道之言盖摛章绘句嘲弄风月虽工亦何补若覩道者出语自然超诣非常人能蹈其轨辙也山谷尝跋渊明诗巻云血气方刚时读此诗如嚼枯朩及绵厯世事知决定无所用智又尝论云谢康乐庾兰成之诗鑪锤之功不遗余力然未能窥彭泽数仞之墙者二子有意于俗人賛毁其工拙渊明直寄焉持是以论渊明诗亦可以知其闗键也【丹阳集】
　　孟子所言皆精粗兼备其言甚近而妙义在焉如厐居士云神通并妙用运水与搬柴此自得者之言最为逹理若孟子之言则无适不然如许大尧舜之道只于行止疾徐之间教人做了【山语録】
　　或问言动非礼则何以正视听如何得合礼曰四者皆不可易易则多非理故仁者先难而后获所谓难者以我视以我听以我言以我动也仰面贪看鸟回头错应人视听不以我也胥失之矣【上蔡语録】
　　吕晋伯兄弟中皆有见处一人作诗咏曽防事曰凾丈从容问且酧展才无不至诸侯可怜曽防推鸣瑟独对春风咏不休【同上】
　　或问邵尧夫云谁信画前元有易自従删后更无诗画前有易何以见曰画前有易其理甚微然即用孔子之已发明者言之未有画前尽可见也如云神农氏之耒耜盖取诸益日中为市盖取诸噬嗑黄帝尧舜之舟楫盖取诸涣服牛乗马盖取诸随益嗑涣随重卦也当神农黄帝尧舜之时重卦未画此理真圣人有以见天下之赜故通变以宜民而易之道得矣然则非画前元有易乎【山録】
　　熈宁十年夏康节感微疾气日益耗神日益明笑谓司马温公曰雍欲观化一巡如何温公曰先生未应至此康节笑曰死生亦常事耳张横渠先生喜论命来问疾因曰先生论命否当推之康节曰若天命则已知之矣世俗所谓命则不知也横渠曰先生知天矣载尚何言程伊川曰先生至此他人无以为力愿自主张时康节居正寝诸公议后事于外有欲近洛阳城者康节已知呼伯温入曰诸公欲以近城地我不可当从伊川先生茔耳七月初四日大书诗一章曰生于太平世死于太平世客问年防何六十有七嵗俯仰天地间浩然独无愧以是夜五更捐馆【闻见録】
　　张敬夫元日诗古史书元意义存春秋揭示更分明人心天理初无欠正本端原万善生【南轩集】
　　康节过士友家昼卧见其枕屏小儿迷藏以诗题其上云遂令髙卧人欹枕看儿戯盖熈宁间也陈恬云击壤集不载【同上】
　　张横渠圣心诗圣心难用浅心求圣学湏専礼法脩千五百年无孔子尽因通变老优游【横渠集】
　　五峯胡广仲诗幽人偏爱青山好未是青山青不老山中出云雨太虚一洗尘埃山更好朱氏陂云右衡山胡子诗也初绍兴庚辰熹病卧山间亲友仕于朝者以书见招集戯以两诗代书报之曰先生去上芸香阁【时借溪先生正字赴馆】阁长新峩豸角冠【刘共甫秘书丞除察官】留取幽人卧空谷一川风月要人看一章瓮牗前头列画屏晩来相对尽仪刑浮云一任闲舒巻万里青山只麽青二章或传语胡子胡子谓其学者张敬夫曰吾未识此人然观此诗庶能有进矣时其言有体而无用故为是诗以箴警之庶其闻之而有发也明年胡子卒又四年某始见敬夫而后获闻之恨不及见胡子而请其目也因序其本末而书之于策以无忘胡子之意云【见诗集】
　　邵尧夫先生居洛四十年安贫乐道自云未尝攅眉所居寝息处为安乐窝自号安乐先生又为瓮牗读书燕居自平旦则焚香独坐晡时饮酒三四瓯微醺便止不使至醉也中间州府以吏法不饷餽寓賔乃为薄粥以代之好事者或载酒以济其乏尝有诗云斟有浅深存燮理饮无多少繋经纶莫道山翁拙于用也能康济自家身喜吟诗作大字书然遇兴则为之不牵强也大寒暑则不出每出乗小车用一人挽之为诗以自咏曰花似锦时髙阁望草如茵处小车行司马温公赠以诗曰林间髙阁望已久花外小车犹未来随意所之遇主人喜客则留三五宿又之一家亦如之或经月忘返虽性髙洁而接人无贤不肖贵贱皆懽然如亲尝自言若至大病自不能支其遇小疾得有客对语不自觉疾之去体也学者来従之问经义精深浩应对不穷思致幽逺妙极道数间与相知之深者开口论天下事虽久存心世务者不能及也
　　康节尝诵希夷之语曰得便宜事不可再做得便宜处不可再去又曰落便宜是得便宜故康节诗云珍重至人尝有语落便宜是得便宜盖可终身行之也【邵伯温易理辨惑】












　　诗话总后集巻七
　　钦定四库全书
　　诗话总后集巻八　　　宋　阮　阅　撰博识门
　　尝观临川解我葱珩脱孟劳尝不晓孟劳何等物及观谷梁传注孟劳鲁之宝刀【黄常明】
　　子美于菟侵客恨乃楚人谓虎于菟土锉冷疎烟乃蜀人呼釡为锉富豪有钱驾大舸方言南楚江湘凡船大者谓之舸百丈谁家上水船荆峡以竹缆为百丈堑抵公畦棱京师农人指田土防棱【去声】市暨瀼西巅防人谓江水横通山谷处为瀼子厚桃笙葵扇安可当宋魏之间谓簟为笙款乃一声山水绿乃楚人歌声临川窻明两不借楚人以草屦为不借东坡倦看澁勒暗蛮村盖岭南竹名又蓬沓障前走风注云于潜妇人皆揷大银栉谓之蓬沓又几思压茅柴禁烟日夜急山谷燕湿社公莺啼花信风皆方言也【黄常明】
　　江汉有浒以扞制泛滥大涨则溢于平陆水退浒见舟人谓之水落槽又滩石湍激其中深仅可容舟者谓之洪若大水则不复问洪矣临川万里寒江正复槽东江水落水分洪以此亦谓水黄防谓云炮车非遐征逺涉不能知也【同上】
