<!-- { "loadSidebar": true } -->
　　陈筑字夣和莆田人崇德初登第为福州古田尉既至官惑一倡周氏周能诗尝有诗赠筑曰梦和残月过楼西月过楼西夣巳迷唤起一声肠断处落花枝上鹧鸪啼首句盖寓筑字也又有春时诗曰暼然飞过谁家燕蓦地香来甚处花深院日长无个事一瓶春水自煎茶【夷坚志】
　　徃时青幕之子妇妓也善为诗词同府以词挑之妓答曰清词丽句永叔子瞻曽独步似恁文章冩得出来当甚强【后山诗话】
　　杭妓胡楚龙靓皆有诗名胡云不见当年丁令威年来处处是相思若将此恨同芳草却恐青青有尽时张子野老于杭多为官妓作词而不及靓靓献诗云天与羣芳十様葩独分顔色不堪夸牡丹芍药人题徧自分身如鼓子花子野于是为作词也【同上】
　　苏子瞻通判钱唐尝权领郡事新太守将至营妓陈状以年老乞出借从良公即判曰五日京兆判状不难九尾野狐从良任便有周生者色艺为一郡之最闻之亦陈状乞嫁公惜其去判云慕周南之化此意诚可嘉空冀北之羣所请冝不允其敏捷喜谑如此【渑水燕谈録】
　　韩魏公为陜西安抚开府长安李待制【师中】过之李有诗名席间使为官妓贾爱卿赋诗云愿得貔貅十万兵犬戎巢穴一时平归来不用封侯印只问君王乞爱卿【后山诗话】
　　李元膺防妻作长短句云去年相逢深院宇海棠下曽歌金缕歌罢花如雨翠罗衫上防防红无数今嵗重寻挥手处空物是人非春暮囬首青门路乱红飞絮相逐东风去元膺寻亦卒【冷斋夜话】
　　杜大中自行伍得将与物无情西人呼为杜大虫虽妻有过亦公杖之有爱妾才色俱羙大中牋表皆此妾所为一日杜方寝妾室见几间有纸笔颇佳因书一阕寄临江仙有彩凤随鵶之语杜觉而视之云鵶且打凤于是掌其面至项折而毙【今是堂手録】
　　东坡在丰城有老人生子为具召东坡且求一诗东坡问翁年寿几何曰七十翁之妻几何曰三十东坡即席戱作八句其警联云圣善方当而立嵗乃翁已及古稀年【迍斋闲览】
　　治平中钱忠道过吴江爱其风物清佳留恋不能去讽咏游赏遇一女子小舟独棹于烟波浩渺间忠恱之作诗赠女子其警句云满目生涯千顷浪全家衣食一轮竿女子得诗携之归呈其父其父盖隐沦客也喜忠此诗遂以女子奉忠箕箒泛舟同入烟波不知所徃【青】
　　白藕作花风已秋不堪残睡更囬头晩云带雨归飞急去作西窻一夜愁此赵德麟细君王氏所作也德麟既鳏居因见此篇遂与之为亲余以为乃二十八字媒也德麟名令畤东坡作秋阳赋云越王之孙有贤公子宅于不土之里而咏无言之诗盖畤字也坡云且教人别处使不得苕溪渔隐曰德麟小词有脸薄难藏涙眉长易觉愁之句人多称之乃全用也香奁集桃花脸薄难藏涙桞叶眉长易觉愁一联诗但去其上四字耳【王直方诗话】
　　毛逹可未第时其内以一诗寄之云剔烛亲裁锦字书拟慿归鴈寄天隅经年未报干秦防不识如今舌在无【寄斋録】
　　近时妇人能文词如李易安颇多佳句小词云昨夜雨踈风骤浓睡不消残酒试问卷帘人却道海棠依旧知否知否应是緑肥红痩緑肥红瘦此言甚新又九日词云帘卷西风人似黄花痩此语亦妇人所难到也易安再适张汝舟未几反目有啓事与綦处厚猥以桑榆之晩景配兹驵侩之下材传者每笑之【苕溪渔隐】
　　朝奉郎丘舞中诸女皆能文词每兄弟内集必联咏为乐其仲尝作寄夫诗云帘里孤灯觉晓迟独眠留得宿妆眉瑚枕上惊残梦认得萧郎马过时【苕溪渔隐】
　　近世妇人多能诗徃徃有臻古人者王荆公家能诗者最众张奎妻长安县君荆公之妹也佳句为最草草杯盘供笑语昏昏灯火话平生吴安持妻蓬莱县君荆公之女也有句云西风不入小窻纱秋意应怜我忆家极月江山千万恨依前和涙看黄花刘天保妻平甫女也句有不縁燕子穿帘幙春去春来可得知荆公妻吴国夫人亦能文尝有小词约诸亲游西池有待得明年重把酒携手那知无雨又无风皆脱洒可喜之句也【隐尻诗话】
　　作诗押韵是一巧中秋夜月诗押尖字数首之后亦妇人云蚪胎光透壳犀角晕盈尖【许彦周诗话】
　　广汉营妓小名僧儿秀外惠中善填词有戴姓忘其名两作汉守宠之既而得请玉局之祠以归僧儿作满庭芳见意云团菊包金丛兰减翠画成秋暮风烟使君归去千里倍澘然两度朱轓鴈水全胜得陶侃当年如何见一时盛事都在送行篇愁烦梳洗懒寻思陪宴花月湖边有多少风流往事萦牵闻道霓旌羽驾看看是玉局神仙应相许冲云破雾一到洞中天【苕溪渔隐】
　　姑蘓官妓姓蘓名琼行第九蔡元长道过苏州太守召饮元长闻琼之能词因命即席为之乞韵以九字词云韩愈文章盖世谢安情性风流良辰羙景在西楼敢劝一巵芳酒记得南宫高过弟兄争占鳌头金炉玉殿瑞烟浮髙占甲科第九盖元长奏名第九也【复斋谩録】
　　夏均父尝言诗之比类直要相停常与客泛舟载肥妓而饮浊酒其诗曰蚁浮金椀浊妓压画船低【诗话隽永】
　　文潞公守洛冨郑公致仕司马温公宫祠范蜀公自许下来同过郡防出四玉杯劝酒官妓不谨碎其一潞公将治之温公请书牍尾云玉爵弗挥典礼虽闻于徃记彩云易散过差可恕于斯人乃笑而释之
　　东坡自钱塘被召过京师林子中作守郡有防坐中营妓出牒郑客求落籍髙莹求从良子中命呈东坡东坡索笔为减字木兰花书牒后云郑庄好客客我樽前先堕帻落笔生风籍借声名不负公髙山白早莹骨氷肥那解老从此南徐良夜清风月满湖暗用此八字于句端也苕溪渔隐曰聚兰集载此词乃东坡赠润守许仲且以郑客落籍髙莹从良为句首非林子中也【同上】
　　江宁章文虎其妻刘氏名彤文羙其字也工诗词尝有词寄文虎云千里长安名利客轻离轻散寻常难禁三月好风光满堦芳草緑一片杏花香记得年时临上马看人泪眼汪汪如今不忍更思量恨无千日酒空断九囬肠又云向日寄去诗曲非敢为工盖欲道肠万一耳何不掩恶輙示他人适足取笑文虎也本不复作然意有所感不自已小诗二章章四句奉其一云碧纱窻外一声蝉牵断愁肠懒昼眠千里才郎归未得无言空拨玉炉烟其二云画扇停挥白日长清风细细袭罗裳女童来报新篘酒安得良人共一觞【苕溪渔隐】
　　祭文唐人多用四六韩退之亦然故李易安祭赵湖州文云白日正中叹厐翁之机防坚城自堕怜杞妇之悲深妇人四六工者【四六谈尘】
　　今代妇人能诗者前有曽夫人魏后有易安李李在赵氏时建炎初从秋阁守建康作诗云南来尚怯吴江冷北狩应悲易水寒又云南渡衣冠少王导北来消息欠刘琨【诗话隽永】
　　山谷戯闻喜遣侍儿来促诗云日遣侍儿来报嘉草鞋十里踏提沙鸠盘荼様施丹粉只欠一枝莴苣花其丑陋可想山谷亦善戱也【苕溪渔隐】
　　刘伟明既防爱妾而不能忘为清平乐词云东风依旧着意隋堤桞槎头鵞儿黄欲就天色清明时候去年紫陌青城今朝雨魄云魂断送一生憔悴知他防个黄昏与唐阿灰之词有间矣【复斋漫録】
　　陆敦礼藻有侍儿名羙奴善缀词出侑樽爼每丐韵于坐客顷刻成章卜筭子云送我出东门乍别长安道两岸垂杨鎻暮烟正是秋光老一曲古阳关莫惜金樽倒君向潇湘我向秦鱼鴈何时到如夣令云日暮马嘶人去船逐清波东注后夜最高楼还肯思量人否无绪无绪生怕黄昏踈雨【苕溪渔隐】
　　王定国岭外归出歌者劝东坡酒坡作定风波序云王定国歌儿曰柔奴姓宇文氏眉目娟丽善应对家世住京师定国南迁归余问柔广南风圡应是不好柔对曰此心安处便是卿因为缀此词云常羡人间琢玉郎天教分付防苏娘自作清歌传皓齿风起雪飞炎海变清凉万里归来年愈少防笑笑时犹带岭梅香试问岭南应不好却道此心安处是吾郷【东臯杂録】
　　余观古今诗话翰府名谈皆载冦莱公侍儿蒨桃诗二首和章一首并同翰府名谈仍益以恠辞吾所不取今但笔其诗云公自相府出镇北门有善歌者至庭下公取金钟独酌令歌数阕公赠之束防歌者未散蒨桃自内窥之立为诗二章呈公云一曲清歌一束绫羙人由自尚嫌轻不知织女寒窻下几度抛梭织得成其二云夜冷衣单手屡呵幽窻轧轧度寒梭腊天日短不盈尺何似妖姬一曲歌公和云将相功名终若何不堪急景似奔梭人间万事君休问且向樽前听艶歌【同上】


　　诗话总后集巻四十八
　　钦定四库全书
　　诗话总后集巻四十九　　宋　阮　阅　撰饮食门
　　唐御食红绫饼餤为上光化中放进士裴格卢延逊等二十八人燕于曲江勅大官赐饼餤止二十八枚而已延逊后入蜀颇为蜀人所易尝有诗云莫欺零落残牙齿曾吃红绫饼餤来其当世所贵重如此酉阳杂爼载人衣冠家有萧家餫饨庾家粽子韩约樱桃饆饠又有胡突鲙麞皮索饼之类号为名食不至于甚侈而羙有余亦红绫饼餤之类也
　　晋史称何劭骄奢简贵衣裘服玩新故巨积食必尽四方珍异一日之供以钱二万为限而曾所食不过万钱是劭之自奉侈于父也而劭赠张华诗乃云周旋我陋圃西瞻广武庐既贵不忘俭处约能存无镇俗在简约塞问焉足模是以姫孔为法以管氏为戒也审能如是则史所书又如何防以史为正则诗所言诬矣东坡撷菜诗云秋来霜雾满东园卢服生儿芥有孙我与何曾同一饱不知何苦食鸡豚茍能如此则岂肯从嗜欲于口腹之间哉
　　酉阳杂爼载郑慤尝于使君林避暑取莲叶以簮刺其心令与柄通其屈茎如象鼻传酒噏之名为碧筒盖取莲叶芳馨之气杂于酒中为可喜也故东坡诗云碧筒时作象鼻湾白酒微带荷心苦是巳大抵醪醴之妙借外而发其中则格高而味竒如大宛之葡萄大官之桐马皆借他物以成者赵德麟以黄柑酿酒东坡尝作洞庭春色赋遗之所谓命黄头之千奴巻震泽而俱还坡尝以松明酿酒所谓味甘余而小苦叹幽姿而独髙二酒至今有用其法而为之者至坡在黄州自作蜜酒惠州自作桂酒皆一世而止盖出于一时之戯剧未必皆中节度尔【同上】
　　酒之种多矣有以緑为贵者白乐天所谓倾如竹叶盈樽緑是也有以黄为贵者老杜所谓鵞儿黄似酒是也有以白为贵者乐天言玉液满金巵是也有以碧为贵者老杜所谓重碧拈春酒是也有以红为贵者李贺所谓小糟酒滴珍珠红是也今闽广间所酿酒谓之红酒其色殆类胭脂酉阳杂爼载贾家苍头能别水常乗小艇于黄河中以瓠夸接河源水以酿酒经宿色如绛名为昆仑觞是又红酒之尤者也【同上】
　　张衡曰客赋醉言归主称露未晞王式曰客歌骊驹主人歌庸归宾主之情可谓粲然者至李太白陶渊明则不然各常为诗曰我醉欲眠君且去虽曰任真之言然亦太无主人之情矣司马温公独乐园饮云浩歌纵饮任天机莫使欢娱与性违玉枕醉人从独卧金羇倦客听先归其下二子之意也白乐天招客饮云客告暮将归主称日未斜又命小青娥长跪谢贵客其视张衡王式尤为有委曲相者然置酒送李漳州诗曰独醉似无名借君作题目又何与招客饮之诗异乎东坡醉眠亭诗云醉中对客眠何害须信陶潜未苦贤山谷云欲眠不遣客佳处更难忘如是则不失宾主之礼又有可以通我之情是賔主之情两得矣【同上】
