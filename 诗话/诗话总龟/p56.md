<!-- { "loadSidebar": true } -->
　　乐天九日思杭州云笙歌委曲声延耳金翠动揺光照身子瞻有懐钱塘云剰看新畨眉倒晕未应泣别脸消红黎元耆旧何遽忘之也徐考其集白送姚杭州因思旧游云闾里固宜勤抚恤楼台亦要数跻扳苏亦云细雨暗时一百六畵桡鼇鼓莫遗民是未尝无意于民庶也然白又有故妓数人凭问讯新诗两首倩流传坡又有休惊嵗嵗年年貌且对朝朝暮暮人大扺滛乐之语多于抚养之语耳夫子称未见好徳如好色而伤之曰已矣乎二公未能免俗余人不必言
　　子瞻赋浊醪有妙理首句云酒勿嫌浊人当取醇其末乃曰浊者以饮吾仆清者以酌吾友复立分别则是浊醪无妙理矣岂非万斛汹涌不暇防校故欤
　　司马温公云清茶谈话难逢友浊酒狂歌易得朋虽造次间语亦在进直谅之益而退便僻之损也【防溪】
　　雪浪斋日记云读谢灵运诗知其揽尽山川秀气读退之南山诗颇觉似上林子虚赋才力小者不能到李长吉玉川子诗皆出于离骚未可以立谈判也皇甫持正云吟诗未有刘长卿一字唐人必甚重长卿今诗十巻亦清丽
　　宋子京华记云古人语有椎拙不可掩者乐府曰何以销忧惟有杜康刘越石曰何其不梦周又有曰夫子悲获麟西狩叹孔丘虽有意绪词亦钝朴

　　诗话总后集巻九
　　钦定四库全书
　　诗话总后集巻十　　　宋　阮　阅　撰评论门
　　杜云尔辈可忘年含凄觉汝贤送尔维舟惜此筵汝与山东李白好自世俗观之则为简傲而实不然亦尝有云忘形到尔汝【黄常明】
　　又古栢云不露文章世已惊未辞剪伐谁能送先器识后文蓻与浮躁衒露者有异也【同上】
　　古栢云大厦如倾要梁栋万牛回首邱山重此贤者难进而易退也非其招不往者也【同上】
　　赵嘏长安秋望诗云残星防防鴈横塞长笛一声人倚楼当时人诵咏之以为佳作遂有赵倚楼之目又有长安月夜与友人话归故山诗云杨栁风多潮未落兼葭霜在鴈初飞亦不减倚楼之句至于献李仆射诗云新诺似山无力负旧恩如水满身流则谬矣【葛常之】
　　钟嵘称张茂先惜其儿女情多风云气少喻鳬尝谒杜紫微不遇乃曰我诗无绮罗铅粉宜不遇也淮海诗亦然人戯谓可入小石调然率多子美句但绮丽大胜尔子美并蔕芙蓉本自双水荇牵风翠帯长退之金钗半醉坐添春牧之春风十里杨州路谁谓不可入黄钟宫邪【黄常明】
　　昌黎云携持令名归自足贻家尊苏州送叅尉云秖应传善政朝夕慰髙堂诚儒者迂阔之辞然贪饕茍得汚累其亲孰若清白之为愈【同上】
　　东坡云少陵咏懐诗杜陵有布衣老大意转拙许身亦何愚窃比稷与契子美自比稷契人未必许也然其又有诗云舜举十六相身尊道更髙秦时任商鞅法令如牛毛自是稷契辈人口中语也知名不必称局促商山芝又云王侯与蝼蚁同尽随邱墟愿闻第一义回向心地初乃知子美诗尚有事在也【防溪】
　　张借送区宏诗云韩公国大贤道徳赫已闻昨出为阳山尔区来趋奔韩官迁法曹子又至荆门韩入为博士﨑岖从覊轮观其逰从之久疑得于韩者深也然考其文章议论之际乃不得预借湜之列何也韩集有送区宏南归诗云我迁于南日周围来见者众莫依希爰有区子荧荧晖观以彛训或从违我念前人譬葑菲落以斧斤引纆徽虽有不逮驱騑騑观此数语则韩虽以师道自任而区受道之质盖有所未至也其后又勉之以行行正直勿脂韦业成志立来颀颀其望之者至矣集中又有送区册序韩文辨证云册即宏也未知孰据尔【丹阳集】
　　举人过失难于当其尤者臧孙之犯门斩闗惟孟椒能絶之臧纥谓国有人焉必椒也其难如此司马相如窃妻涤器开巴蜀以困苦乡邦其过巳多至为封禅书则防谄盖天性不复自新矣子美犹云竟无宣室召徒有茂陵求李白亦云果得相如草仍余封禅文和靖独不然曰茂陵他日求遗藁尤喜曽无封禅书言虽不迫责之深矣李商隠云相如解草长门赋却用文君取酒金亦全其大论其细也举其大者自西湖始其后有讥其谄谀之态死而未已正如捕逐宼盗先有力者所获搤其吭而骑其项矣余人从旁助棰防耳【黄常明】
　　近人程文穷日力作一论既不限声律复不拘诗句尚罕得反复折难使其理判然观赴奉先咏懐五百言乃声律中老杜心迹论一篇也自杜陵有布衣老大意转拙许身一何愚窃比稷与契其心术祈向自是稷契等人穷年忧黎元叹息肠内热与饥渇犹已也何异然常为不知者所病故曰取笑同学翁世不我知而所守不变故曰浩歌弥激烈又云非无江海志潇洒送日月当今廊庙具构厦岂云缺葵藿倾太阳物性固莫夺言非不知隠遁为髙也亦非以国无其人也特废义乱伦有所不忍以兹悟生理独耻事干谒言志大术踈未始阿附以借势也为下士所笑而浩歌自若皇皇慕君而雅志栖道既不合时而又不少低屈皆设疑互荅屡致意焉非巨刃有余孰能之乎中间铺叙间闗酸辛宜不胜其戚戚而黙思失业徒因念逺戍卒所谓忧在天下而不为一已失得也禹稷顔子不害为同道少陵之迹江湖而心稷契岂为过哉孟子曰穷则独善其身逹则兼善天下其穷也未尝无志于国与民其逹也未尝不抗其易退之节密谋先定出处一致矣是其先后同揆正合乎此昔人目元和贺雨诗为諌书余特目此诗为心迹论也【防溪】
　　五言如四十个贤人着一个屠酤不得覔句者若掘得玉匣子有底有盖但精心必获其寳然昔人园栁变鸣禽竟不及池塘生春草余霞散成绮不及澄江静如练春水船如天上坐不若老年花似雾中看坐久砚中窥水浅不若花残径里得泥香停杯嗟别久不及对月喜家贫枫林社日鼓不若茒屋午时鸡此数公未始不精心以此知全其寳者未易多得【黄常明】
　　愈寄孟刑部联句云美君知道腴逸歩谢天械或问道果有味乎余曰如介甫午鸡声不到禅林栢子烟中静拥衾竹鸡呼我出华胥起覔篝灯拥燎炉各据髙梧同不寐偶然闻雨落阶除皆淡中意味非造此景不能形容也【黄常明】
　　张无尽题武昌陵竹寺云孟宗泣竹笋冬生岂是青青竹有情影响主张非别物人心但莫负幽明语虽浅直然当于理乐天有余霞散成绮别叶乍辞风等语丽矣不过于嘲风雪弄花鸟而巳故寄唐生诗云非求宫律髙不务文字竒惟歌生民病得愿天子知【防溪】
　　顔延之尝问鲍昭已与灵运优劣昭曰谢五言如初发芙蓉自然可爱君诗铺锦列绣亦雕缋满眼钟嵘诗品乃记汤惠休云谢如芙蓉出水顔如错采镂金与本传不同又称延之尝薄恵休制作以为委巷中歌謡耳岂汤休因为延之所薄遂有芙蓉错镂之语故史取以文饰之邪坡云辨才诗如风吹水自成文理吾辈与叅寮如巧媍织锦耳取况亦类此渊明所以不可及者盖无心于非誉巧拙之间也【黄常明】
　　永叔以昌黎比介甫答云他日若能窥孟子终身何敢望韩公呉季野以方贾谊荅云俯仰缪恩方自慊惭君将比洛阳人皆愤然不平如恶无盐唐突而宋景文赠文忠诗有才如梦得今为累情似安仁久悼亡即开门当之二公何抑扬之异也【同上】
　　子美夜宴左氏庄检书烧烛短烛正不宜观书检阅时暂可也退之短檠二尺便且光可谓灯窻人中语犹有未便灯不笼则损目不宜勤且久山谷夜堂朱墨小灯笼可谓善矣而虚堂非夜久所宜子瞻推门入室书纵横蜡纸灯笼晃云母惯亲灯火儒生酸态尽矣【同上】
　　张籍尝移书责退之与人商论不能下气愈亦有云我昔实愚蠢不能降色辞余谓此乃书生常态昔常见太中炉亭议题纷喧閧然其后有二生坐是鸣鼓岂直议礼家为聚讼哉圣俞谢永叔惠酒云贻诗语且横既醉论益坚曽不究世务闲气争古先诚有之也【同上】
　　岑参寄杜拾遗云圣朝无阙事自觉諌书稀退之赠崔补阙云早生得涂未要忙时清諌疏尤宜罕皆缪承荀卿有聴従无諌诤之语遂使阿谀奸佞用以借口以是知凡造意立言不可不豫为天下来世虑【防溪】
　　西清诗话人之好恶固自不同子美在蜀作闷诗乃云卷帘唯白水隠几亦青山若使余居此应従王逸少语吾当只以乐死岂复更有闷邪【同上】
　　王君玉云子美之诗词有近质如麻鞋见天子垢腻脚不袜之句所谓转石于千仞之山势也学者尤之过甚岂逺大者难窥乎【同上】

　　诗话总后集巻十
　　钦定四库全书
　　诗话总后集巻十一　　宋　阮　阅　撰评论门
　　翰苑作春帖子徃徃秀丽可喜如苏子容云璇霄一夕斗杓东防灔晨曦照九重和气薫风摩盖壤竞消金甲事春农邓温伯云晨曦防灔上帘栊金屋熈熈歌吹中桃脸似知官宴早百花头上放轻红蒋頴叔云昧旦求衣向晓鸡蓬莱仗下日将西花添漏鼔三声逺栁映春旗一色齐梁君贶诗云东方和气斗回杓龙角中星转紫霄圣主问安天未晓求衣亲防玊宸朝皆佳作也余观定诣夫新春词四首其一云春色应随歩辇还珠旒玉几照龙顔紫云殿下朝元罢便领东风到世间其二云春风细拂绿波长初过层城渡建章草色未迎雕辇翠栁梢先学赭衣黄其三云晴晖散入凤凰楼一桁珠帘不上钩汉殿闘簮双彩燕并和春色上钗头其四云小池春破玉玲珑声触帘钩渐好风闲绕防干掐花树春痕已着半梢红观此四诗与帖子格调何异岂久于翰苑而笔端自然习熟耶【丹阳集】
　　张籍韩愈髙弟也愈尝作此日足可惜赠之八百余言又作喜侯喜至之篇赠之二百余言又有赠张籍一篇二百言皆不称其能诗独有调张籍一篇大尊李杜而末章有顾语地上友经营无太忙之句病中赠张籍一篇有半涂喜开凿派别失大江吾欲盈其气不令见麾幢之句醉赠张徽有张籍学古淡轩昻避鸡羣之句则籍有意于慕大而实无可取者也及取其集而读之如送越客诗云春云剡溪口残月镜湖西逢故人诗云海上见花发瘴中闻鸟飞送海客诗云入国自献寳逢人多赠珠紫掖发章句青闱更咏歌如此之类皆骈句也至语言拙恶如寺贫无施利僧老足慈悲收拾新琴谱封题旧药方多申请假牒秖送贺官书此尤可笑至于乐府则稍超诣姚秘监尝称之曰妙絶江南曲凄凉怨女诗白太傅尝称之曰尤攻乐府词举代少其伦由是论之则人士所称者非以诗也
　　应制诗非他诗比自是一家句法大抵不出于典实富艳尔夏英公和上元观灯诗云鱼龙曼衍六街呈金鎻通宵启玉扄冉冉逰尘生辇道迟迟春箭入歌声寳坊月皎龙灯淡紫舘风防鹤焰平宴罢南端天欲晓回瞻河汉尚盈盈王岐公诗云雪消华月满仙台万烛当楼寳扇开双凤云中扶辇下六鳌海上驾山来镐京春酒沾周宴汾水秋风陋汉才一曲升平人尽乐君王又进紫霞杯二公虽不同时而二诗如岀一人之手盖格调当如是也丁晋公赏花钓鱼诗云莺惊凤辇穿花去鱼畏龙顔上钓迟胡文恭云春暖仙蓂初靃靡日斜芝盖尚徘徊郑毅夫云水光翠绕九重殿花气浓薫万夀杯皆典实富艳有余若作清癯平淡之语终不近尔
　　顔延之谢灵运各被防拟北上篇延之受诏即成灵运久而方就梁元帝云诗多而能者沈约少而能者谢眺虽有能速多寡之不同不害其俱工也
