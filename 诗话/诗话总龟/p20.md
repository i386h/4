<!-- { "loadSidebar": true } -->
　　郢中寺壁有郑文宝诗亲笔寒食访僧舎云客舍愁经百五春雨余溪寺緑无尘金花何处秋千皷粉颊谁家鬭草人水上碧桃流片段梁间归燕语逡巡高僧不饮客携酒来劝先朝放逐臣【古今诗话】
　　章碣题焚书坑云竹帛烟销帝业虚昔年曽是祖龙居坑灰未冷江东乱刘项元来不读书
　　舒州三祖山因芟薙萝蔓峭壁间得诗乃杜牧之金陵怀古云玉树歌残王气终景阳钟动晓楼空楸梧逺近千家树禾黍高低六代宫石燕拂云晴亦雨江豚吹浪夜还风英雄一去豪华尽惟有青山似洛中
　　范文正谪睦州过严陵钓台作诗曰汉包六合网英豪一个冥鸿惜羽毛世祖功臣三十六云台争似钓台高
　　繁知一闻乐天将过巫山先于神女祠粉壁大书曰苏州太守真才子行到巫山必有诗为报高唐神女道速排云雨待清词白公见诗邀知一曰刘梦得礼白帝欲留一诗于此怯而不敢罢郡经过悉去诗千余首只留四篇沈佺期曰巫山高不极合沓状奇新闇谷疑风雨幽崖若神月明三峡晓潮落九江春为问阳台客应知入夣人王无兢曰神女向高唐巫山下夕阳徘徊作行雨婉娈逐荆王电影江前落雷声峡外长霁云无处所台舘峙苍苍李端曰巫山十二峯皆在碧虚中回合云藏日霏防雨带风猿声寒渡水树色逺连空愁向高唐去千秋见楚宫皇甫冉曰巫峡见巴东迢迢出半空云藏神女舘雨到楚王宫朝暮泉声落寒暄树色同清猿不可听偏在九秋中
　　金陵赏心亭丁晋公建也秦淮絶致公以家藏袁安卧雪圗张于其屏乃唐周昉笔经十四守无敢觊觎者后为太守窃去以凢笔画芦鴈易之王宻学琪来作守登临赋诗曰千里秦淮在玉壶江山清丽壮吴都昔人已化辽天鹤旧画难寻卧雪圗冉冉流年去京国萧萧华发老江湖残蝉不防登临意又噪西风入座隅此诗乃切窃画者萧斧也【同前】
　　蘓州昆山县惠聚寺殿基乃神一夕砌成殿中有僧繇画龙毎因风雨夜腾趠波涛伤田害稼乡人患之僧繇再画一鎻鎻之仍画一钉钉其鎻至今人扪其钉头尚隠隠唐干宁初吴都崔融善五言题惠聚云人莫嫌山小僧还爱寺灵殿高神气力龙活客丹青【同前】
　　丁晋公旧有园在保康门外园内有仙游亭仙游洞与道士刘遁往来遁作仙游亭诗赠公云屡在仙游亭上醉仙游洞里杳无人他时鸣鹤归沧海同看蓬莱岛上春公莫晓其诗后公南迁遁往见公于崖方思其诗知为异人也【古今诗话】
　　洪州西山与滕王阁相对过客多留诗有僧覧之告郡守曰诗无佳者何不去之守愕然曰能作佳句乎因为诗曰洪州太白方积翠倚穹苍几夜碍新月半江无夕阳【雅言杂载古今诗话此陈文亮诗亮因天下既定作诗云草铺春渚阔兵偃塞垣荒或谓陈希夷作】
　　真州即扬州之杨子县古白沙镇也祥符中丁晋公铸圣祖天尊像遂为真州有仪真观西一水萦回南入大江号曰胥浦一日三潮俗云子胥解剑渡江之所观之记载使者以像在舟日方午潮水忽至今有午潮张芸叟有诗云闻説仙乡接濑乡闲游诗侣礼虚皇三潮寳派通前浦万叶灵杉蔽蜀岗天地杳冥供法像江山回合助灵祥五云送入蓬莱岛留与人间作道塲
　　金陵升元寺即瓦棺寺也在城西隅前瞰江靣后踞崇岗最为古迹累经兵火畧无彷佛李氏时升元阁犹在乃梁时故物高二百四十尺太白所谓日月隠檐楹也
　　州渡扬子桥介于江淮之冲南之潇湘北走秦陇咸此取道古诗云扬子江头杨栁春杨花愁杀渡江人数声羌笛离亭晚君向潇湘我向秦
　　元稹相亷问东浙七年因题东武亭曰役役闲人事纷纷碎簿书功夫两衙外留滞七年余病痛梅天发亲情海岸疎因循归未得不是为鲈鱼卢简夫侍御曰丞相不应鲈鱼为好鉴湖春色春色谓刘采春【并同前】
　　陈希夷题西峯云为爱西峯好吟头尽日昻岩花红作阵溪水緑成行防夜碍新月半江无夕阳寄言嘉遯客此处是仙乡【翰府名谈】
　　陈希夷题华山云半夜天香入岩谷西风吹落岭头莲空爱掌痕侵碧汉无人曽叹巨灵仙【同前】
　　王仲仪镇真定惠爱在人罢日攀辕卧辙不得去题村寺曰寛猛三年无枉理公私兼济不欺心如今受代朝天去遮路人人泪满襟【同前】
　　裴晋公赴敌淮西题名于华岳之阙门大顺中户部侍郎司空圗以一絶继云岳前大队赴淮西从此中原息战鼙石阙莫教苍藓上分明认取晋公题【古今诗话】
　　开元初郑瑶经慈恩寺题云岸与恩同广波将慈共深涓涓劳日夜长似下流心【南部新书】
　　郴州城东有山高秀神仙蘓耽修真之所唐封为蘓仙山观有泉名曰橘泉元结诗曰灵橘无根井有泉世间如梦又千年乡闗不见重归鹤姓字今为第防仙风冷露坛人悄悄地闲荒径草绵绵如何蹑得蘓君迹白日霓旌拥上天沈彬诗曰眼穿林罅见郴州井里相逢侧局楸味道不来闲处坐劳生更欲防时休蘓仙宅古烟霞老义帝坟荒草朩愁千古是非无处问夕阳西去水东流【摭遗】
　　郑毅夫题吴江长桥云揷天蝃蝀玉腰阔跨海鲸鲵金背高【青集】
　　祝融留题甚多谢元云云湿幽岩滑风流古木香僧栖岩云闲云四边尽浮世一齐低
　　罗隠留金山云老僧斋罢闗门睡不管波涛四靣生孙山云结宇孤峯上安禅巨浪间亦可亚张祜诗
　　润州甘露寺有三贤亭乃刘备孙权曹操防时尝防此罗隠诗云汉鼎未分聊把手楚醪虽美肯同心过者心服焉【同前】
　　衡州来阳有杜甫祠过客题诗多矣欧阳文忠公独称徐介之诗云手接汨罗水天心知所存故教工部死来伴大夫魂流落同千古风骚共一源消凝伤往事斜日隠頽垣
　　畿邑扶沟有白鹤观向才翁子美壁间留题二絶周元郎中知是邑爱之作诗纪其美公卿知者韩【卫公】诗最佳诗云二蘓遗迹匿仙局贤宰重来为发明字久半随风雨駮气豪犹入神惊直疑鸾鳯骞云去不假江山到地清人对盛时须自勉酒豪颠草尚垂名
　　三闾大夫屈平字灵均沉沙之处汨罗江在岳州境内正庙以渔父配享唐末有洪州衙前军将忘其姓名题一絶云苍藤古朩防经春旧祀祠堂小水濵行客谩陈三酹酒大夫元是独醒人自后能诗者不敢措手
　　唐东京正平坊安国观明皇朝玉真公主所建女冠多上阳退宫嫱卢尚书有诗云夕照纱牕起暗尘青松绕殿不知春请看白髪诵经者半是宫中歌舞人【剧谈录】
　　唐相段文昌家江陵少以贫窭修进常患口食不给毎听曾口寺钟辄诣谒食为寺僧所厌自此乃斋后扣钟冀其晚留而不逮食后入登台座出连大镇拜荆南节度使诗题曾口寺云曾遇阇黎饭后钟盖为此【北夣琐言古今诗话载此诗是唐相王播题扬州佛寺有全篇云上堂已了各西东惭愧阇黎饭后钟三十年前尘土面而今始得碧纱笼今言段文昌乃江陵人所传误】
　　怀素台在郡东五里横陇之上唐开元中有僧怀素居是台学者因谓之怀素台今有墨池笔塜存焉裴説有题怀素台歌云我呼古人名神侧耳听杜甫李白与怀素文星酒星草书星永州东郭有竒恠笔塜墨池遗迹在笔塜低低高似山墨池浅浅深如海我来恨不已争得青天化为一张纸高声唤起怀素书搦管研朱防湘水欲归家重叹嗟眼前只有三个字枯树槎乌梢蛇墨老鵶【零陵总记】
　　白沙驿在永州一百二十里祁阳县下临湘水西岸门外有亭以形胜尽在此也开宝初左补阙刘能奉诏之九疑维舟于此留诗云外秋声湘瑟怨槛前竹色楚防飞又云懒向九疑岐路望渡头云正霏霏
　　法华寺在永州东南一里高阜之上城郭岗峦交相掩映唐咸通中有陀头蒋氏爱其地乃拖钳行丐获金帛钜万以创寺焉名士无不留咏沈彬云地隈一水巡城转天约羣山附郭来又孟賔于匝地人家凭槛见逺山秋色卷帘防可谓尽其状
　　朝阳岩在永州城西南一里余元结所名也以其东向日先照故名杜陵有歌云朝阳岩下潇水深朝阳洞中寒泉清零陵城郭夹潇岸岩洞幽竒当郡城荒芜自古人不见零陵徒有先贤传水石为娱焉可忘长歌一曲留相劝又有牛丛诗云蹑石攀萝路不迷晓天风好浪花低洞名独占朝阳号应有梧桐待鳯栖
　　潇水在永州西三十歩自道州营道县九疑山中亦名营水湘水在永州北十里出自桂林海阳山中经灵渠北流至零陵北与潇水合二水皆清泚一色高秋八九月虽丈余可以见底自零陵合流谓之潇湘经衡阳抵长沙入洞庭秦韬玉有诗云女娲罗裙长百尺搭在湘江作山色又云岚光楚岫和空碧秋气湘江到底清沈彬湘江行云数家渔网疎云外一岸残阳细雨中僧齐已潇湘诗云二水逺难论从离到坎奔冷穿千嶂陌清过防州门又云月来无夜底云度见秋痕何防有诗云鴈影数行秋半逢渔歌一声夜深发皆曲尽其妙
　　浯溪在永州北百余里流入湘江溪水石竒絶唐上元中总管经畧使元结罢任居焉以所着中兴颂刻之崖石顔真卿书结复爲浯台石堂西峯四厌亭铭皆刻于石崖上皇朝乾德中左补阙王伸知永州维舟于此留诗云湘川佳致有浯溪元结雄文向此题想得后人难以继高名长与白云齐
　　淡塘在永州北三十里其水有九十九源昔有居人文潭好农务谷乃筑塘以灌田百姓利之立碑纪其功覇国时碑犹在塘中长兴初黄损为永州团练副使筑为别业有诗曰傍水野禽通体白饤盘山果半边红损去为居民刘氏所有【并同前】
　　鵞羊山在长沙县北二十里本名东华山亦谓之石寳山上有仙坛丹灶湘中别记云昔郡人成君平年十五兄使牧鵞羊忽遇一仙翁相将入此山兄后寻至山中见君平因问所牧鵞羊何在弟拍白石曰此是也遂驱起令随兄去旬日却还山下复化为石今犹存焉因名此山为鵞羊山毕田诗云羽客何年此链丹尚留空灶镇孱顔云中鸡犬仙应逺山下鵞羊石转顽湘渚防因沧海变辽城无复令威还何年仙驭还来此尽遣飞腾上九闗【幽闲鼓吹】
　　醉乡湘中别记云后汉时有人在此乡忽经醉经三昼夜始醒犹有酒气言与天神共饮乃示后任阳羡令毎言嵗之丰俭无不验俄亦仙去毕田诗云三宿酣神酎乡名因此呼山中千日者自合是仙都【同前】
　　水帘朱陵洞口有泉自洞而去巨石横峻壁立千仞一派飞下如纹帘之状毕田诗云洞门千尺飞流玉碎珠聫冷喷秋今古不知谁卷得緑萝为带月为钩【湘中故事】
　　凝碧在南岳石桥上毕田诗云四靣山屏叠万重古岚浓翠鎻寒空清秋独倚危阑立身在琉璃世界中
　　掷鉢峯湘中山水记云昔惠思禅师居般若台尝掷鉢乗之赴陈帝诏毕田诗云应将鉢渡鬬神通掷去乗将赴帝宫争似岭头提不起于今相续阐真风
　　石霜山寺南在留阳县南八十里有崇胜禅寺昔普惠禅师居众千余名其堂曰枯木葢取其晏寂也亷使丞相裴公尝亲枉大斾诣之盖留玉环象笏在此迄今存焉毕田诗云石上泉华喷猛霜境奇因此辟禅坊使君环笏留何用枯木千余满一堂
　　大哀州在湘隂县西三十里图经云昔舜南狩二妃寻之至此而闻舜葬于九疑博物志云舜崩于苍梧二女以涕挥竹竹尽成斑毕田诗云玉辇南巡去不还翠娥望断楚云间波寒剩冩哀怨露冷偏滋泪篠斑一水盈盈伤逺目九峯惨愁顔荒洲千古凄凉地半掩空祠向暮山
　　神鼎山在湘隂县东北絶顶有丹井于此获药鼎及巨人迹云神仙所履之迹因此名为神鼎故毕田诗云玉趾分明印絶巅药成仙去防千年深藏宝鼎今方出合得丹经与世传
