<!-- { "loadSidebar": true } -->
东坡与子由别诗，题中屡言“初别”。考嘉六年辛丑冬先生授大理评事，签书凤翔判官时，子由留京侍老苏公，《十一月十九日与子由别於郑州西门之外马上赋诗》七言古一篇，此二公相别之始也。熙宁二年己酉服阕还朝，任开封推官，寻改杭州通判，子由自陈送至颍州而别，有《颍州初别子由》五言古二首，其诗云：“我生三度别，此别尤酸冷。”所谓“三度别”者，自郑州一别西门之後，治平三年，先生自凤翔还朝，子由出为大名推官。此事详《栾城集》，而先生集中无诗。熙宁十年丁巳，先生以四月赴徐州任，是秋子由至徐，留月馀赴南都，有《初别子由》五言古一首。其将赴南都也，与先生会宿逍遥堂，作两绝句，先生有和作二首，时子由从张文定签书南京判官也。元丰三年庚申，先生赴黄州过陈，子由自南都来别，有《子由自南都来陈三日而别》五言古一首，时正月十四日也。五月，子由将赴筠州，复至黄州，留半月乃去，先生有《迎子由》诗七律一首，又五言古一首，而相别时无诗。元丰七年甲子，先生授汝州团练副使，五月由九江至筠州与子由别，有《别子由三首兼别迟》，皆七言古诗；又有《初别子由至奉新作》五言古一首。元丰八年乙丑，先生自登州以礼部员外郎召还朝。明年为元元年丙寅，先生除中书舍人、翰林学士、知制诰，而是年子由亦自绩溪令召入为秘书省校书郎。至元四年己巳，先生除龙图阁学士左朝奉郎，出守杭州，子由代为翰林学士。是年子由使契丹，先生自杭作七律一首送之。其出守杭时，相别无诗。元六年辛未，先生自杭召还朝，除翰林承旨，是时子由为尚书右丞。五月入院，以弟嫌请郡。八月，以龙图阁学士出知颍州。时先生寓居子由东府，在右掖门之前数月而出知颍，乃作五言古一篇留别子由，题曰《感旧诗》。其序中记嘉中与子由同举制策、寓居怀远驿事，此事在《辛丑马上》一篇之前，而本集无诗可考也。元七年壬申，以兵部尚书召还，迁礼部尚书、端明殿学士兼翰林侍读学士。明年癸酉八月，以龙图、端明两学士出知定州，九月十四日与子由别於东府，有《东府雨中别子由》五古一首。合前出知颍时，则东府之别，凡二次矣。此首叙及“对床夜雨”事，先生与子由诗凡屡用之。《感旧诗序》中所记：“元丰中谪居黄冈，而子由亦贬筠州，尝作诗以记其事。”则指元丰六年癸亥初秋寄子由五古一首言之，非别诗也。绍圣四年丁丑，先生谪海南，子由亦贬雷州，五月十一日相遇於藤，同行至雷，六月十一日相别渡海，有《子由终夕不寐因诵渊明诗劝余止酒和元韵赠别》诗五古一首。以上考先生别子由诗次第，大略如此。中言“初别”者凡三，盖皆一时合并，不忍遽以别言，而特加“初”字，以志惊目之笔也。迨其後，又变别而云“感旧”，则“初别”之义益明矣。
广东有羊桃，一曰洋桃。其树高五六丈，花红色，一蒂数子。七八月间熟，色如蜡。一曰三佥，亦曰山佥，俗语讹“菱”为“佥”也。有五棱者名五棱，以糯米水浇之则甜，名糯羊桃。粤人以为蔬，能辟岚瘴之毒。以白蜜渍之，持至北方，可已疟。苏诗“恣倾白蜜则五棱”，谓此也。或乃指广南以田为棱，白蜜以言酒；或又引《岭表录》泷州山中多紫石英，其大小皆五棱，皆谬说也。
七古平韵到底者，单句末一字忌用平声，固已，然亦有文势自然，遂成音节者。以苏诗论之，即如“问今太守为谁欤？雪眉老人朝扣门”，“潮阳太守南迁归，山耶雪耶远莫知”，“画山何必山中人，汝应奴隶蔡少霞”之类，皆行乎其所不得不然者也。若“欲从稚川隐罗浮，故人日夜望我归”，乃於一篇中有二句，要之非出自然，则固不可耳。
东坡《和蔡景繁海州石室》诗，阮亭不取入七言诗选，盖以为音节非正调也。然此间呼吸消纳，自不得不略通其变，其于正调之理一也。○诗二十韵，单句以仄押句尾者凡十一句，单句第五字用仄者凡十七句，此则所以与对句第五字相为吐翕，而可以不须皆用仄矣。苏诗似此者尚多，可以类推。《古夫于亭问答》所载：“张萧亭论单句住脚字，如以入为韵，则第三句或用平，第五或用上，第七或用去，必错综用之，方有音节。”其言虽是，然犹未尽其也。
苏诗“丹枫翻鸦伴水宿”，施注引“水禽曰宿”。但此句“宿”字，自指人说。
《宋诗钞》之选，意在别裁众说，独存真际，而实有过於偏枯处，转失古人之真。如论苏诗，以使事富缛为嫌。夫苏之妙处，固不在多使事，而使事亦即其妙处。奈何转欲汰之，而必如梅宛陵之枯淡、苏子美之松肤者，乃为真诗乎？且如开卷《凤翔八观》诗，尚欲加以芟削，何也？馀所去取，亦多未当。苏为宋一代诗人冠冕，而所钞若此，则他更何论！
文定自是北宋一作家，而《钞》亦不入。
渔洋云：“文定视文忠，邾、莒矣。”然实亦自在流出，无一毫掩饰，虽局面略小，然胜於子美多矣，抑且大於圣俞也。盖自杨、刘首倡接踵玉溪，台阁钜公先以温丽为主，其时布衣韦带之士，何能孤鸣复古？而独宛陵志在深远，力涤浮滥，故其功不可没，而其所积则未厚也。昔人所云：“去浮靡之习於昆体极弊之际，存古淡之道於诸大家未起之先。”斯为确评定论耳。
清江三孔，盖皆学内充而才外肆者，然不能化其粗。正恐学为此种，其弊必流於真率一路也。言诗於宋，可不择诸！
平仲《题老杜集》云：“吏部徒能叹光焰，翰林何敢望藩篱！”是亦以“吏部”为韩对李翰林矣。何以误会欧诗而沿用之耶？
吴钞云：“元文人之盛，大都材致横阔，而气魄刚直，故能振靡复古。”其伦固是。然宋之元诸贤，正如唐之开元、天宝诸贤，自有精腴，非徒雄阔也。即东坡妙处，亦不在於豪横。吴钞大意，总取浩浩落落之气，不践唐迹，与宋人大局未尝不合，而其细密精深处，则正未之别择。即如论苏诗，首在去梅溪之，而并欲汰苏之富缛。夫梅溪之，本不知苏，不必与之较也。而苏岂以富缛胜者？此未免以目皮相。观吴孟举所作序，对针嘉、隆人一种吞剥唐人之习，立言颇为有见。而及观其中间所选，则是目空一切、不顾涵养之一莽夫所为，於风雅之旨殊远。
节孝先生徐积，东坡比之玉川子。然其《月食诗》，蹊迳浅露，非玉川之比也。其中间杂言後忽四言，与所作《爱爱歌》後半忽夹四言《毛诗》成句，皆不调叶。
徐仲车《大河》一篇，一笔直写，至二百韵，殊无纪律。诗自有篇法节制，若此则不如发书一通也。《李太白杂言》一首，亦空叫嚣，尚在任华之下。
郑介公人品本不以诗重，阮亭谓其《古交行》、《呈子京》等篇，在乐天、东野间，亦因人而重其言耳。《和王荆公何处难忘酒》一章，大言炎炎，遂令荆公无地可容矣。
□巢诗胜於西。□巢，西之弟也。其《和荆公土山韵》诗三首，虽乏警策，亦自不弱。
张舜民芸叟诗，颇有意议。《赐资治通鉴》一首甚佳，不独情文兼到，抑亦可备故实也。
王逢原《题定州阅古堂诗叙》：“韩丞相作堂，而於堂之两壁，画历任守相将帅。”又谓“请留中壁，搜国匠第一手写韩公像”。此乃悬计之词。其後果有作韩公像者，乃在魏公去定州之後。观宋子京诗可见。
逢原诗学韩、孟，肌理亦粗，而吴钞乃谓其高远过於安石。大抵吴钞不避粗犷，不分雅俗，不择浅深耳。
文湖州诗，气韵不俗，比之苏、黄诸公，觉未能深造耳。
秦淮海思致绵丽，而气体轻弱，非苏、黄可比。
张文潜气骨在少游之上，而不称着色，一着浓绚，则反带伧气，故知苏诗之体大也。
《侯鲭录》所载文潜《七夕歌》、《韩马》之类，皆不见佳。《中兴颂》诗亦不佳。
厉樊榭疑《声画集》刘叔赣即贡父。今观所载题画诸作，气格亦不凡，当是贡父诗也。初白注苏，於《韩马》诗，竟未采入。
郭功父《金山》、《凤凰台》诸作，皆体气豪壮。而阮亭以为诗格不高，其旨微矣。
黄裳冕仲诗，格虽不高，而颇有疏奇处。此自不能深造。然亦可见各人各种之不同，岂必蹈常袭故哉？
情景脱化，亦俱从字句锻炼中出，古人到後来，只更无锻炼之迹耳。而《宋诗钞》则惟取其苍直之气，其於词场祖述之源流，概不之讲，後人何自而含英咀华？势必日袭成调，陈陈相因耳。此乃所谓腐也。何足以服嘉、隆诸公哉？
说部之书，至宋人而富，如姚令威、洪容斋、胡元任、葛常之、刘後村之属，不可枚举。此即宋人注宋诗也。不此之取，而师心自用，庸有当乎？
晁无咎《信州南岩》诗，起结纯用杜公《望岳诗》，可谓有形无神。
无咎才气壮逸，远出文潜、少游之上，而亦不免有边幅单窘处。
李端叔诗，殊不为工，东坡称其工尺牍耳。
魏泰道辅《隐居诗话》云：“黄庭坚喜作诗得名，好用南朝人语，专求古人未使之一二奇字缀葺而成诗，自以为工，其实所见之狭也。故句虽新奇，而气乏浑厚。吾尝作诗题编後云：‘端求古人遗，琢抉手不停。方其得玑羽，往往失鹏鲸。’此论虽切，然未尽山谷之意。後之但求浑厚者固有之矣，若李空同之流，殆所谓‘鹏鲸’者乎”？
俞紫芝秀老诗思清逸，当与林君复并称。
●卷四
山谷《竹枝词跋》云：“古乐府有‘巴东三峡巫峡长，猿鸣三声泪г裳’。但以抑怨之音，和为数叠，惜其声今不传。予自荆州上峡入黔中，备尝山川险阻，因作二叠，传与巴娘，令以《竹枝》歌之。”盖每首後二句，叠一遍也。又云：“或各用四句入《阳关》、《小秦王》，亦可歌也。”此则每句用叠也。按《苕溪渔隐丛话》：“唐初歌词所存者，止《瑞鹧鸪》、《小秦王》二曲，是七言诗。《瑞鹧鸪》犹依字易歌，若《小秦王》必须杂以虚声，乃可歌也。”查他山云：“《小秦王》一名《古阳关》，盖《小秦王》与《阳关》音节相埒耳。”○後三首太白，大约此皆《竹枝》中极着意者矣。当与刘梦得之作抄写一编，而以杨铁崖之属继之。
“露花倒影柳三变，桂子飘香张九成”，“山抹微□秦学士，露花倒影柳屯田”，阮亭自谓其“月映清淮何水部，□飞陇首柳吴兴”胜於前句。至若山谷云：“闭门觅句陈无己，对客挥毫秦少游。”而後人有句云：“挥豪对客曹能始，闭阁焚香尹子求。”此不谓之袭旧乎？
阮亭所举宋贤绝句可继唐贤者几数十首，然何以不举山谷《广陵早春》之作云：“春风十里珠帘卷，仿佛三生杜牧之。红药梢头初茧栗，扬州风物鬓成丝。”
山谷於五古，亦用巧织，如古律然，特其气骨高耳。
