<!-- { "loadSidebar": true } -->
杨廉夫诗：“夜半酒酣呼阿吉。”“吉”字注“平声”。此与《日下旧闻》所载《卖驴券》中语同。小朱何以独讥之？
《漫兴七首》序云：“学杜者必先得其情性语言而後可，即其情性语言，必自《漫兴》始。”朱竹尝讥其不知“兴”字本为“与”字之讹。然姑无论此，即以学杜而论，亦岂可先自此等绝句入手？此廉夫自文其吊诡之习，而援儒之墨之论也。○若以此为学杜入迳，则必专以《江畔寻花》、《风雨看舟前落花》等诗为职志。此种在杜公原自有大处，而专目此为杜公之情性语言所在，则谬矣。所谓情性，犹言脾气，非性情之谓也。杜诗原有此二字。
《竹枝》本近鄙俚。杜公虽无《竹枝》，而《夔州歌》之类，即开其端。然其吞吐之大，则非但语《竹枝》者所敢望也。刘梦得风力远不能跻杜、韩，而惟《竹枝》最工，可见其另属一调矣。虞伯生竟以清遒得之，杨廉夫乃以浮艳得之，非可以一概与杜论也。
编录《竹枝》，竟须以刘、虞、杨三家为主。
杨之妙处，自不可掩。而其他诗之靡，亦不可掩。
《小游仙》，以廉夫之艳彩为之，自有奇情，迥非唐人之滥可比。
铁崖《毗陵行》，结处以两句叠作收场，此从来所未有也。
玉山主人云：“所谓嬉春体，即老杜以‘江上谁家桃李枝，春寒细雨出疏篱’为新体也。先生谓诗人多为宋体所梏，故作此体变之云。廉夫嬉春体七律，一云《赋俏唐体遗钱塘诗人学杜》者，此犹之《漫兴七首》意也。杜公七律中似此者自言‘效吴体’、‘戏为俳偕体’，在杜律中拗平仄者已是变体，此则杜公之变而又变者。廉夫乃持此以告当世之学杜者，岂非‘不揣其本，而齐其末’者哉？此种在杜公已属俳偕，而在廉夫集内，则尚算拘谨者矣，固无怪其自负为去杜不远耳。”玉山与铁崖情迹最密，此言必亲受之。但不知所谓以此体变“宋体”之“所梏”者，是何机括？元音靡弱，正是太趋长吉一派，而中少骨力耳。南宋之弱，又与元之靡弱不同，乌可以宋体为词哉？
杨廉夫自命学杜，正如老旦扮外，上场道白，时露情态。廉夫於元末时事，洞在胸中，而沉酣声伎，此达人之识，不待吟《老客妇》也。观其在张士诚席上一绝，足见一斑矣。此诗在廉夫集中，却属去杜不远，正不必其摹杜之词也。
张光弼《白翎雀歌》，竹取入《明诗综》，亦是清直之作，非可与道园诗同论。但举以证题，作本事诗可耳。
张光弼酒间为瞿宗吉诵其《歌风台》诗，以界尺击案，渊渊作金石声。然此诗只起二句豪迈称题，以下亦不能酣恣也。
张光弼之诗，竹谓其派出西昆，未免过于浓缛。然其笔势，却自平直。
诗固不妨浅澹，然□林则未能免俗。
元人之绮丽，恨其但以浅直出之耳，此所以气格不逮前人也。
周石初霆震序张梅间集曰：“近时谈者，糠秕前闻，或冠以虞邵之序，而名《唐音》，有所谓‘始音’、‘正音’、‘遗响’者，孟郊、贾岛、姚合、李贺悉在所黜。或范德机之名，选《少陵集》止取三百十一篇，以求合於夫子删诗之数。承讹踵谬，转相迷惑，而不自知。”盖石初持论耿介，不苟随时者也。
石初多乱离纪事之作，有关史事。
王梧溪《夜何长》三叠，盖寓乱极思治之意，不减甯戚《扣角歌》。
王梧溪《白翎雀引》亦主石德闾，而其词该括有元一代兴亡之事，其旨则《书无题後》诗云：“莫识《白翎》终曲语，蛟龙□雨发无时。”可以相证也。
王原吉才力富健，而抑扬顿挫，不尽如元人概涂金粉，至此而元人之境与宋人之境归於一矣。
华彦清幼武诗，竹评其浅易。其《义兵行》一篇，虽从《兵车行》脱出，而质直洁净，尚不同吞袭调子。
丁鹤年《题凤浦方氏梧竹轩》七律，时作者俱为佥衽。然末句“共负奇才”，似乎再一含蓄更妙。
鹤年血葬母，忠孝性成。其《感梦》、《迁葬》诸什，悲痛沉郁；《异乡清明》一律，直到杜公。
顾仲瑛《次铁崖天宝宫词韵》云：“韩虢并骑官厩马，醉搀丞相踏堤沙。”可谓翻新。
仲瑛小诗，极擅风致，《竹枝》固颉颃铁崖，题画亦足配□林。
昆山亭馆三十六处，铁崖《吴咏》所谓“三十六桥明月夜，姑苏城里有琼花”也。按仲瑛有二妓，曰小花、南枝秀。其《花游曲》所谓“花起作回风杯”，盖亦指此。
顾仲瑛《玉山璞藁》，虽皆一时飞觞按拍，豪兴吐属，然自具清奇之气。其一段遐情逸韵，飘飘欲仙，乃有杨铁崖所不能到者。
张伯雨《竹枝词》“黄土筑墙茅盖屋，门前一树紫荆花”，渔洋所极推赏也。其《西湖竹枝》云：“光尧内禅罢言兵，几番御舟湖上行。东家邻舍宋大嫂，就船犹得进鱼羹。”可备故实。○渔洋极赏贞居绝句，谓有坡、谷遗风。
叶静斋《草木子》云：“赵仲穆，子昂之子，宋秀王後裔，能作兰木竹石。道士张伯雨题其墨兰云：‘近日国香零落尽，王孙芳草遍天涯。’仲穆见而愧之，遂不复作。”然“王孙”之怨，以讽子昂可耳；又以讽仲穆，则太纷纷矣。
张伯雨方外畸人，其《游仙词》特为奇丽。金相蔡松年跋东坡墨迹所云：“醉笑调歌，灵音相答，皆九霞空洞中语。後复有神游八表者，传诵而来，洗空万古俗气”数语，仿佛遇之。
仇山村《读陈去非集》云：“莫道《墨梅》曾遇主，黄花一绝更堪悲。”其首句云：“简斋吟册是吾师，句法能参杜拾遗。”山村之言曰：“近世集唐诗者，以不用事为第一格。少陵无一字无来处，众人固不识也。若不用事云者，正以文不读书之过耳。”盖其志杜如此。其诗则《兴观诗集》，止七言近体三十八首，因卷首有王修撰希范大书“兴观”二字，遂以名之。後有石民瞻跋，称其“手书笔笔无倦意，他日贵游子弟捐一石刻之，使吾辈皆得墨本，以刮目散怀，亦一奇事。”此本即渔洋所谓“格调靡靡，远在赵子昂下”者也。《阎氏园池》、《春日田园杂兴》、《游石室洞》三首，渔洋称其“差可观，亦皆浅浅耳。”又渔洋所称《挽陆右丞》“甘抱白日没，不知沧海深”二句，实警策语也。
仇、白宋末齐名，皆有小致耳，论者乃等诸元初之欧、虞，过矣。
龚子敬肃《咏史》有“文若纵存犹九锡，孔明虽死亦三分”之句，为时传诵。其咏《岳王孙县尉复栖霞墓田》七律，甚有风格。
杨文宪奂《录汴梁宫人语十九首》，即宫词之遗意，而裁作五言，为小变矣。文宪又尝作《汴故宫记》。
七言歌行，以极长之句，杂以《骚》体，中插三言、四言，皆所不难，独中间插入七言整句一联，则颇离合拍，虽以欧公庐山高，尚未免以气胜压人也。求於此等处拍出正调之七言，而从容中节，毫无强拗，盖洵所罕见。所以渔洋极不劝人为此。
陈刚中孚《安南即事》五律长篇，可当《安南志略》。
邓善之际元之盛，一时如范德机、高彦敬、赵子昂、鲜于伯机辈，皆相与往来，其诗亦名重一时。而今观之，殊多肤率。
善之集中题画诗极多，想一时所接，皆胜流鉴藏家也，而其诗皆不足观。
高房山小诗，有胜於□林处。
卢彦威亘《读王维夷门歌》，虽意在怀古，而语颇直率。序云：“用其意其歌续其後。”不知所谓用其意者，用其何意也？
任松乡士林《题翰墨十八辈封爵图》，用事颇巧。
于紫岩以李长吉《金铜仙人辞汉歌》未能达意，因作《後歌》以广之，此所谓画蛇添足。
“山围花柳春风地，水浸楼台夜月天”，此紫岩所足《西湖》句也，虽平正而尚雅。然西湖诗以“楼台”对“花柳”，不嫌稍熟乎？
傅汝砺诗有格调，其用小谢体诗，神貌俱似。《剑门图》一首，直用杜韵，却无出路。
虞公极赏傅若金《古松图歌》，由是名动京师。然末句仍回到首句之意，未免味薄。虽多一韵，以唱叹出之，然此句似不必叠韵也。
《浑沌石行》，赋武侯八阵碛中小石也。其诗仿少陵《古百行》，此固不为化境，然与李景文一辈不同。至於《题刘伯希古木》、《双剑图歌》之类，则真得杜意，宜乎渔洋谓其“歌行得子美一鳞片甲”也。
《送邓朝阳归赴分宁州杉市巡检》诗末句云：“我有家君欲寄将。”此上三、下四句法，自韩公以後，人罕为之。然与砺笔虽清劲，而与韩派法自殊，似未叶合。
傅与砺歌行之学杜，自后山、简斋不及也。然尚恨未能出脱变化，此亦连幅之隘，难以相强者也。
宋诚夫本大都人，至治元年廷试第一人。其殿试诗云：“扶摇九万风斯下，礼乐三千日未斜。”此真状元语也。
诚夫《大都杂诗》，亦学樊川，可与萨雁门雁行。
欧阳元功谓“宋显夫诗，务去陈言，虽《大堤》之谣，《出塞》之曲，时或驰骋乎江文通、刘越石之间，而燕人凌□不羁之气，慷慨赴节之音，一转而为清新秀伟之作，齐、鲁老生不能及也。”此可参证吾北平人诗脉。
宋显夫才力在诚夫之下。
王继学《题兰亭定武本》五古，以周成顾命垂戈为比，其意竟以《定武》为昭陵玉匣之本上石者矣。诗不佳。
继学《行路难》二首，调谐词达。
继学《竹枝》本滦阳所作，山川风景，虽与南国异，而《竹枝》之声，则无不同。铁崖《西湖竹枝词序》云尔。
元时如傅与砺之似杜，李溉之之似李，皆有格调而无变化，未免出于有意耳。
铁崖谓“善作《琴操》，然後能作古乐府。和余操者李季和为最，其次夏大志也”。今观李季和《和铁崖箕山操》，诚为近古。金仁山作有“广”字，自不同。
五峰五古，喜言仙家事。
五峰《铁笛歌》：“具区下浸三万六千顷之白银浪，洞庭上立七十二朵之青瑶岑。”下一句调不合，须添一字。
李季和诗非一调，大约本之《诗》、《骚》，亦有似佛偈者、道者，时出叶韵，以为近古，颇似英雄欺人。
元人专於风调擅场，而句每相犯，如“银河倒挂青芙蓉”等类之句，殆几于人人集中有之。其所谓枕藉膏腴者，不出太白，则出长吉，此唱彼和，摇な拊铎，至于千篇一律，曾神气之不辨，迳路之不分，其亦可厌也已。
黄子久尝终日在荒山乱石丛木深筱中坐，意态忽忽；每往泖中通海处，看激流轰浪，虽风雨骤至，水怪悲咤，不顾也。作诗亦须如此用功，乃有得耳。
黄清老《送海东之》杂言古诗，竟是邪魔外道。
刘诜《桂隐集》，用韵亦多随手牵就，盖元人不甚精研韵学也。
丁仲容复《题画马》一篇，周旋“韩画肉”，从“服辕病瘦”说来，虽是寄托，而无意味。
侍郎伯颜子中《七哀诗》七首，临终之先一夕作。仿小陵《七歌》调，而沉痛郁结，令人不忍卒读。
