<!-- { "loadSidebar": true } -->
戴，石屏之从孙也。其《答妄论宋唐诗体》云：“性情元自无今古，格调何须辨宋唐。”语意自是，而直率逞快者，未必不因乎此。
後村《齐人少翁招魂歌》诸篇，得长吉韵致。
阮亭尝谓：“後村诗专用宋事，毕竟欠雅。”盖直作故事入联中，非如《读崇宁长篇》、《题系年录》诸作，咏感时事之谓也。
文信国《乱离六歌》，迫切悲哀，又甚於杜陵矣。
黄希声文雷《昭君行》一篇，序中辨从来作者沿袭之误，甚与本事相合。按《汉书》：“郅支既诛，呼韩邪单于且喜有惧，上书愿朝。竟宁元年，单于入朝，自言愿婿汉氏以自亲。元帝以後宫良家子王嫱字昭君赐单于。”此与赞语中所述“孝文妻以汉女，增厚其赂”云云，情形迥乎不同，不得以和亲事一概而论也。
吴惟信中孚小诗极有意味，不独吴下老儒为之下拜而已。
何潜斋梦桂深於《易》，吴钞谓其诗淳朴，阮亭则与王义山同评为“酸腐庸下”者也。
梁隆吉尝以《登大茅峰》诗系狱，盖宋末诗人一志士也。此种当与《天地间集》诸诗，同作知人论世之慨，不必尽以格律律之。
牟献之题《渊明图序》云：“江州刺史王茂弘诸孙，已荷朝寄，犹知有赋《归去来》者。於此时遣白衣担酒远饷，邂逅一醉，大是奇事。集中九日诗仅两首，而王弘所饷己酉九日，十有馀年略不见於诗。此翁志节耿亮，与秋俱高，固不暇於岁岁皆诗。‘此中有真意，欲辨已忘言’，正当求之言句之外可也。”此论固献之以自寓耳，亦翻旧生新。《居易录》称其《九日诗序》“发前人所未发”，倘指此耶？
皋羽诸乐府，慷慨飞动，《骚》之裔也。然喧巫觋气，故非盛世之音。
皋羽《发近稿》一卷，诗五十首，皆近体，即阮亭所谓“才尽”者。後附《天地间集》十馀首，即阮亭所谓“此太寥寥，当是不完之书”。
南渡自四灵以下，皆摹亻疑姚合、贾岛之流，纤薄可厌。而《谷音》中数十人，乃慷慨顿挫，转有阮、陈、杜少陵之遗意。此则激昂悲壮之气节所勃发而成，非从细腻函泳而出者也。
天台山人黄星甫，尝於粤中诗社试《枕易》诗，推为第一。考官李侍郎应祈批：“诗题莫难於《枕易》，盖以其不涉风□雨露、江山花鸟，此其所以为难也。”然後四句，颇寓易代之感，此则文外寄。
元初之诗，亦宋一二遗民开之，况其诗半在入元後所作，似乎入元亦是。若另为数卷以别於元人，其庶几可乎。
林同《魏孝子》诗，以“陟屺”望母，不比狄参军之望□，亦前人所未道。
周草窗诗，肌理颇粗。
许彦周《诗话》云：“觉范《题李画像》，当与黔安并驱。”然其他篇，亦有气格近山谷处。
●卷五
遗山撰录《中州集》云：“国初文士，如宇文太学、蔡丞相、吴深州等，不可不谓之豪杰之士。然皆宋儒，难以国初文派论之。故断自正甫为正传之宗，党竹次之，礼部公又次之。”遗山之论如此，而顾侠君乃以遗山入元诗，何耶？
朱谏议之才《和东坡跋周欠伸美人》，用汉宫李夫人“转面不顾”事，颇精。全篇合看，尚非高作耳。
朱葭州自牧句云：“寒天展碧供飞鸟，落日留红与断霞。”颇工。
党承旨《粉红双头牡丹》诗，不为高作。
屏山李先生纯甫《赤壁风月笛图》一诗，即遗山《赤壁图》所本。
照了居士王《和二宋落花诗》，颇伧劣。
遗山举李长源佳句，如“洛阳才子怀三策”之类凡数联。阮亭则於中独举“烟波苍苍孟津戍，旌旗历历河阳城”一联。愚谓长源《怀淮阴侯》诗“渭水波涛喧陇阪，散关形势轧兴元”，气格亦不减古人也。大约以幽、并慷慨之气出之，非尽追摹格调而成。
遗山金亡不仕，著《壬辰》之编，撰《中州》之诗，掩泪空山，殚心野史，此岂可以元人目之？顾侠君选《元百家诗》，既欲自附於《中州集》，知人论世之大义，而开卷先错谬如此，此何说也！
当日程学盛於南，苏学盛於北，如蔡松年、赵秉文之属，盖皆苏氏之支流馀裔。遗山崛起党、赵之後，器识超拔，始不尽为苏氏馀波沾沾一得，是以开启百年後文士之脉。则以有元一代之文，自先生倡导，未为不可，第以入元人，则不可耳。
遗山以五言为雅正，盖其体气较放翁淳静。然其郁勃之气，终不可掩，所以急发不及入细，仍是平放处多耳。但较放翁，则已多氵亭蓄矣。
遗山五古，每叠一韵，以振其势，微与其七古相类。盖肌理稍疏，而秀色清扬，却自露出本色耳。
五言诗，自苏、黄而後，放翁已不能脚踏实地。居此後者，欲复以平正自然，上追古人，其谁信之？虽以遗山秀笔，而执柯睨视，未之审也。甚矣取迳之难也！
遗山七言歌行，真有牢笼百代之意。而却亦自有间笔、对笔，又搀和以平调之笔，又突兀以叠韵之笔，此固有陆务观所不能到者矣。
遗山七古，词平则求之於气，格平则求之於调。
合观金源一代之诗，刘无党之秀拔，李长源之俊爽，皆与遗山相近。而由遗山之心推之，则所奉为一代文宗如欧阳六一者，赵也；所奉为一代诗宗如杜陵野老者，辛敬之也。至於遗山所自处，则似乎在东坡，而东坡又若不足尽之。盖所谓乾坤清气，隐隐自负，居然有集大成之想。
《梁园春五首》，可与《西园诗》相印证。
遗山乐府，有似太白者，而非太白也；有似昌谷者，而非昌谷也。
“切响浮声发巧深”一篇，盖以缚于声律者，未必皆合天机也。然音节配对，如双声叠韵之类，皆天地自然之理，亦未可以“巧”字概抹之。
《论诗绝句》“奇外无奇”、“金入洪炉”二篇，即先生自任之旨也。此三十首，已开阮亭“神韵”二字之端矣，但未说出耳。
《梁园春》、《续小娘歌》、《雪香亭杂咏》，皆关系金源史事与遗山心事。
顾侠君所选元诗，凡三集，渔洋、竹并称述之。然渔洋所称，只初集之百家而已，或後两集渔洋未及见耶？
李庄靖诗，肌理亦粗。说者乃合韩、苏、黄、王以许之，殊为过当。
尔时苏学盛於北，金人之尊苏，不独文也，所以士大夫无不沾丐一得。然大约于气概用事，未能深入底蕴。
遗山虽较之东坡，亦自不免肌理稍粗。然其秀骨天成，自是出群之姿。若无其秀骨，而但于气概求之，则亦末矣。
顾侠君谓元人用韵，颇有淆讹，而入声尤甚。或以北方土语，混入古音；或以闽、越方言，谬称通用。如庚、青、蒸与真、文韵同押，再如鱼、虞与支、齐同押，此岂非变而太过者，然其来已未及检审耳。然窃疑遗山《虞坂行》“孙阳骐骥不并世”句亦是如此，虽上已有韵，而以文势论之，此句似叠一韵者耳。
静修全学遗山。遗山风力极大，而所受则小。若静修之《桃源行》云：“小国寡民君所怜，赋役多惭负天子。”则伤於小巧矣。
宋人谚云：“江南若破，白雁来过。”静修《白雁行》即赋此事也。
静修诗，纯是遗山架局，而不及遗山之雅正，似觉加意酣放，而转有伧气处。即以调论，细按亦微有未合。以遗山之天骨开张，学之者自应别有化裁。如静修之诗，第以雄奇磊落之气赏之可耳，若以诗家上下源流之脉言之，殊未入於室也。
方虚谷《秋晚》诗云：“堂堂陈去非，中兴以诗鸣。”又云：“恭惟陈无己，此事独兼之。”看其意甚尊两陈。
又云：“沈宋非不工，子昂独高步。画肉不画骨，乃以帝闲故。”以此论诗，其旨隘矣。然末二句，可作东坡《韩马》七古长篇注脚。
方虚谷论宋诗，如谓宋初诸公，李文正、徐常侍昆仲、王元之、王汉谋为白体，杨、刘、二宋、张乖崖、钱僖公、丁崖州为昆体，寇莱公、鲁三交、林和靖、魏仲先父子、潘逍遥、赵清献之徒为晚唐体，皆是。独以苏子美与欧阳公称“二难”，相为颉颃；又谓梅圣为唐体之出类者，此则未喻其旨。大约虚谷之意，以江西体裁，量後先诸家。於苏门中，独取张文潜，谓“自然有唐风，别成一宗。”
西昆之靡弱，江西以粗劲反之，四灵以清苦洗之，而又太狭浅。此冯定远之言也。
虚谷自言七言决不为许浑体，妄希黄、陈、老杜，力不逮，则退为白乐天及张文潜体。五言慕後山苦心久矣，亦多退为平易，盖其职志如此。
戴帅初诗“寒起松鸣屋，吟圆月上身”，“老树背风深拓地，野□依海细分天”，“乡山□淡龙移久，湖市春寒鹤下迟”，皆佳句也。又如“堑水温初荇菜，粉墙风细欲梨花”，“六桥水暖初杨柳，三竺山深未杜鹃”，此二联句法亦新。
耶律文正诗，阮亭评为“质率”。《池北偶谈》摘其《从军西域》数诗，以为颇有风味。今统观之，大约总不出乎“质率”。
苏子卿上林雁足书事，乃诡言以动单于，非实有其事也。至元郝伯常使宋，被留於真州，汴中民射雁金明池，得系帛书云：“‘霜落风高恣所如，归期回首是春初。上林天子援弓缴，穷海孤臣有帛书。’中统十五年九月一日放雁，获者勿杀。国信大使郝经书於真州忠勇军营新馆。”是时南北隔绝，不知中统之为至元也。中统十五年，即至元十一年也。明年乙亥四月，奉使还。
郝伯常《唐十臣像歌》，每人四句，平板实无义味。
子昂云：“作诗用虚字殊不佳，中两联填满方好。”以此力矫时弊。此言虽近于有意，然初学正不可不知。
赵子昂《东阳八咏楼》诗，颇有风致。
袁伯长才气，在赵子昂之上。
伯长《上京杂咏》，叙次风土极工，不减唐人。
马伯庸诗，亦极展才气。然较之袁伯长，觉边幅稍单窘矣。
渔洋谓“仲章境地未能深造，歌行间工发端，而窘於边幅。视同时虞伯生、范德机，亦诸侯之附庸也”。今观其诗才，又在马伯庸之下。子师泰有《玩斋集》，父子相继，著述并传，亦盛事也。
张中丞养浩《赠刘仲宪》一诗，七古至六十八韵，然殊平漫。
许有孚《冷然台雪用东坡聚星堂韵》之作，并非禁体，诗亦不工。
有宋南渡以後，程学行於南，苏学行於北，其一时才人俊笔，或未能深入古人腠理，而一二老师宿儒之传，精义微言，专在讲学，又与文家之妙，非可同条而语。至如南宋诸公之学，尤在精于考证，如郑渔仲、马贵与以逮王深宁，源远流长，百年间亦须有所付受。入元之代，虽硕儒辈出，而菁华酝酿，合美为难。虞文靖公承故相之世家，本草庐之理学，习朝廷之故事，择文章之雅言，盖自北宋欧、苏以後，老于文学者，定推此一人，不特与一时文士争长也。
道园兼有六朝人酝藉，而全於含吵不露中出之，所以其境高不可及。尝有“少陵爱何逊，太白似阴铿”之句，实亦自道。
虞伯生七律清深，自王荆公以後，无其匹敌。
虞伯生《竹枝歌》，不减刘梦得。
