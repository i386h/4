<!-- { "loadSidebar": true } -->
元时诸画家诗，如□林、大痴、仲集中，多属题画之作。□林最有清韵，而尚不能剔去金粉。至王元章，则纯是十指清气霏拂而成，如冷泉漱石，自成湍激，亦复不能中律。
竹先生本自元人打入，其《梦游天台歌》起句：“吾闻天台山高一万千八丈，石梁远挂藤萝上。”元郭羲仲《天台行》云：“吾闻天台山一万八千丈。”固在前矣。太白先有“天台四万八千丈”之句，但非起句耳。李壁《王荆公诗注》谓太白“四万”字误。又贡南湖《送人归天台》云：“天台山高四万八千丈”。大约自元遗山而降，才气化为风调，逮乎杨廉夫、顾仲瑛之属，一唱百和，残膏馥，一撇一拂，几于人人集中有之。即後来西冷、□间诸派风调所沿，其源何尝不出自唐贤，讵可以相承相似而废之耶！但撑架视乎笔力，而变化能事，存乎其人，则不能以相强也。
郭羲仲《Ы乃歌》词，颇有风调。其序亦援杜之《夔州歌》、刘梦得之《竹枝》，盖《竹枝》、《Ы乃》，音节相同也。
铁崖曰：“人呼老郭为‘五十六’，以其长於七言八句也。”然其拟杜《秋兴八首》，肌理颇粗。盖感事述怀，作此八诗，自无不可，而不当以拟杜《秋兴》为名耳。○看其第一首起句，犹似沿老铁所论杜诗情性之说，未为知杜者也。
元末诗人於七古声调杂Ш中，忽用“不有祝它之佞，宋朝之美，难乎免於今世矣。”又云：“甚矣吾衰也久矣”云云。太近随手漫与，且经语尤不宜妄尔阑入。
徐舫《白雁》诗，亦在袁海叟、时大本之间。末句有寄托，而五六为佳。
戴叔有《题何监丞画山水歌》一篇，凡九句，似杜，亦太无变化矣。
《秋兴五首》，亦郭羲仲《秋兴八首》之类，而才力更不逮矣。其第四首中联腰字，四句一样，亦是一病。
昔竹尝讥杨廉夫误以“漫与”为“漫兴”，若杜之《咏怀古迹五首》，则是合五首皆是咏古迹、怀古迹，而撮四字为题也。戴叔能《越游》中，乃有“咏怀古迹”之题，则未然。
舒道原耕堂诗，评者谓极似昌黎，殆是以目皮相。
刘仲修与刘子高、宋景濂为友，其诗如《余仲杨山水古木幽篁图》之类，妙逼古人，非元人侈为富丽者可到也。竹编之明初，与青田、青丘诸公相映发，庶其合诸？
七古仄韵，一韵到底，苦难撑架得住。每於出句煞尾一字，以上去入三声配转，与平声相间用之，到撑不住时，必以仄字硬撑也。
白□子房希白《读杜诗》，颇涉直致一流，宜其诗似邵尧夫也。
曹兑斋《读唐诗鼓吹》云：“不经诗老遗山手，谁解披沙拣得金。”兑斋从遗山游，而其言如此，则《鼓吹》之选，信是遗山用意处耶？
元初中州文献，推诗专家，必以刘静修与卢疏斋挚为首。虞文靖为李仲渊源道作诗序，亦言：“五言之道，近世几绝，数十年来，人称涿郡卢公。”故仲渊自序，亦属意卢公也。然疏斋五古，虽近质雅，而不能深造古人。
李雪溥尝题息斋李ぅ墨竹云：“息斋画竹，虽云规模与可，盖其胸中自有悟处，故能振迅天真，落笔臻妙。简斋赋《墨梅》有云：‘意足不求颜色似，前身相马九方皋’。余於此公墨竹亦云。”右一段不独论画，可以参作诗之法也。
南山先生汪珍《湖阴曲》，是效颍滨作法而袭其面貌也。“一虎六龙”语殊拙。
元人多尚风调，宫词一体，推雁门为最。若柯敬仲之作，亦尔时雅正者矣。
《宫词》多纪元时故事，盖皆其亲承典礼恩泽，不比王仲初闲说内边事，所以当时推为得体也。
《宫词》内，如世祖建大内，命移沙漠莎草于丹墀，示子孙毋忘草地，及陈祖宗大札撒以为训，诸条皆关史事，可诵可传。至其後十首内，亦有说宫女事，盖亦沿宫词之体，偶及之耳。至其和人宫词，又当别论。
柯敬仲《马图》一首，写肥入妙，较东坡更深进一层。故非工画者，不能得意至此也。
柯敬仲诗本不深，而绵邈处，时有酝酿，殆从画家清境来，非可以书生章句求也。较之王元章，则有极浅处；较之倪元镇，则有极深处。想尔时入侍奎章，与虞伯生接近，笔札自当别有所得耳。元时书画家之诗，以此人为第一。
顾侠君所举陈雷佳句，如“烟村白屋留孤树，野水危桥蹋卧槎”，上句乃一半用杜，与下句相对，是何句法？徒形其支吾耳？顾岂未之知耶？
潘子素诗以才调胜，喜为今乐府，而绝句多佳，如《题宋高宗二刘妃图》，尤妙。
郑杲斋东《题徽庙马麟梅》一首，《题江贯道平远图》诸绝句，皆佳。元人自柯敬仲、王元章、倪元镇、黄子久、吴仲每用小诗自题其画，极多佳制。此外诸家题画绝句之佳者，指不胜屈。盖元人题画，长篇虽多，未免限於李长吉之词句，罕能变转。而绝句境地差小，则清思妙语，层见叠出，易於发露本领。如就元人题画小诗，选其尤者，汇钞一编，以继唐人之後，发扬风人六义之旨，庶有冀乎？
郑曲全采，杲斋弟也，其子思先合写为《联璧集》。曲全《题复古秋山对月图》七绝一首，二十八字内，乃用“[E164]”字二，“{朋朋}”字二，“{出出}”字二，“[E165]”字二，“森”字二，“[B18N]”字二，“[B360]”字二，“[B330]”字二，亦太好奇。
周履道与高季迪、徐幼文结社，其诗清迥有逸气，非一时徒事长吉调者可比。
许北郭恕，俊拔激昂处，较之王原吉才力差逊。
□丘道人张简，玉山以“陶、韦”称之，铁崖以“韦、柳”称之。铁崖最赏其《鬻石篇》，以为“飘飘有凌□之气”。然□丘之诗在七客寮、白□海间，不过才气稍缩减耳，非遂能为陶、韦、柳也。
元季淮南行省参知政事临川饶介之，分守吴中，自号醉樵。求诸作已，设宴酬款，以诗工拙是坐。仲简之歌最协意，居首席，酬黄金十两；次高青丘，白金三斤；次张羽为仪，止一镒，盖诗有讽，略不满快也。张羽《静居集》述其事云尔。然□丘此歌，不过就醉樵词头打合主人耳，是应酬习气，无甚可取。
陆河南仁《骚》体诗，句调不尽叶於音节。
陆河南《夫子去鲁图》一篇，可谓用意烹炼，末句“周旋天下”，尤其用意炼笔处也。然“津则有舟”四句，尚是{封帛}衬。{封帛}衬固不碍，而人之材力厚薄见焉矣。如昌黎《龟山》、《猗兰》诸操，是何等魄力！
玉山诸客，一时多为铁崖和《花游之曲》，然独玉山一篇为佳。盖诸公和作
玉山诸客，一时多为铁和《花游之曲》，然独玉山一篇为佳。盖诸公和作与铁崖原唱，纵极妍丽，皆不免伧俗气耳。
●卷六（渔洋评杜调记）
曩辑渔洋《杜诗话》一卷，不尽评骘语也。而外间所传渔洋评本，又多杂以伪作。今就海盐张氏刻本摘记。《赠李白》：“此诗语意，原不甚楚楚。”
方纲窃按：此评固谬，不待辨说矣。然愚所见评杜本，则此条是王西樵之笔，张刻误为渔洋也。渔洋幼学诗於西樵，或有传录踵讹者，尚不止此。今姑就张刻记出。其西樵评本，直抹杜诗处极多，不能悉举正矣。学者勿惑焉。《陪李北海宴历下亭》：“此首颇近《选》。”
按此评亦非渔洋之笔。《同李太守登历下古城员外新亭》：“以上二首并暂如临邑诗，与公他诗不类，当是有意仿北海耳。”
按此亦西樵评。《冬日有怀李白》：“‘更寻嘉树传’二语，毕竟难通。”
按此亦西樵评也。愚所见渔洋评本，则独圈此联，信知伪本之不足信矣。○以此二句为难通，是乃真未通人之语。岂有渔洋作此评者乎？自此以下，皆依愚所旧钞次序，不依张刻。《送孔巢父归江东》：“结句有深意。”
按此西樵评。《饮中八仙歌》：“无首无尾，章法突兀，然非杜之至者。”
按此亦西樵评也。又有“无意味，于鳞误选”云云。又抹“左相”句，皆谬之甚者。而张氏刻本录之，贻误匪细。《高都护骢马行》：“此子美少壮时作，无一句不精悍。”
按此条是渔洋评。《同诸公登慈恩寺塔》：“西樵云：此作不为完美之篇，五句‘方知’二字与‘旷士’二句不相叶，末八句四截不相续，中间一段，则诚奇语耳。‘秦山’五字，是凭高奇句。”
按此评愚所见本是西樵笔也，上无“西樵云”三字；今以张刻属渔洋，而有“西樵云”三字。即此一条推之，则外间所传西樵评本，名渔洋，不为无因耳。盖渔洋早年学诗於其兄，有手录西樵语，後遂误传为渔洋评耶？第张刻此卷自识，谓未睹其全，则又非外间所传以西樵评溷入之本矣。足见艺林多传新城王氏评本，真赝杂淆久矣。愚此卷附记之，裨益良非浅也。○愚所见渔洋评本，此篇评云：“与高、薛据三篇，气魄真劲敌。”此评胜此远矣，其伪妄何待辨？此诗但以高、薛相拟，尚未为极至也，已胜西樵之评远矣。西樵语本不必与辨，然海盐张氏既刻入《带经堂诗话》卷中，诚恐有误信者，岂可嘿而息乎！其谓此篇非完美之作，而但赏中段之奇，若果通篇非完美，而结处八句又四截不相属，则岂可专赏其中间奇句？此非以目皮相者乎！第五句“方知”二字提起，正与“仰穿”、“始出”一气衔接，其上句“自非”二字，先用反说，亦正与此第五句以下相应也。乃谓之“不相叶”，可乎？末八句笔笔正锋，何以谓之“不相续”，岂欲於八句内用虚活字连系，方谓之相续乎？此是三家村习八股者语耳。《醉时歌》：“‘相如’二句应删。结似律，不甚健。”
