<!-- { "loadSidebar": true } -->
朱新仲翌“此时老子兴不浅，旦日将军幸早临”，“何以报之青玉案，我姑酌彼黄金”，固是成语，然“黄金”尚露墨痕。若其《题颜鲁公画像》云：“千五百年如烈日，二十四州惟一人。朝衣视坎趋前死，羽服行山即此身。”则自出手眼，实为奇特。
曹松隐勋《乾道圣德颂》，自谓拟《元和》之作，然平平无佳处。
知稼翁黄公度《悲秋》诗最有名，然只是形，不是神耳。其《题嵩台》诗云：“四山如画古端州，州在西江欲尽头。”二语切肇庆，确不可易。
王瞻叔之望《中兴颂》一诗，亦非高作，而其论颇有理。至云“次山之文可也简”，亦平允之论也。次山诗亦然。
刘屏山《汴京纪事》诸作，精妙非常。此与邓并榈《花石纲诗》，皆有关一代事迹，非仅嘲评花月之作也。宋人七绝，自以此种为精诣。阮亭先生所举四十首，盖借作印证，欲学者超入唐人耳。
《梁溪集》诗亦平雅，其《游张公洞》五古长篇，虽不及香山，尚较皮、陆有实际。竹云：“尤延之、范致能为杨廷秀所服膺，而不入其流派。”
朱子《斋居感兴二十首》，于陈伯玉采其菁华，剪其枝叶，更无论阮嗣宗矣。作诗必从正道，立定根基，方可印证千条万派耳。
袁机仲《通鉴纪事本末》，徽国文公读之，有诗云：“要将报答陛下圣，矫首北阙还潸然。属辞比事有深意，凭愚护短惊群仙。”读此，足见机仲此书意识远矣。
朱子《北山纪行十二章》，并注观之，可抵一篇《游庐山记》。
“旧学商量加邃密，新知培养转深沉”，朱子《次陆子静韵》诗也。朱子诗自以此种为正脉，曾从道中流露也。而吴钞转不之及。
周益公自谓“人以老杜相期”，惟童敏德谓“不合学东坡”，殆非知诗者矣。吴钞亦谓“其由白傅而溯浣花。”今看其诗，未能免於伧俚，已入杨诚斋法门矣。惟《高宗挽词》差佳，吴所不取。
少室山房《诗薮》及方万里跋并云“尤、杨、范、陆”，或又称“萧、杨、范、陆”，为南宋四大家。见渔洋《香祖笔记》。诚斋答尧章诗，又云“尤萧范陆四诗翁”。竹独以此为四家，云尤公之作，流传者寡；萧特仅见其数首。後之论者，遂易之曰尤、杨、范、陆。
白石学诗于千岩，同时有黄岩老亦号白石，亦学於千岩，时称“双白石”云。千岩学於曾几吉甫。
阮亭云：“范石湖之视陆放翁，何啻霄壤！”盖平熟之中，未能免俗也。
石湖於桑麻洲渚，一一有情，而其神不远。其佳处，则白石所称“温润”二字尽之。
《巫山图》一篇，辨後世语之诬，而语不工。且云“玉色颜元不嫁”，此更伧父面目矣。其後入蜀，又作《巫山高》一篇，亦不佳。
石湖善作风景语，于《竹枝》颇宜。
范、陆皆趋熟，而范尤平迤，故间以零杂景事缀之，然究未为高格也。
竹云：“正者极於杜，奇者极於韩，此跻夫三峰者也。宋之作者，不过学唐人而变之耳，非能轶出唐人之上。若杨廷秀、郑德源之流，鄙俚以为文，诙笑嬉亵以为尚，斯为不善变矣。”又曰：“今之言诗者，每厌弃唐音，转入宋之流派，高者师法苏、黄，下乃效及杨廷秀之体，叫嚣以为奇，俚鄙以为正。譬之於乐，其变而不成方者与！”又曰：“自明万历以来，公安袁无学兄弟，矫嘉靖七子之弊，意主香山、眉山，降而杨、陆，其辞与志，未有大害也。竟陵钟氏、谭氏，从而甚之。”阮亭亦有“杨、范佻巧取媚”之论。
秦桧卖奸误国，当时目为金人奸细。而杨诚斋以多中亻疑之，独不畏下笔之不伦耶？篇末用杜语，亦带伧父气。
诚斋过楚州淮阴侯庙二诗，《呈史》谓壁间无继者。此篇属辞比事，可谓极工，然亦不过祢到元人分际。
诚斋《读罪己诏诗》极佳，此元从真际发露也。若但取其嬉肆之作，则失之矣。
诚斋之诗，巧处即其俚处。
《读唐人及半山诗》云：“半山便遣能参透，犹有唐人是一关。”此与严沧浪论半山之语相合，岂沧浪用此耶！然诚斋之参透半山，殊似隔壁听耳，又不知所谓唐人一关在何处也。
写景事有笔酣时，此则杨、范、陆三家之所同也。
诚斋之诗，上规白傅，正自大远；下视子畏，却可平衡。
吴孟举之钞宋诗，於大苏则欲汰其富缛，於半山则病其议论，而以杨诚斋为太白，以陈後山、简斋为少陵，以林君复之属为韦、柳。後来颓波日甚，至如祝枝山、唐伯虎之放肆，陈白沙、庄定山之流易，以及袁公安、钟伯敬之佻薄，皆此一家之言浸淫灌注，而莫可复返，所谓率天下而祸仁义者。吴独何心，乃习焉不察哉？
诚斋之《竹枝》，较石湖更俚矣。
诚斋《寄题儋耳东坡故居》诗云：“古来贤圣皆如此，身後功名属阿谁？”此套用苏诗“古来重九皆如此，别後西湖付与谁”也，可谓点金成铁。
诚斋屡用辘轳进退格，实是可厌。至云：“尤萧范陆四诗翁，此後谁当第一功？新拜南湖为上将，更牵白石作先锋。”叫嚣伧俚之声，令人掩耳不欲闻。
石湖、诚斋皆非高格，独以同时笔墨皆极酣恣，故遂得抗颜与放翁并称。而诚斋较之石湖，更有敢作敢为之色，颐指气使，似乎无不如意，所以其名尤重。其实石湖虽只平浅，尚有近雅之处，不过体不高、神不远耳。若诚斋以轻儇佻巧之音，作剑拔弩张之态，阅至十首以外，辄令人厌不欲观，此真诗家之魔障，而吴钞钞之独多。“自有肺肠，俾民卒狂”，孟子所谓“放淫息邪”，少陵所谓“别裁伪体”，其指斯乎！
吴竹洲《送钱虞仲兄弟》云：“穷愁懒漫吾犹故，文采雍容子甚都。”句下自注云“借用”。然“车骑雍容子甚都”，用相如事，已见苏诗，不知何以注云“借用”也。
宋人七律，精微无过王半山，至于东坡，则更作得出耳。阮亭尝言东坡七律不可学，此专以盛唐格律言之，其实非通论也。
楼大防之诗，密於考证，盖其夙学如此。至於气格，则终自单窘，未能自树一帜。
後村称王义丰诗“高处逼陵阳、茶山”。今观其诗，清切有味，远出诚斋、石湖之上，而世不甚称之。即以近体中《姑苏龙塘》云：“浮玉北堂三万顷，扁舟西子二千年。”此岂南渡诸公所能耶？其他如“山在断霞明处碧，水从白鸟去边流”，“倚松茅屋斜开迳，近水人家半卖鱼”，亦皆佳句。竹尝摘《剑南》七律语作比体者，至三四十联。然亦不仅七律为然，放翁每遇摹写正面，常用此以舒其笔势，五古尤多。盖才力到正面最难出神彩耳，读此方知苏之大也。
放翁《谒昭烈惠陵及诸葛祠》诗：“论高常近迂，才大本难用。”竟是全用苏句，但有颠倒，以下句作上句耳。
七古末句放平，初无一定之式，只看上面下来如何耳，又看通体如何。
放翁《荆州歌》七古，俨然《竹枝》。
放翁诗“我得茶山一转语，文章切忌参死句”二语，自道其得力处也。
放翁五言古诗，平揖石湖，下启遗山。
直用杜句，陆每有之，然与遗山之超脱不同。
杨、范、陆极酣肆处，正是从平熟中出耳，天固不欲使南渡复为东都也。
虽以陆公有杜之心事，有苏之才分，而驱使得来，亦不离平熟之迳。气运使然，豪杰亦无如何耳！
放翁诗善用“痕”字，如“窗痕月过西”、“水面痕生验雨来”之类，皆精炼所不能到也。
放翁《稽山行》五言一首，意拟《吴趋》、《燕歌》之制也。“何以共烹煮”，句法犹近。
放翁以宝章阁待制修《实录》讫即致仕，优游镜湖、耶间，久领林泉之乐。笔墨之清旷，与心地之淡远，夷然相得於无言之表，固有在叶石林之上者，无论他人之未忘世谛者也。
自後山、简斋抗怀师杜，所以未造其域者，气力不均耳。降至范石湖、杨诚斋，而平熟之迳，同辈一律，操牛耳者，则放翁也。平熟则气力易均，故万篇酣肆，迥非後山、简斋可望。而又平生心力，全注国是，不觉暗以杜公之心为心，于是乎言中有物，又迥出诚斋、石湖上矣。然在放翁，则自作放翁之诗，初非希杜作前身者，此岂後之空同、沧溟辈但取杜貌者，所可同日而语！
止斋赞读嘉邸，於李、光间过宫之事，最致勤拳，《癸丑冬》一诗，可觇其志矣。此极有关系诗，而吴不钞。
陈止斋诗，吴钞称其“得少陵一体”。然气力单窘，尚在後山、简斋之下。
王晦叔炎《双溪集》诗，力庸格窘。
《梅间诗话》称“雪巢林宪景思诗，尤、杨二公皆许之。近世三衢郑景龙编《宋百家诗续选》，摘出‘群花飞尽杨花飞，杨花飞尽无可飞’等句，谓其超出诗人准绳之外”云云。此句殆所谓“下劣诗魔”者，不知选者何以称之也？
陈唐卿造《官务命书》诸作，自白乐天《秦中吟》出，亦风人之旨，足以感人善俗者也。
唐卿亦有打诨处，然伧俚矣。打诨最要精雅。
水心《永嘉橘枝词》三首，记永嘉土风，而以永橘起义，其第一首则专咏橘也。
薛士龙七言，以南渡俚弱之质，而效卢玉川纵横排突之体，岂复更有风雅？而吴钞乃称之。
西山真文忠公帅潭州日，《会长沙十二县宰》之作，可谓“仁义之人，其言蔼如”。
姜白石《除夜自石湖归苕溪》十绝句，极为诚斋所赏。然白石诗风致，胜诚斋远矣，诚斋顾以张功父比之耶？
周方泉气味颇自不俗，当在姜尧章伯仲间。
高菊间翥诗，亦有风致，不减白石、方泉。当时书坊陈起刻《江湖小集》，自是南渡诗人一段结构，正何必定求如东都大篇，反致力不逮耶？
陈起绝句，如《秋怀》、《夜过西湖》之类，皆工。
四灵皆晚唐体，大率不出姚合、贾岛之绪馀，阮亭谓“如袜材窘于方幅”者也。吴钞乃谓“唐诗由此复行。”徐玑之言曰：“昔人以浮声切响、单字双句主巧拙，盖风骚之至精也。近世乃连篇累牍，汗漫而无禁，岂能名家哉！”赵师秀亦云：“一篇幸止有四十字，更增一字，吾末如之何矣！”右皆深悉甘苦之语。然亦惜其知专一而不知变化，故能事止于琢句也。师秀所谓“饱契梅花数斗，使胸次玲珑”者，全在工於炼句处耳。
戴石屏《白歌》寄清高，与乐府《白词》之旨不同。
石屏有《论诗十绝》，其论宋诗曰：“本朝诗出于经。”此人所未识，而复古独心知之。又谓“胸中无千百卷书，如商贾乏赀，本不能致奇货。”此皆务本之言。而其诗纯任自然，则阮亭所谓“直率”者也。
自唐之司空表圣、宋之敖器之，皆精於评语，为谭艺家所推，而所自作，皆未能与所评相称。若严沧浪五言数篇，稍与所谈微中，《闺怨》、《懊侬》诸小诗，亦不减唐贤风味，但惜不多见耳。
朱继芳《静佳乙稿》，俞桂《渔溪稿》，皆有秀韵。杜旃《癖斋集》长句，亦有风格。
