<!-- { "loadSidebar": true } -->
伯生七古，高妙深浑，所不待言。至其五古，於含蓄中吐藻韵，乃王龙标、杜牧之以後所未见也。
至治、天历之间，馆阁诸公如虞伯生、袁伯长、王继学、马伯庸，每多唱和，如《代祀西岳》、《上京杂咏》之类。
田汝成《西湖志馀》所载“顺帝即位时，马尾缝眼，由是两目丧明”之事。顾氏但据史“宁宗殂时，曾召入议政，谢病归”，以证其诬。然为此说者，第因文靖晚年目疾而傅会耳。予前年得宋宣和画猫卷，有文靖题云：“‘御笔制猫毛<毛先>奇，画师虽巧亦难齐。中原麟凤知多少，未得君王一品题。’至正五年夏仙井虞集。”按至正五年文靖已七十四矣，笔势尤苍逸，信乎前说之诬也。
文靖有一笔可当人数十笔处，而又于风流酝藉得之，并不枯直。
杨仲弘诗，骨力既孱，格调复平，设色赋韵，亦未能免俗，不解何以与虞齐名？
仲弘格力，尚在袁伯长、马伯庸之下。乃铁崖《西湖竹枝序》云：“我朝词人能变宋季之陋者，称仲弘为首，而范、虞次之。”此真不可解也。
范文白诗颇有格调，亦不能深入。此事有格调，则可以支架矣，亦较杨仲弘稍雅。
仲弘觉有盛气，故有“百战健儿”之称。德机纯就格调，故有“唐临晋帖”之目。然而德机之格调，亦自不能坚实，与仲弘之盛气等耳。
揭曼硕《晓出顺承门有怀太虚》五言四句，全袭古诗，只改“东门”为“南门”，其馀不易一字。此真不可解也。
虞伯生尝谓揭曼硕诗如“三日新妇”，己诗如“汉庭老吏”。揭闻之不悦，故《忆昨》诗有“学士诗成每自夸”之句。虞得诗，谓门人曰：“揭公才力竭矣。”因答以诗云：“故人不肯宿山家，夜半驱车踏月华。寄语傍人休大笑，诗成端的向谁夸？”并题其後云：“今日新妇老矣。”按揭曼硕诗，格调固自不乏，然亦不能深入，虽间有秀色，而亦不为新艳，不知所谓“三日新妇”与“美女簪花”者，何以肖也？总之，杨、范、揭三家，不应与虞齐名。其所以齐名者，或以袁伯常、马伯庸辈，才笔太纵，转不若此三人之矜持格调者，谓可以绍古乎？然以格调论之，范稍雅饬，揭稍有致，杨则平平，皆非可语於道园之“学古”也。
黄文献为有元制作大手，其诗亦具风骨，而入之不深，放之不大。若比杨仲弘，则固胜之远矣。此究是读书人诗也，只不能超然脱化耳。
以诗笔论之，黄文献应在袁、马之次。
柳道传《观赵使君所藏书画古器物》诗，太平直无节族变化。试以梅都官《三馆书画》诗比之，则优劣见矣。
柳道传诗有矩，亦未能含蓄变化，声调亦不能开拓，大抵黄晋卿伯仲间耳。
欧阳原功诗，所传虽不甚多，而精神亦少，又在黄、柳之次。盖学有本原，词自规矩，初非必专精於诗也。
萨天锡《白翎雀》一首，学虞伯生作，可谓点金成铁。
萨雁门《京城春暮》七律，太像小杜。雁门诗多如此者，然似此转非善学小杜，不过大致似之耳。
天锡《崔镇阻风》云：“南人北人俱上冢，桃花杏花开满城。”此是自然风致。
天锡七律，故不深入，然其才情有馀，则亦有词到而气格俱到者矣。
雁门自有才情，然句法有太似前人者，则以其中未尝深入故耳。
雁门风流跌宕，可谓才人之笔。使生许浑、赵嘏间，与之联镳并驰，有过之无不及也。
王子宣《宫词》云：“南风吹断采莲歌，夜雨新添太液波。水殿□廊三十六，不知何处月明多？”王龙标、杜樊川之流亚也。然昔人论此篇，却谓不及萨天锡之作。天锡云：“清夜宫车出建章，紫衣小队两三行。石阑干外银灯过，照见芙蓉中上霜。”此则才人之极笔矣。愚谓即此二诗，而元、明两代与唐人离合远近之故，已自判然，不待拈诸大篇而後知也。
萨天锡诗，宫词绝句第一，五律次之，七古、七律又次之，五古又次之。再加含蓄深厚，杜牧之不是过也。
顾秀野《元百家诗》，体裁洁净，胜于吴孟举《宋诗钞》远矣，犹嫌未尽审别雅俗耳。如关系史事，及可备考证者，自不应概以文词工拙相绳。若其言怀叙景之作，自当就各家各体，从其所长，而去其所短。一人有一人之菁华，岂必一例编载，陈陈相因哉？
宋子虚七言乐府诸篇，冯海粟所极赏者。藻力虽极横逸，然不无矫强处，非萨雁门天然清丽可比，似未可概以古锦囊中语目之。
宋子虚《李翰林墓》诗：“承恩金马诏，失意玉环词。”虽太白复生，亦当激赏。
子虚《春别》云：“杨柳昏黄晚西月，梨花明白夜东风。”可谓清新未经人道。
《西湖酒家壁画枯木》：“拗怒风雷龙虎气，盘摺造化乾坤力。”“造化乾坤”，复见句中，可乎？
宋子虚诗题中称唐玄宗为李三郎，此小说口角，乌可以入诗哉？元人文字，所以渐流於曲子也。
宋子虚《西湖》诗云：“恋者销金锅子暖，龙沙忘了两宫寒。”语虽直致，可当宋诗史。
宋子虚《呓集》咏古诸作，甚尘陋。《题龚翠岩中山出游图》七古亦劣。
张蜕《范宽山水》一首中，忽插九言一句，似未尽叶。元人如宋子虚之类，才气非不豪纵，然其音节，未必皆天然合拍者也。
张仲举不为孛罗帖木儿草诏，《自誓》一诗，足表千古矣。
蜕《小游仙》词八首，胜於曹尧宾。
蜕才调富有，兼以宕逸之气出之，阮亭先生称其有法度。阮亭所见，乃洪武三年锡山郎成钞本，凡四卷，称书法妍妙，逼真佛遗教经。此本秀野当未见也。
杨廉夫序《玩斋集》，论元一代之诗，有“郝、元初变，未拔於宋；范、杨再变，未几于唐”之语，此似以遗山入元诗。然第一时称述之词，从流溯源之论耳，未可以为据也。
当时之论，以虞、杨、范、揭齐名。或者又以子昂入之，称虞、杨、赵、范、揭。杨廉夫序贡师泰《玩斋集》，又称“延、泰定之际，虞、揭、马、宋，下顾大历与元，上逾六朝而薄《风》、《雅》”。金华戴叔能序陈学士基《夷白斋集》云：“我朝自天历以来，以文章擅名海内者，并称虞、揭、柳、黄。”铁崖又序郯九成曰：“虞诗为宗，赵、范、杨、马、陈、揭副之。”此言是矣，而不及袁伯长。由此观之，可见诸公齐名，元无一定之称。杨、范、揭与马、宋等耳，皆非虞之匹。赵子昂亦马伯庸伯仲。黄、柳虽皆著作手，而以诗论之，亦不敌虞。尔时论者，必援虞以重其名耳。
贡玩斋《黄河行》七古，中间及结处，忽然叠下《骚》句，又插以四言，似于音节太硬。昔阮亭尝以杂言长句，为英雄欺人，然亦看上下音节何如耳。
玩斋《题韩移居图》诗，清匀有节。元人七古，多浓铺金粉，似此者正不可多得。
玩斋《学圃吟》七古长篇中“水菘山芥菠{艹陵}”云云，一连排蔬果名目，至十句之多，亦前人所未有也。
玩斋力清劲而韵深秀，又非横逞才气者可比。
玩斋《题苏子瞻像》诗甚奇。其《题渊明小像》云：“呼童检点门前柳，莫放飞花过石头。”则细意之作也。一作袁敬所诗，恐误。盖敬所尝书此诗耳。
玩斋《西湖竹枝》亦工。
张蜕：贡玩斋皆元末大家。玩斋元亡隐吴淞江上，其才致清逸，殆不让雁门。
前辈有一篇名作，後人多效之。如虞道园《白翎雀》，乃易之《京城燕》诗效之，萨天锡又效之。
易之《金台集》，风格翘秀，多有关风化之言，不苟为炳炳良良者也。
蜕、玩斋、易之诸什，皆具有风骨，非漫为彩色者。置诸马伯庸、揭曼硕诸公间，正自未肯多让。
鹿皮子陈樵《寒食词》：“绵上火攻山鬼哭，霜华夜入桃花粥。重湖烟柳高插天，犹是咸淳赐火烟。”语浓意警。阮亭谓其有“《麦秀》、《黍离》之痛。”
陈居采计，学温、李而有清奇之气。
谢宗可咏物诗凡百篇，题既皆出雕镌，诗亦刻意纤琐，大率有形无神，所谓丽而无骨者也。然亦不能十分绮丽，以其都是平铺耳。
吴渊颖《泰山高》，仿欧公《庐山高》也，奇气似欲驾出其上。韩文公云：“横空盘硬语，妥帖力排。”此评孟东野，却不甚肖；若以评吴渊颖，却肖也。渊颍诗奇情异彩，都从生硬斫出，又以自己胸中经铸史之气，而驱使一时才俊之字句，卓然豪宕，凌厉无前。视黄、柳诸公，不啻倍蓰过之。但细按之，未免出於有意耳。
吴正传才藻凡弱，不能与黄、柳相抗，又勿论立夫也。
欧阳原功叙周衡之《此山集》云：“宋、金之季诗人，宋之习近<骨皮>，金之习尚号呼。南北混一之初，犹或守其故习，今则皆自刮靡刂而不为矣。世道其日趋于盛矣乎！”此论特借《此山集》发之耳。
李长吉词调藻韵，故自艳发。然至元人，不拘何题，不拘何人，千篇一律，千手一律，真是可厌。其一二体气稍弱者，亦复效之，实无谓也。
朱德润《德政碑》、《无禄员》诸诗，亦香山《秦中吟》之遗意，而语益切，至使闻者足以戒。此皆有用之文也。
长沙陈志同歌行，如《赵子昂画马歌》、《朔方歌》、《万里行》诸篇，崎磊落，在元人诸名家中，卓然有风骨，不徒以金粉竞丽者。昔渔洋先生从人借宋、元人诗集数十种，独手钞《所安遗藁》一卷，良是具眼。又先生《居易录》云：“陈泰志同歌行，驰骋笔力，有太白之风。在元人诸名家中，当居道园之下，诸公之上。而名不甚著，岂名位卑耶？”今观其诗，如《万里行》之类，实有似太白处。然合一卷通看之，似尚未可遽跻诸道园之次。合看其一二近体，即知之矣。若较杨仲弘辈，则固胜之耳。于顾秀野乃以“清婉”评之，则殊属违戾，此直似不知诗者之言。
杜清碧，即撰宋末遗民诗《谷音》者。渔洋先生评其自作殊庸肤，无足采者清碧尝自谓得杨仲弘诗法。
余忠宣五言，卓有风骨，非同时诸家所可及。此与陈龙泉泰七言，并当拔萃者也。
欧公《庐山高》用江韵尚可，若胡傲轩《海棠给四江韵》一篇，则几于有韵无诗矣。
周伯温《天马行》，咏至正二年壬午七月西域拂郎国献马，诗语颇得应制之体。陆河南仁亦有歌，极为杨铁崖所称。然平板无生气，较伯温作，逊之远矣。
张思廉《咏史》诸乐府，皆不如《代魏徵田舍翁词》一篇。
张思廉惊才绝艳，然纯是雄冠剑佩气象。殆天所以位置斯人，故不为舂容和鸣耳。
铁崖《湖龙姑曲》全与张思廉作相同，中只换数字。岂改而存之，未暇芟去耶？
《禽言》，亦乐府、《竹枝》之一类也。然廉夫《禽言》，亦自不能出奇。盖《禽言》达意，元不能出奇，即都官《泥滑滑》一首，亦只神韵佳耳。
廉夫自负五言小乐府在七言绝句之上。然七言《竹枝》诸篇，当与小乐府俱为绝唱，刘梦得以後，罕有伦比，而《竹枝》尤妙。至于七言长篇，则张思廉亦有之，仍是从李长吉打出耳。
