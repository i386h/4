<!-- { "loadSidebar": true } -->
　　万里字廷秀吉水人绍兴二十四年进士光宗朝歴秘书监出为江东转运副使再召皆辞宁宗朝以寳谟阁学士致仕卒諡文节有诚斋集【周益公题跋诚斋大篇短章七歩而成一字不改皆扫千军倒三峡穿天心透月脇之语至于状物姿态冩人情意则铺叙纎悉曲尽其妙笔端有口句中有眼困学纪闻诚斋读贞观政要云拔士新丰逆旅中懐贤鸭緑水波东酒倾一斗鸢肩客醋设三杯羊鼻公羊鼻公谓魏郑公见龙城録】
　　观太平寺画水长句
　　太平古寺劫灰余夕阳惟照一塔孤得得来看还不乐竹茎荒处破殿虚偶逢老僧听僧话道是壁间留古画徐生絶笔今百年祖师相传妙天下壁如雪色一丈许徐生画水才盈堵横看侧看只麽是分明是画不是水中有清济一线波横贯万里浊浪之黄河雷奔电巻尽渠猛独清元自不随他波痕尽处忽掀怒搅动一河秋水暮分明是水不是画老眼向来元自误佛庐化作金柁楼银山雪堆风打头是身飘然在中流夺得太一莲叶舟僧言此画难再觅官归江西却相忆并州剪刀剪不得鹅溪匹绢官莫惜貌取秋涛悬坐侧
　　【费蓘梁溪漫志吾州太平寺郡人徐友画清济贯河一笔纡绕长数十丈不断却立而观涛澜汹涌目为之仰首近之凛然若飞流之溅于靣也杨诚斋为太守为赋长句】
　　游丰湖
　　三处西湖一色秋钱塘颍水更罗浮东坡元是西湖长不到罗浮便得休
　　【梁溪漫志杭颍皆有西湖东坡连镇二州故表谢云入参两禁每玷北扉之荣出典二邦輙为西湖之长晚谪惠州州有丰湖亦名西湖淳熙中杨秘监使广东过之赋诗云云】
　　寄陆放翁
　　君居东浙我江西镜里新添几缕丝花落六回疎信息月明千里两相思不应李杜翻鲸海更羡夔龙集鳯池道是樊川轻薄杀犹将万户比千诗
　　【鹤林玉露放翁晚年为韩平原作南园记除从官杨诚斋寄诗云云盖切磋之也然南园记唯勉以忠献之事业实无谀辞】
　　题牧牛亭秦太师墓
　　函闗只有一穰侯瀛馆宁无再帝丘天极八重心未死台星三防坼方休只看壁后新亭策恐作移中属国羞今日牛羊上丘垄不知丞相更瞠不【自注秦暮年起大狱必杀张徳逺胡邦衡等五十余人不知诸公杀尽将欲何为奏垂上而卒故有新亭之句然初节似苏子卿而晚谬桯史金陵牧牛亭秦氏之邱陇在焉杨诚斋尝题诗壁间云云桧墓前队碑宸翰在焉有其额而无其辞卧一石草间曰当时将以求文莫之肯为桧在金连兰纵之逃归不知何以似子卿也】
　　明发南屏
　　新晴在在野花香过雨迢迢沙路长两度立朝今结局一生行客老还乡犹嫌数骑传书札賸喜千峯入肺肠到得前头上船处莫将白发照沧浪【以上诚斋集鹤林玉露孝宗朝诚斋为秘书监论髙宗配享出守髙安其去国时诗云云可谓无几防见于顔面矣】
　　过楚州淮阴侯庙
　　鸿沟秖道万夫雄云梦何销武士功九死不分天下鼎一生还负室前钟古来犬毙愁无盖此后禽空悔作弓兵火荒余非旧庙三间破屋两株松
　　【桯史音节悲壮伦拟抑扬徧壁间殆无继者】
　　惠　廸
　　廸字楙吉宜兴人绍兴二十四年进士官大理司直改国子博士
　　婆饼焦
　　梦破一声婆饼焦呉音未穏带春娇不禁风力遥飞去却引余音过别条【前贤小集拾遗】
　　句
　　小屋牵萝补髙轩偃盖过
　　【孙觌惠公墓志云楙吉少时治一室读书其中予过赋小诗楙吉和荅云云予读之惊叹】
　　王十朋【毛虞卿】
　　十朋字龄乐清人绍兴二十七年进士第一孝宗朝累迁起居舍人侍御史改吏部侍郎厯四郡守以龙图阁学士致仕卒諡忠文有梅溪集
　　【刘珙序云公平居无所嗜好顾喜为诗浑厚质直恳恻条畅如其为人】
　　会稽秦颂徳碑丞相李斯篆世传在秦望山莫知所在教授莫君好竒嗜古搜访尤力有言碑在何山者莫以语某何山见于图经在秦望东南疑其真秦望也某欣然欲往职有所拘以告会稽梁尉慨然而行登山果见之碑石仅存字磨灭已尽墨片纸而还作古风长韵具记始末因次其韵且记吾三人好事之癖亦以示后人也
　　姬嬴遗迹存者稀世传石鼓稽山碑石鼓揄扬得韩子文与二雅争驱驰秦碑夸大颂功徳埋没草莽无人知或言山顶石犹在上有虎豹龙蛇螭神藏防荆棘蔽崖悬磴絶登无岐广文好竒探禹穴梅仙好事寻僧支我賛其行要亲覩勿受世俗流传欺望秦秦望两崭絶何山壁立东南涯丰碑屹植最髙处不知磨灭从何时剔苔扫墨了无有糢糊片纸亦足竒浓云霮防黯将雨古木槎枒蟠老枝归来走笔出险语诃叱政斯同小儿诗成得得写寄我辞严意伟法退之我闻秦人灭六国酷若犬磔临海麋先王法为秦所负负秦况有秦有司五经灰飞儒溅血尧舜周孔何能为上蔡猎师妙小篆奴视俗体徒肥皮东封泰山南入越大书深刻光陆离沙邱风腥人事变饥族赤谁嗟咨汉兴万事一扫去惟有篆刻余刑仪磨厓欲作不朽计其如歴数不及期蚩尤五兵【阙】漆器人物美恶能相疵我虽过秦爱遗画南山入望频支颐不须峄阳访枣刻不用史迁观雄辞虚堂黙坐对此纸闭眼暗想君勿嗤要知秦碑没字本却类周雅无辞诗
　　悼张安国舍人
　　天上张公子少年观国光髙名一枝桂遗爱六州棠出世才成佛修文遽作郎长沙屈贾谊宣室竟凄凉
　　悼亡
　　燕寝焚香老病身细君相对坐如賔而今一榻维摩室唯与无言法喜亲
　　偕老相期未及期回头人事已成非逢春尚拟风光转过眼忽惊花片飞
　　东屯
　　少陵别业古东屯一饭遗忠畎亩存我辈月叨官九斗须知粒粒是君恩
　　【方舆胜览东屯有青苗陂杜诗云东屯稻田一百顷北有涧水通青苗晴浴狎鸥分处处雨随神女下朝朝又云东屯复瀼西一种住青溪东屯之田可得百许顷稻米为蜀第一郡给诸官俸廪以髙下为差帅漕月得九斗故王诗云云】
　　初至泉州示七邑宰
　　九重天子爱民深令尹宜懐恻隠心今日黄堂一杯酒使君端为庶民斟
　　十日同知宗提舶游九日山延福寺
　　十日同登九日山山中好处畧跻攀桑田改变松犹在车马往来僧自闲昨日风应吹紫帽今朝菊已带衰顔登临稍惬南来意好逐飞飞倦鸟还
　　和韵题秦隠君系故居
　　山中髙韵欲逃名不谓名随隠处成凿石一诗数首也曾攻破五言城
　　夜听双瀑同刘方叔毛虞卿聨句
　　夜听双瀑喧遥闻疑雨来涧壑生清风襟宇捐纎埃【龄】飞鸣撼半空暗想飘琼瑰前观阻步屧侧耳成徘徊【虞卿】萧然山馆间此兴何悠哉子晋不复见月白空箫台【方叔以上梅溪集】
　　王孝子诗
　　臣子大节孝与忠父母仇讐天下同贤哉会稽王孝子感慨有古烈士风松楸一夕盗破冢亲获防辈闻之公有司守法贷其命孝子衔恨无终穷谁谓书生胆如许貌若尫羸中甚武手斩防人提髑髅请死伸冤诣公府君不见齐襄内行世所羞春秋贤之縁复讐又不见子胥鞭尸报父怨太史为之作佳传君今枕戈志已伸更须移孝为忠臣他年当作傅介子誓斩楼兰雪国耻【梅磵诗话王公衮吉老会稽山阴人绍兴甲戌登进士第仕至左司郎中盗劫其母墓成狱盗不死吉老手杀之诣州自言兄宣子请纳所居官以赎其罪时梅溪王公十朋为签幕赋诗以美之】
　　呉已正
　　已正温州人
　　句
　　举头不忍看王十回面犹欣见李三
　　【二老堂诗话绍兴二十七年御筵进士四百二十六人温州王十朋为之首其乡人呉已正缀末特奏状元之后则福州李三英例赐出身附名正奏之后已正有诗云云】
　　何徳献
　　徳献官饶州提防
　　送王龄自饶州迁夔州饶人遮道挽留公易轿由间道而去
　　断桥镫亦堪怜始信林间别有天微见兵机第一义朱轓暂席广文氊【梅溪文集附】
　　赵十朋
　　十朋台之黄岩人绍兴间隠士
　　絶句
　　四枚豚犬教知书二顷良田尽有余鲁酒三杯棊一局客来浑不问亲疎
　　【见王梅溪集后梅溪和之云薄有田园种斗升两儿传授读书灯客来一局三杯酒王十朋如赵十朋】
　　姜大吕
　　大吕字渭叟王梅溪之友
　　懐王龄
　　左原消息杳无闻令我愁懐似乱云多病废诗兼废酒青春孤我亦孤君要同学问文章乐无奈东西南北分况是一檐残雨后落花飞絮两纷纷【王梅溪集附】
　　刘　镇
　　镇字方叔绍兴间人登戊辰科与王梅溪十朋游有待评集梅溪为序今不传
　　书王龄述恨诗后
　　山北山南春雨足漠漠柔桑秀如沃侬家荆妇几时归西畴独自驱黄犊【王诗有剰栽桑柘教妻蚕之句　梅溪集附】
　　唐立夫
　　以日者命状寄王龄
　　试把流年子细看休将蠖屈比鹏抟渠家大有回天力不易区区作好官【王梅溪集附】
　　孙　皜
　　皜字子尚开封人绍兴间家于会稽与王十朋友善
　　往浙西别王龄
　　中原回首尚胡尘世事徒惊日月新羇旅不堪频作别壮懐虽在已甘贫南来求友传三益西去论心有几人别后梦魂何处是秖应来往慎江濵【王梅溪文集附】
　　王　秬
　　秬字嘉叟安中孙寓居泉南绍兴间官至刑部侍郎
　　题王龄詹事祠堂
　　当时孤论偶相同终始知心每媿公才见安车延绮季遽嗟石室祀文翁百年公议分明在一饷纷华究竟空白发旧交衰甚矣尚能留面对髙风【自注始予与龄别尝谓吾辈会合不可常但令常留面目异时可复相见龄再三击节后一见必诵此言　贵耳集】
　　句
　　栁色知春浅钟声觉寺深　避虎连村静分鱼一市腥【后村诗话】
　　闻人符
　　符嘉兴人绍兴二十七年进士余杭尉
　　题清习阁
　　清晓卷书坐开帘揖逺峯腻云留宿润膏雨沐春容世味生来薄诗愁晚更浓溪山看未足还听暮楼钟【咸淳临安志】
　　刘清之
　　清之字子澄临江人绍兴二十七年进士累官知衡州
　　洞霄宫
　　髙山锁断红尘路石柱干霄藏洞府老蛟据窟不可窥千古流泉替渠舞真墟容我輙跻板心旷方知白日闲飞仙一去忽已逺坐对松梢云往还【洞霄诗集】
　　洞庭湖
　　天孙嵗晚会湘灵倒防银河合洞庭上下天光唯一白中间山色不多青荆潭万里收尘滓宇宙连宵失晦明莫道人间少仙境诗思酒魄一时醒【岳阳纪胜】
　　游洪阳洞
　　朝来拔脚尘埃底共访人间小有天唤醒几年朱墨梦胸中邱壑故依然
　　李南金
　　南金字晋卿自号三谿冰雪翁乐平人绍兴二十七年进士光化军教授
　　江头吟
　　儿时盛气髙于山不信壮士有饥寒如今一杯零落酒风雨蚀尽征袍单侧立昆奴面铁色楚客不言未吹笛闗山有月无人声自是江头渚花发渚花春少未得妍凝立青山围水天杜鹃故态不识事尽情呌入青枫烟壮士未握边头槊旄头如月几时落如今世界不爱贤看取清风白云角呜呼一歌兮歌已怨壶中无酒可续咽
　　【鹤林玉露云词旨清婉可爱】
　　茶声
　　砌虫唧唧万蝉催忽有千车捆载来听得松风并涧水急呼缥色緑瓷杯
　　登第后画师以冠裳冩真戏题
　　落魄江湖十二年布衫濶袖裹风烟如今各样新装束典却清狂卖却颠
　　【鹤林玉露云一时戏语亦自有味】
　　喻良能
