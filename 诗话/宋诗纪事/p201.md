<!-- { "loadSidebar": true } -->
　　连日寒殊甚衰年无一能砚呵磨墨冻瓶晒插花氷浮世无根絮余生有髪僧苏门如可即端合事孙登【以上瀛奎律髓】
　　孟　坚
　　孟坚字子固号彞斋太祖十一世孙其先以安定郡王从髙宗南渡家于嘉禾之广陈宝庆二年进士厯官朝散大夫严州守景定初迁翰林学士宋亡不仕
　　【齐东野语子固襟度萧爽有六朝诸贤风气时比之米南宫而子固亦自以为不歉也酷嗜法书多藏三代以来金石名迹东西薄防必挟所有以自随一舟横陈仅留一席为偃息之地随意左右取之抚摩吟讽至忘寝食所至识不识望之知为米家书画船也偶客辇下防菖蒲节余偕一时好事者邀子固各携所藏买舟湖上相与评赏饮酣子固脱帽以酒晞髪箕踞歌离骚旁若无人薄暮入西泠掠孤山檥櫂茂树间指林麓最幽处瞪目絶呌曰此真洪谷子董北苑得意笔也邻舟数十皆惊骇絶叹以为真谪仙人姚桐夀乐郊私语子固入本朝不乐仕进隠居州之广陈镇时载一小舟泊蓼汀苇岸看夕阳赋晓月为事县令宣城梅黻到船访公公飞櫂而去梅曰昔人所谓名可闻而身不可见殆谓先生欤公从弟子昂自苕中来访公闭门不纳夫人劝之始令从后门入坐定第问弁山笠泽近来佳否子昻云佳公曰弟奈山泽佳何子昻退使人濯其坐具】
　　里中康节庵画墨梅求诗因述本末以示之
　　逃禅祖花光得其韵度之清丽闲庵绍逃禅得其萧散之布置回视玉面而鼠须已见工夫较精致枝枝例作鹿角曲生意由来端若尔所传正统谅末节舍此的传皆伪耳僧定花工枝则麁梦良意到工则未女中却有鲍夫人能守师绳不轻坠可怜闻名不识面云有江西毕公济季衡麁丑恶拙祖弊到雪篷觞滥矣所恨二王无臣法多少东邻拟西子是中有趣岂不传要以眼力求其防踼须止七萼则三防眼名椒梢鼠尾枝分三叠墨浓淡花有正背多般蘂夫君固巳悟筌蹄重説偈言吾亦赘谁家屏障得君画更以吾诗跋其底
　　康不领此诗又有许梅谷者仍求又赋长律
　　浓写花枝淡写梢鳞皴老榦墨微焦笔分三踼攅成瓣珠晕一圆工防椒糁缀蜂须凝笑靥稳拖鼠尾施长条尽吹心侧风初急犹把枝埋雪半销松竹衬时明掩映水波浮处见飘飖黄昏时朦胧月深浅溪山长短桥闹里相挨如有意静中背立见无聊笔端的皪明非画轴上纵横不是描顿觉坐来春盎盎因思行过雨潇潇从头总是杨汤法下工夫岂一朝
　　王翠岩写竹求诗亦与
　　古画画物无定形随物赋形皆廹真其次师述有师绳如印印泥随前人尚疑屋下重作屋叅以新意意乃足晋魏而来几百年羲献断谁解续何况髙束李杜编江湖竞买新诗读愿君种取渭川一千畆饱饭逍遥歩扪腹风晴烟雨尽入君心胷吐出毫端自森肃员大夫来子章何碌碌
　　竹墨兰图仍赋
　　六月衡湘暑气蒸幽香一喷冰人清曾将移入浙西种一歳才花一两茎
　　自题水仙图
　　自欣分得槠山邑地近钱清易买花堆案文书虽鞅掌簮缾金玉且奢华酒边巳爱香风度烛下犹怜舞影斜矾弟梅兄来次第搀春热闹令君家【以上铁网瑚】
　　法忍寺门夜泊
　　秋泊禅扉夜清吟入兴频风生水鳞甲云放月精神小梦迷香树新凉透葛巾旧题寻不见吹徧壁间尘【柘上遗诗】
　　孟　淳
　　孟淳字子真号竹所又号虚闲野叟子固之弟
　　题髙房山夜山图二首
　　月底江山如书一好楼中几席与秋清剡藤不到髙人手一段风流可得成
　　江行山立月盘桓有客无言楼上看清兴肯随城漏尽夜深风露恐髙寒【铁网瑚】
　　士　掞
　　士掞字才孺太宗五世孙官直秘阁
　　登天清阁
　　夕阳低尽巳西红百尺楼髙万里风白髪年年何处得只应多在倚防中【墨庄漫録】
　　不　敏
　　不敏太宗六世孙官保义郎
　　寄苏盼奴【事载苏小娟诗】
　　当时名妓镇东吴不好黄金只好书借问钱塘苏小小风流还似大苏无【武林纪事】
　　不　谫
　　不谫字师厚太宗六世孙庆元中昭武假守
　　句
　　信史賖青简封章窒皂囊
　　【挥麈余话跋王仲言学问该博遂初尤丈欲收寘史馆不果仲言又尝剀切上封事不谫因不自揆以拙句殿诸公后云云】
　　善　应
　　善应字彦逺太宗七世孙汝愚父寓居崇徳洲钱市
　　题宁师西阁
　　飘泊南来几歳寒追谈往事漫心酸云烟暮隔中原望归折梅花忍泪看
　　次韵李长卿
　　一别芳洲不计年旧时攀折栁依然故人似欲撩诗兴賸折梅花向酒边【至元嘉禾志】
　　善　赣
　　善赣太宗七世孙
　　题岑公洞
　　真人邈何之恍忽不可见洞居独嵌空壁留明珠溅藤萝含冥蒙竹柏鬭葱蒨至幽合人心逺翠落江面野老乗篮舆使君肆清燕日影砌下倒云容坐间变大木岩欲倾防壑路微转峥嵘施屏风防缀成彩绚虽云急行乐胜赏殆亦徧欲归重盘旋拂石看古篆【名胜志】
　　善　坚
　　善坚字徳固袁州人太宗七世孙乾道二年进士判婺州官至户部尚书
　　化成岩
　　低帽白蕉衫跨马北岩路为我撤炎歊时有清风度杖防蹑防屐扪萝穷幽趣怪石鸣瘦笻狭径窘危歩云间启深洞玲珑天巧露僧居罗上下钟声荅晨暮长啸排翠霭围棊惊振鹭陶写屏丝竹恐为风景污拂藓题苍崖纵横醉中句兹防岂易得载酒莫辞屡【江西通志】
　　善　沛
　　善沛字济世太宗七世孙淳熙二年进士终南康守
　　对雪
　　儿笑真珠满盘碎女疑荷叶雨中来道人心下无些事三个柴头品字煨【名胜志】
　　善　伦
　　善伦字季思太宗七世孙
　　多景楼
　　壮观东南二百州景于多处更多愁江流千古英雄泪山掩诸公富贵羞北府如今唯有酒中原在望忍登楼西风战舰今何在且办年年使客舟
　　【梅磵诗话全篇警拔江湖间多称之或以为刘改之诗误矣】
　　善　扛
　　善扛字文鼎号解林居士太宗七世孙
　　春词
　　碧落初明月未收露华香滴杏梢头玉防干外东风輭人在重云第几楼【诗家鼎脔】
　　善　防
　　善防号复斋太宗七世孙
　　防大涤
　　黄帘有影金灯暗碧殿无人玉磬清我亦三生羽衣客梦魂久巳到瑶京【洞霄诗集】
　　善　璙
　　善璙太宗七世孙家南海
　　饯陈帀峰之亷泉
　　桃源何处梦短到家难不办一邱费犹为九品官鹤嫌新俸薄鸥讶旧盟寒附翼攀鳞事书生不敢干【四朝诗】
　　汝　愚
　　汝愚字子直太宗子汉恭宪王元佐七世孙居饶州之余干县擢进士第一光宗朝累除同知枢密院事宁宗朝权叅知政事拜光禄大夫右丞相为韩侂胄所忌责授宁逺军节度副使永州安置至衡州暴薨后赠太师追封沂国公諡忠定配享宁宗庙庭
　　送汪尚书大猷归鄞
　　尚书天官贵持经侍帏幄青防欲无际白首非故约连樯动南浦父老望岩壑下车入里门执手问欢乐十年几风雨寒鸡呌屋角勤劳毕吾分帝赉出宠渥殊适奉香火禁直连六阁遂令宣室思从今问晦朔【宁波府志】
　　同林择之姚宏甫防皷山【在闽县】
　　几年奔走压尘埃此日登临亦快哉江月不随流水去天风直送海涛来故人契阔情何厚禅客飘零事已灰堪叹人生秪如此虚防独倚更徘徊【鼓山志】
　　致爽轩
　　浓隂夹道水流渠吹尽残花不复余唯有范家三畆竹青青依旧色侵书【全蜀艺文志】
　　汝　谈
　　汝谈字履常号南塘太宗八世孙居余杭淳熙十一年进士累官至西外宗正理宗时厯给事中权刑部尚书卒諡文懿
　　【后村诗话本朝全盛时宗室贵显而负诗名者有徳麟近歳有南塘兄弟诗工而命穷者有紫芝仲白而南塘遂为一代骚人之宗】
　　环锦亭【临安俞氏园】
　　与子乡邻信有年故王遗事到今传爽鸠邑改风烟在散骑园分水竹偏髙架插书供夜读满堂戏防敌春妍相如可是区区者戏笔题诗亦偶然【咸淳临安志】
　　翠蛟亭和巩栗斋韵
　　幽亭枕苍峡云窦通曲水百折如建瓴防防鸣不止客来一抽钥白雾噀岩底儵翕千文蛟拏空翠涛起天开混沌窍日洗盘古髓谅匪畜池鳞多应化雷尾凭陵气易壮怖荡辞难侈术假金洞光景逾瑶台泚谁云防方外巧异缁尘里坡仙颇年数觌面犹尺咫采句贵自然巩言良是巳珍题豁灵界篆出蕃君里物生亦倚数有形必有靡道人亦多事浮念何时死余生嗜泉薮痼疾牵砚几太息动静机于何寄真理醉倒和沧浪烦君更详此【洞霄诗集】
　　汝　諿
　　汝諿太宗八世孙居余杭庆元五年进士
　　题翠蛟亭
　　百丈寒蛟下翠庭幽人相对觉风生防干小倚飞觞处一曲松风乱雨声【洞霄诗集】
　　汝　鐩
　　汝鐩字明翁袁州人太宗八世孙嘉泰二年进士曾官漕帅有野谷诗集
　　【刘后村跋云明翁诗兼众体而又徧行吴越百粤之地眼力益髙笔力益放巻中歌行跌宕顿挫剸蛟防虎手也及敛为五七言则又妥帖丽密若唐人鍜链之作】
　　小水寺
　　披雾入野寺寒林响西风谁遣僧出迎山鸟为我通染衣松露香照眼岩花红聊此息尘虑归骑毋悤悤
　　访隠者不遇
　　两腋乗西风送我上髙岑竹根一泉通石径万木森中有隠者居败屋莓苔侵山空人不见云满挂壁琴两鹤出我逢迎啄衣襟应酬久颇厌走避不可寻谁伴山下去明月升髙林
　　去妇词
　　入得良人门自誓终此身扫室拥箕帚进盥躬盘巾采桑趋垅首荐苹洁涧滨十年尽妇道唯恐堂上嗔上和下睦本无事一旦小姑恣萋菲浸润既深贝锦成不弃不出譛不巳良人缱绻心自知父母之命安敢违举头天边指缺月暂缺须有团圆时君不闻章台长条依旧垂乐昌半镜还复归
　　舟中
　　繋防停征櫂斜阳古渡头风霜先逺客天地独扁舟水鸟冲开浪汀鸿占断秋在家贫亦好何用出林邱
　　送彦东还湘
　　湘南多爽处羡子片帆还秋影清涵水烟痕淡着山兰风香楚佩竹泪冷湘斑见説诛茅地江头只数间
　　刘簿约防廖园
　　名园新整顿尊酒约追随春晩花飞少墙髙蜨度迟注汤童暖酒拍案客争棊寂寞秋千索无人尽日垂
　　舟中
　　离家俄十日千里独衰翁篷响过云雨帆开逆水风新沙增岸脚小港隠芦丛客思难消遣黄昏月一弓
　　题合江亭
　　石鼓山头一小亭乾坤万里眼防明虽因刺史能寻胜不遇昌黎岂得名衡岳云开天洗碧蒸江湘合水争清书岩莫辨当时事空积尘泥野草生【自注昌黎题合江亭寄刺史邹君诗末有愿书岩石上勿使尘泥涴之句】
　　懐亨父
　　两年只影潇湘去料想尘埃白髪侵久雨千山秋得意西风一鴈客闗心或于梦里陪谈笑每向人前问信音忆昔赓诗岩桂下花开今日叹孤斟【以上野谷集】
　　汝　湜
　　汝湜号澹轩太宗八世孙居余杭嘉定元年进士
　　敬和陈南渠先生九锁歩虚词【并引　按九锁为天闗藏云飞鸾通真龙唫洞微云璈朝元凌虚今存二首】
