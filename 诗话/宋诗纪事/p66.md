<!-- { "loadSidebar": true } -->
　　百粤喧华外三江指顾中耕桑遗俗在草木故城空【即鄮郭也】近泽知田美【俗重近泽田】多鱼验海丰由来形势地越絶控辽东箔蚕迎豆熟【俗有蚕豆】江雪伴梅消抵虎螯经夏【里语八月蝤蛑可抵虎】跳沙蛤趂潮【里语有跳沙蛤】酒罂双印贵【俗重双印酒】药肆万金饶【谓冯楼也】未觉西风逺三溪好采樵【慈溪小溪蓝溪也】巷陌随桥曲闾阎占水穷郡楼孤岭对【古谓镇明楼】市港两潮通【闸在城东隅】春暖鸡鸣防【在慈谿】秋寒鸭信风【江湖所呼】家家人富足击壤与吾同
　　稻饭雪翻白鱼羮金鬭黄鲒埼千蚌熟【在奉化】花屿一村香【在慈谿】海近春蒸湿湖灵夜放光【广徳湖每现光采】北窗休寄傲大隐即吾乡【大隐山乃杨适先生所居　以上乾道四明图经】
　　咏蔗
　　瑶池宴罢王母还九芝飞入三仙山空余綘节留人间云封露洗无时闲节旄落尽何斓斑野翁提携出茅菅呉刀戛戛鸣双环截断寒水何潺潺相如赋就空上林倦游渴病长相侵刘伶爱酒真荒淫狂来欲倒沧溟深此时一嚼轻千金垆边何用文君琴五斗一石安足斟坐想毛发生清隂萧瑟甘滋欲谁让樝棃橘柚纷殊壮冷气相射杯盘上顾郎不见休惆怅佳境到时还不妄诗成虽媿阳春唱全胜乞与将军杖【合璧事类别集】
　　和石尉早梅
　　霜林尽处碧溪傍小露檀心媚夕阳天下三春无正色人间一味有真香相思谁向风前寄更晩那辞雪后芳朝夕催人头欲白故园正在水云卿【瀛奎律髓】
　　湖心寺
　　吹落清香缥缈风楼台彷佛水边红人间谁是丹青手画取春湖细雨中
　　崇福寺
　　龛灯隐隐夜初分落果猿啼枕上闻客梦欲成成不得一窗残月半牀云
　　题太白峯
　　千峯下视尽儿孙仙事寥寥不可闻长作人间三月雨请看肤寸岭头云【以上延祐四明志】
　　句
　　春禽得意千般语涧草无名百种香【墨庄漫録】
　　游师雄
　　师雄字景叔京兆武功人治平二年进士授仪州司户参军赵卨帅延安辟为属朝廷使与边臣措置破洮州擒章为陕西转运副使除直龙图阁摄帅熙河移知陕州卒有集
　　贺岷州守种谊破章二首
　　王师一举疾于雷顷刻俄闻破敌回且喜将门还出将槛车生致章来
　　围合洮州敌未知烟云初防见旌旗忽惊汉将从天下始恨羌酋送死迟【陜西通志】
　　孙　升
　　升字君孚高邮人治平二年进士元祐中歴侍御史中书舍人天章阁待制知应天府绍圣中谪汀州安置卒名入党籍刘延世尝从升游録其言论为孙公谈圃
　　送郑待制闳中归闽
　　清晓都门祖帐开路人相与叹贤哉流尘几翳看山眼落日休停别酒杯何待诸生留北阙自存遗直在东台连江四老嗟谁在白首今朝只独来
　　【孙公谈圃郑待制穆字闳中福州人与刘彝陈襄皆以徳行为世所重号四先生郑归闽公有诗送之宋史郑穆传元祐五年穆为祭酒以宝文阁待制请老给事中范祖禹言古者大夫七十而致仕有不得请则赐之几杖祭酒居师资之地正宜处老成愿毌听其去不报太学之士千余人以状诣宰相请留亦不从于是公卿大夫各为诗赋赠行空学出祖汴东门外都人观者如堵叹未尝见】
　　索刘述之新酿
　　稍觉香熏鼻还思酒入唇盈缸止三斗可拨瓮头春【孙公谈圃】
　　句
　　玉笋千官防珠帘一夜空【宣仁后挽词】来书占喜鹊落日听鸣蛬【峡口送人】若与蛟龙争角黍应同渔父啜糟醨【屈原宅】睡须山鸟唤酒听竹枝斟【述怀】穷搜诗句熟老练世情通【长阳道中】白云每逐晨光出红鹤长随暮霭还【袁州道中】梁台歌吹余衰草湓浦琵琶怅晩风【自南京和彭九江】慈竹笋抽疑夏箨木犀花发认春香【在汀州作】
　　【孙公谈圃公尝学诗于孙莘老尝曰近世作诗无复有唐人风余尝得公诗今畧诵数聫云云在汀州避谤不作诗有一聫道尽汀州景物】
　　练　毖
　　毖延平人治平二年进士元祐初知旌徳县雅负清操民闲凡饮酒清者辄称练长官
　　凫山庙
　　云烟深处路萦纡元是真人旧隐居我亦放情丘壑者官闲时得命篮舆【宁国府志】
　　罗　适
　　适字正之台州宁海人治平二年进士官提防两浙京西刑狱有赤城集
　　送致政太师文潞公
　　曽将故老较量看五福如公信是难潞国封来多有岁太师以上更无官应留妙算安神器必得人才荐将坛他日宋家青史上始终臣节雪霜寒【瀛奎律髓】
　　试笔
　　金门秃笔积如山黄阁磨煤夜不干试借荐贤书稾看应无一字及孤寒【前贤小集拾遗】
　　过逺桥
　　长忆西桥避暑时天风六月袭人肌水随地脉来无尽云过山头去不知拂面稚松应偃葢当年游子巳厐眉凭师莫动溪边石留与东归题好诗【台州府志】
　　孔平仲
　　平仲字毅父治平二年进士元祐中提防京西刑狱坐党籍安置英州徽宗即位召为户部员外郎迁金部郎中出使陜西帅鄜延环庆奉祠卒
　　【孔平仲谈苑院中有双鹊栖于玉堂之后海棠树每学士防食必徘徊翔集或鸣噪必有大诏令或宣召之事因谓之灵鹊故晁翰林诗云却闻灵鹊心应喜并予诗云灵鹊先依玉树栖葢谓此也】
　　泛涟水
　　涟漪二十里清淡得我性微风不复摇天水相与净秋容入崖柳晩色依渔艇髣髴防稽游南湖似明镜
　　出城
　　驻马河之西送车皆已返郊原人渐少风物秋将晩身如独鸟轻意与青山逺
　　寄内
　　试説途中景方知别后心行人日暮少风雪乱山深【以上清江三孔集】
　　药名体
　　鄙性常山野尤甘草舍中钩帘隂巻柏障壁坐防风客土依云实流泉驾木通行当归去矣已逼白头翁此地龙舒骨池隍兽血余木香多野橘石乳最宜鱼古瓦松杉冷旱天麻麦踈题诗非杜若牋腻粉难书【苕溪渔隐丛话】
　　句
　　斜拖阙角龙千尺淡抹墙腰月半棱【舘中咏雪　冷斋夜话】
　　葛　闳
　　闳治平三年以职方郎中知台州
　　显孝南山寺【在临海县】
　　六时香火集宗雷日上云收紫翠开应笑守麾公暇少二年官满一曽来【台州府志】
　　常　秩
　　秩字夷甫颍州汝隂人屏居里巷以经术称屡授以官不受神宗即位三使徃聘始诣阙拜右正言判国子监进宝文阁待制卒赠右谏议大夫
　　句
　　冻杀汝隂常处士也来骑马听朝鸡
　　【石林诗话常待制秩居汝隂与王回深父皆有盛名于嘉祐治平之间屡召不至虽欧阳文忠公亦重推礼之其诗所谓笑杀颍川常处士十年骑马听朝鸡者是也熙宁初荆公当国力致之遂起判国子监太常礼院声誉稍减于前尝一日大雪趋朝与百官待漏于仗舍秩已来寒甚不可忍喟然若有所恨者乃举文忠诗以自嘲云云】
　　许安世
　　安世襄邑人顗之世父治平四年进士第一为都官员外郎卒于黄州
　　咏史
　　天下有诛赏固非君所私太宗泣君集意恐劳臣疑至公一以废智术相维持哀哉功名士汲汲尚趋时【许彦周诗话】
　　张景修
　　景修字敏叔常州人治平四年进士元祐末浮梁令两为宪漕五领郡符大观中迁祠部郎中诗几千篇号张祠部集
　　寄叶【原阙】自湖南宪请宫祠归【叶梦得大父也】
　　闻説年来请洞霄江湖奉使乆勤劳有神仙处闲方得用老成时退更高借宅但须新种竹寻仙想见旧栽桃浮梁居士尘埃甚须鬓而今也二毛【石林燕语】
　　送朱天锡童子
　　黄金满籝富有余一经教子金不如君家有儿不肯娯口诵七经随巻舒渥注从来产龙驹鸑鷟乃是真鳯雏一朝过我父子俱自称穷苦世为儒雪窗夜暎孙康书春陇昼荷儿寛鉏翻然西入天子都出门慷慨曵长裾神童之科今有无谈经射策皆壮夫古来取士凡数涂但愿一一令吹竽甘罗相秦理不诬世人看取掌中珠折腰未便赋归欤待君释褐还乡闾
　　【中呉纪闻初景修为浮梁县令作此诗天锡既到阙忘取本州公据为礼部所却因击登闻鼔缴景修诗为证神宗大称赏之翌日以语宰相王珪而恨四方有遗材即令召对珪言不欲以一诗召人恐长浮竞不若俟其秩满然后擢用之遂止令中书籍记姓名比罢官而神宗已升遐矣景修歴事三朝每登对上必问闻卿作朱童子诗试为举似由此诗名益着】
　　贫居
　　茅檐月有千钱税稻饭年无一粒租生事萧条人问我水芭蕉与石菖蒲【中呉纪闻】
　　睡香花
　　曽向庐山睡里闻香风占断世间春窃花莫扑枝头蜨惊觉南窗半梦人
　　【能改斋漫録庐山瑞香花天圣中始传张祠部以瑞为睡其诗云云】
　　游九鎻
　　九鎻山中多隐仙洞门终古掩云烟茶生东坞偏迎日松老西岩不记年翠箬乆藏千岁药碧池终纳半山泉苍崖纵使秦驱得未信能移一柱天【洞霄诗集】
　　更高亭【在浮梁县】
　　稚子山妻伴老翁重阳寻徧菊花丛明年把酒知何处却忆高亭是梦中【饶州府志】
　　句
　　洗竹放教风自在傍溪看得月分明【题集清轩　中呉纪闻】
　　蒋槩
　　槩字康叔江西龙泉人治平闲进士
　　登权州北门
　　壮士未酬志乘秋感慨多幽燕新种落秦汉旧山河塞月沈青冢边声起白波如何得万骑玉垒夜经过【诗话总龟】
　　徐　积
　　积字仲车楚州山阳人治平四年进士授楚州教授事母极孝政和中赐諡节孝处士有集【苕溪渔隐丛话东坡云仲车古之独行也于陵仲子不能过然其诗文则怪而放如玉川子此一反也耳聩甚画地为字乃始通语终日面壁坐不与人接而四方事无不周知其详虽新且密无不先知此二反也】
　　淮之水示门人马存
　　淮之水淮之水春风吹春风洗青于蓝緑染指鱼不来鸥不起潋潋灔灔天尽头秪见孤帆不见舟残阳欲落未落处尽是人闲今古愁今古愁可柰何莫使骚人闻櫂歌吾曹尽是浩歌客笑声酒面春风和
　　爱爱歌
　　呉越佳人古云好破家亡国可胜道昨日闲观爱爱歌坐中叹息无如何爱爱本是娼家女金魂玉魄沈尘土歌舞呉中第一人緑鬓双鬟才十五耳闻目见是何事不谓其人乃如许操心危兮励志深半夜窗前泪如假饶一笑得千金何如嫁作良人妇桃李不为当路花芙蓉开向秋风渚忽然一日逢张氏便约终身不相弃山不磨兮海可枯生唯一兮死难二有如樗栎丛中木忽然化作潇湘竹又如黄鸟春风时迁乔林兮出幽谷文君走马来成都弄玉吹箫从几曲不闻马上琵琶声忽作山头望夫哭去年春风还满房昨夜明月还满牀行人一去不复返不念闗山歧路长前年犹惜缕金衣今年不画深胭脂今年今日万事已鲛鮹翡翠春如泥一女二夫兮妾之所羞不求所事兮志将何求蛾眉皓齿兮妾之所忧不如无生兮庶几无尤喓喓草虫趯趯阜螽靡不有初鲜克有终鸳鸯于飞兮毕之罗之人间所恨兮何休时深山人迹不到处病鸾敛翼巢空枝【丽情集杨爱爱钱唐娼女也垂髫喜歌舞初学胡琴数曲遂通他调七月七日泛舟西湖采荷香为金陵少年张逞所调相携潜遁旅于京师逾年逞为父捕去爱留巷中好事者百计图之不可得念逞之勤感疾而死】
　　贫女扇
　　妾有一尺绢以为身上衣自织青溪蒲团团手中持朝携麦陇去暮汲井泉归无人不看妾不使见蛾眉
　　钓者
