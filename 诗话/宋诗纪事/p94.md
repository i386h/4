<!-- { "loadSidebar": true } -->
　　【侯鲭録元祐六年汝隂久雪一日天未明东坡来召议事曰某一夕不寐念颍人之饥欲出百余石造饼救之老妻谓某曰子昨来陈见傅钦之言签判在陈赈济有功何不问其赈济之法某遂相召余笑谢曰巳脩之矣今细民之困不过食与火耳义仓之积谷数千石可以支散以救下民作院有炭数万秤依原价卖之二事可济下民坡曰吾事济矣遂草放积谷赈济奏檄上台寺陈闻之有诗】
　　苏　过
　　过字叔党轼季子仕为权通判中山府家颍昌营湖隂水竹数亩名曰小斜川自号斜川居士有斜川集
　　送昙秀诗
　　三年避地少经过十日论诗喜琢磨自欲灰心老南岳犹能茧足慰东坡来时野寺无鱼鼓去后闲门有雀罗从此期师真似月断云时复挂星河
　　【东坡题防昙秀来惠州见余余病巳絶不作诗儿子过麄能搜句时有可观此篇殆咄咄逼老人矣特为书之以满行槖】
　　赋鼠须笔
　　太仓失陈红狭兔得余腐既兴丞相叹又彂廷尉怒磔肉餧饿猫粉髯杂霜兔插架刀矟健落纸龙蛇骛物理未易知时来即所遇穿墉何卑微托此得佳誉【苕溪渔隠丛话】
　　雪
　　沈沈五侯居碧瓦映华棁兽炭麒麟红银瓶黄封揭春风绕幄帐醉面生绮缬赐宴明光宫玉色迷金阙谁怜荜门士破壁穿飞屑【事文类聚前集】
　　金陵上吴开府两絶句
　　时平无事清吟好卫霍贪功未是竒争似一篇人脍炙四方传诵卧龙诗【自注开府帅襄阳时甞防隆中为诸葛孔明赋诗有翻覆看俱好之句为世称诵故云】
　　庙堂陶铸人材尽流落江淮老病身又踏槐花随举子思量邓禹是何人【式古堂书考】
　　刘　发
　　发元祐中华亭主簿
　　赠鼔琹文照大师
　　寳琴何所得所得甚幽微聊借丝桐韵还超智慧机霜风悲玉轸江月入珠徽向此诸縁尽人间孰是非【普照寺续古録】
　　王　雍
　　雍文正公旦之侄元祐中通判濠州
　　题三学山
　　五色琉璃白昼寒当年佛脚印檀藕丝织出三衣妙贝叶经传一偈难夜看圣灯红菡萏晓惊飞石碧琅玕更闻鹦鹉因縁塔八十山僧试说看
　　【方舆胜览在蜀金堂县东北有佛迹石理坚润莹白如玉非世间追琢所能又有神灯寺有碧玉佛龛藕丝袈裟锦字多心经贝叶金字湼槃经寺前桧栢皆隋唐故物又有飞石乃自云顶山飞来又有鹦鹉塔乃鹦鹉能念佛死遂瘗扵塔王雍有诗】
　　高茂华
　　茂华字秀实吕居仁称其人物高逺有出尘之姿入元祐党籍
　　城东寄王越州
　　五年不出青门道邂逅寻春此一回忽忆秦川贵公子桃花落尽合归来【许彦周诗话】
　　句
　　中途畱眼占星聚一防披顔觉雾収【和吕居仁　紫微诗话】
　　周　焘
　　焘字次元濂溪先生次子元祐进士为贵池令官至寳文阁待制
　　暑雪轩
　　崇台穷石照气味乐偷闲南陆朱明驭西阑白雪山茶瓯回舌本麈尾落谈间欲缀风烟句弥髙不可攀【成都文类】
　　逰天竺观激水
　　拳石耆婆色两青竹龙驱水转山鸣夜来不见跳珠碎疑是檐间滴雨声【咸淳临安志】
　　王　沣
　　暑雪轩
　　望处疑蓬防天长碧海闲云霞収玉宇烟浪涌银山茶入清谈里风生两腋间诗成似西岭高崄不容攀【成都文类】
　　田　望
　　暑雪轩
　　圣福轩重敞偶来心地闲因谈丁士冢知是武担山人在冰壶里天垂玉垒间赓歌白雪句巴客强追攀【成都文类】
　　孙　竢
　　暑雪轩
　　地僻宜逃暑官卑幸颇闲虚传力士担始信蜀妃山岭雪青霄畔城烟密树间清谈容款接妙句独难攀【成都文类】
　　周　沔
　　沔元祐中溧水丞
　　句
　　萤火不知人巳去夜深犹傍竹窗明【题无想寺韩熙载读书台　景定建康志】
　　米　芾
　　芾字元章吴人【一云襄阳人】以母侍宣仁后藩邸恩补校书郎太常博士出知无为军逾年召为书画博士擢礼部员外郎大观二年罢知淮阳军有寳晋英光集
　　吴江垂虹亭作
　　断云一片洞庭帆玉破鲈鱼金破柑好作新诗寄桑苎垂虹秋色满东南
　　除书学博士初朝谒呈时宰
　　半生湖海看青山惯佩笭箵揽辔艰晓起初驰朱雀路霜华慙缀紫宸班百寮卑处瞻丹陛五色光中望玉顔浪说书名落人世非公那解彻天闗
　　甘露作呈夷旷
　　欲雨气不透庭梧有栖烟回首望北固云藏净名天呼童速具舆凭高览山川隐见岂不好开霁景固全须臾刚风流湛湛清露圆归途知有伴华月上丹渊
　　甘露寺【并序】
　　甘露寺壁有张僧繇四菩萨吴道子行脚僧元符末一旦为火所焚六朝遗物扫地李衞公祠手植桧亦焚荡寺故重重金碧参差多景楼背山面江为天下甲观五城十二楼不过也今所存唯衞公铁塔米老庵三间作诗悼之云
　　色改重重构春归户户岚槎浮龙委骨画失兽遗眈神防衞公塔天畱米老庵柏梁终厌胜防副越人谈【以上寳晋英光集】
　　【杨诚斋诗话润州大火惟存李卫公塔米元章庵元章喜题云云有轻薄子扵塔庵二字上添注爷娘二字元章见之大骂盖元章母尝乳哺宫中故云】
　　题嗣濮王画芦鴈【王名宗汉字献甫安懿王幼子】
　　偃蹇汀眠鴈萧梢风触芦京尘方满眼速为唤花奴野趣分弱水风花翦鉴湖尘中不作恶为有邺公图【画继】
　　荅刘巨济
　　刘郎收画早甚卑折枝花草首徐熙十年之后始闻道取吾韩戴为神竒迩来白首进道奥学者信有髓与皮始知十袭但遮壁牛马便可裹弊帷峩峩太平老寺主白纱防首无冠蕤武士后立肃大劒宫女傍侍颦修眉神清眸子知寡欲齿露唇反法定饥世人见服似摩诘不知六朝居士衣后人忽把乱唐突梁时笔法了可知道子见之必再拜曹刘何物望藩篱夲当第一品天下却縁顾笔在涟漪【画史】
　　怀南唐砚山
　　砚山不复见哦诗徒叹息惟有玉蟾蜍向余频泪滴【辍耕录米元章自记云右此石是南唐寳石久为吾斋砚山今被道祖易去中美旧有诗云云今毎诵其诗必怀此石近余亦有诗云云此石一入渠手不得再见毎同交友徃观亦不出示绍彭公真忍人也余今笔想成图彷佛在目从此吾斋秀气尤不复冺矣崇宁元年八月望米芾书余二十年前嘉兴吴仲圭为画图钱唐吴孟思书文后携至吴兴燬扵兵偶因清暇默懐徃事漫记扵此】
　　琴诗
　　澹乎无味中指下清音发【阙五字】　　空山堕凉月【郭天锡日记云访因无碍首座出观米老墨迹一册四幅此诗归寻英光集检之不见】
　　开先寺观瀑布
　　度峡扪青玉临深坐緑苔水从双劒下山挟两龙来春暖花惊雪林深石迸雷尘缨聊此濯欲去首重回【庐山纪事】
　　中秋登海岱楼
　　目穷淮海两如银万道虹光育蚌珍天上若无修月户桂枝撑损向西轮【清河书画舫】
　　将之苕溪戯作呈诸友
　　松竹畱因夏溪山去为秋久赓白雪咏更度采菱讴缕玉鲈堆案团金菊满洲水宫无限景载与谢公逰【郁氏书画题防记】
　　拜中岳命作
　　云水心常结风尘面久虗重寻钓鼇客初入选仙图鼠雀真官耗龙蛇与众俱却懐闲禄厚不敢着潜夫
　　瑞岩庵清晓
　　西山月落楚天低不放红尘点翠微鹤唳一声松露滴水晶寒湿道人衣【以上瑚网】
　　孔　夷
　　夷字方平号滍臯先生元祐中隐士刘攽韩维之畏友
　　赠闗渊圣学士
　　吴越声飞二十年缁衣空复叹遗编紫芝眉宇风尘外太白文章锦绣前可是石渠方载笔未应水国要归田他时雪里相逢处能记骑驴孟浩然【万姓统谱】
　　寄王定国
　　世路难行肻效尤蒲桃斗酒换凉州春风不到仲文树野水犹沈梦得舟珍重故家青玉案徜徉乡社翠云裘淮南千里莺花老月照闗山笛里愁【高邮州志】
　　李孝先
　　孝先字玠叔元祐闲人为范忠宣所知官朝奉郎
　　题余干县于越亭
　　吴越犹干地要冲树亭危岸势凭空春潭倒影黄昏月古木喧声白昼风鸥鹭惯来窥防集云烟无着护帘栊凄凉故国多迁变独有溪山在望中【周益公题防】
　　许觉之
　　觉之元祐闲人
　　舜井断碑【在随州碑字漫灭惟碑隂有五大夫字相传秦时碑旧在舜子巷草闲今在汉东阁下】
　　一千二百余年外万古销磨不可寻舜子井泉谁记古随人闾巷秖如今隶书字杂科虫体氏爵名存乐石隂登览时来醒醉眼也胜俗物在园林【方舆胜览】
　　刘　珵
　　珵字纯父元祐癸酉守明州疏月湖积土为十洲随景命名与舒亶倡和又甞以户部郎中守苏州
　　西湖十洲诗
　　浅深艶冶一枝枝帯露临风不自持水上红云真缥缈多才却忆退之诗【右花屿】
　　古渡隋堤千万缕年年折尽最长条谁知烟雨汀洲晚闲舞东风拂画桥【右栁汀　延祐四明志】
　　刘　韐
　　韐字仲偃崇安人元祐九年进士累官资政殿学士靖康中拜河东北宣抚副使召入为京城守御使京师陷宰相遣韐使金营金人议立异姓韐自缢死建炎初赠资政殿大学士諡忠显
　　紫云岩
　　万叠青山入画图最高高处着浮屠薄云弄月明还暗小雨飞空有却无山鸟避人疑俗驾老僧好客点云腴我来一笑忘尘虑倒载归与日欲晡【建宁府志】
　　曾　纡
　　纡字公衮布之子以防补官入元祐党籍绍兴二年除直显谟阁知衢州自号空青先生有集【孙仲益序云公文章守家法而学诗以母夫人鲁国魏氏为师句法精丽絶去刀尺有古诗之风】
　　戏作冷语
　　万山云雪隂霾空千林霿□水揺风冻河彻底连三冬嘉平晓猎崤函中十二律吕相与宫安得此疎烦胷【墨庄漫录】
　　江樾轩书事
　　卧听滩声防防流冷风凄雨似深秋江边石上乌桕树一夜水长到梢头
　　竹闲嘉树宻扶疎异乡物色似吾庐清晓开门出负水已有小舟来卖鱼【诗人玉屑】
　　宣州水西作
　　杖藜出郭一水近石磴古路穿松筠万仞绝壁倚天末百折惊滩当寺门泉声飞下锦绣谷殿影揷入玻瓈盆宣州水西天下胜阆州城南何足论【方舆胜览】
　　宁国道中
　　渡水穿桥一径斜潦収溪足露汀沙半川云影前山雨十里香风晚稻花异县悲秋多客思丰年乐事属田家故园正好不归去满眼西风吹鬓华【诗林万选】
　　客愁
　　客愁如茧丝一揽成万绪秋风不可奈又到庭前树秋风自有时客愁了无期不如饮美酒诵我山中诗【前贤小集拾遗】
　　余　爽
　　爽字荀龙良肱子以父任授校书郎元祐末为瀛州防御推官除名窜封州崇宁中与兄卞入党籍
　　玉京洞【在天台县北赤城山右盖第六洞天许迈甞居之】
　　羽驾归来洞已扄洞门深锁读残经琼台一觉仙都梦不见松根长茯苓
　　东临沧海宴羣仙误入桃源小洞天一局残棋消防刻老龙须甲已苍然
　　半山松柏散天声芝盖当年憩赤城我是上皇芸阁吏玉京应有旧题名【天台山志】
　　毕　渐
　　渐潜江人绍圣元年进士第一官膳部员外郎出知荆南府
　　赠林子山
　　儿童闻说子山名将谓先生是古人海上偶经仙洞府岩前犹见玉精神南华乆彻逍遥梦兜率重来自在身携得新诗天上去不教辜负到全闽
