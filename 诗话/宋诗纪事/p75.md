<!-- { "loadSidebar": true } -->
　　忽从平地岀尘笼亲到诸天释梵宫郤悟冗官长役物争如大士日谈空山横青壁千层合泉迸丹崖一线通幽鸟静啼人外境疎钟不堕世闲风目无可欲猨猱伏心絶防尘冰鉴融自恨无縁陪宴坐他生愿效种松翁【熙宁九年丙辰十月顾炎武求古録】
　　王延禧
　　延禧字仲祥熙寕中知夔州
　　题制胜楼
　　夔子城新筑长江便作壕欲兼诸面敌故起北楼高即旧基仍峻因时力不劳青天才咫尺翠壁似周遭近照东西瀼遥分上下牢百蛮归指掌三峡见秋毫帝道方无外皇威到不毛三钩闲夜鎻八阵纵春遨守土惭非称提兵亦谬叨经营皆使指备豫夲戎韬功乏为山助名加制胜裦登临欲吟咤深媿杜陵豪【名胜志】

　　宋诗纪事巻二十六
　　钦定四库全书
　　宋诗纪事巻二十七　　　　　钱塘厉鹗撰郭祥正
　　祥正字功父当涂人举进士元丰中知端州元祐初阶至朝请大夫请老归家于青山下有青山集
　　【文献通考张浮休评郭祥正诗如大排筵席二十四味终日揖让而适口者少竹坡诗话贺方囘尝作青玉案词有梅子黄时雨之句人皆服其工士大夫谓之贺梅子郭功父有示耿天隲一诗王荆公尝爲之书其尾云庙前古木藏训狐豪气英风亦何有方囘晩倅姑孰与功父游甚欢方囘寡发功父指其髻谓曰此眞贺梅子也方囘乃将其须曰君可谓郭训狐功父髯而胡故有此语遯斋闲览功父曾题人山居一联云谢家庄上无多景只有黄鹂三两声荆公命工绘爲图自题其上云此是功父题山居诗处即遣人以金酒钟幷图遗之】
　　明皇十眉图
　　明皇逸事传十眉正是唐家零落时霓裳曲调虽依旧阿蛮终不似杨妃画工貌得非无意欲使流传警来世翠翘红粉尚争春隐约香风起仙袂六龙眞驭竟何之泰陵荒草长狐狸犹将妙笔劝尊酒醉觉人间万事非
　　金山行
　　金山杳在沧溟中雪崖冰柱浮仙宫乾坤扶持自今古日月彷佛悬西东我泛灵槎出尘世搜索异境窥神功一朝登临重叹息四时想像何其雄巻帘夜阁挂北斗大鲸驾浪吹长空舟摧岸断岂足数往往霹雳捶蛟龙寒蟾八月荡瑶海秋光上下磨青铜鸟飞不尽暮天碧渔歌忽断芦花风【王直方云二语大爲荆公所赏】蓬莱久闻未曾往壮观绝致遥应同潮生潮落夜还晓物与数会谁能穷百年形影浪自苦便欲此地安微躬白云南来入长望又起归兴随征鸿
　　【苕溪渔隐丛话功甫金山行造语豪壮】
　　凤凰台次李太白韵
　　高台不见凤凰游浩浩长江入海流舞罢青蛾同去国战残白骨尚盈丘风揺落日催行櫂湖拥新沙换故洲结绮临春无处觅年年荒草向人愁
　　【娱书堂诗话郭功甫尝与王荆公登金陵鳯凰台追次李太白韵援笔立成一座尽倾】
　　访隐者
　　一径沿崖踏苍壁半坞寒云抱泉石山翁酒熟不出门残花满地无人迹【以上青山集】
　　寄东坡先生自朱崖量移合浦
　　君恩浩荡似阳春海外移来住海濵莫向沙边弄明月夜深无数采珠人
　　【困学纪闻东坡文章好讥刺文与可戒以诗云北客若来休问事西湖虽好莫吟诗晩年郭功父寄诗云云】
　　李公麟
　　公麟字伯时舒城人第进士厯泗州录事参军用陆佃荐爲中书门下后省删定官御史检法元符三年病痹致仕归老龙眠山
　　【蔡寛夫诗史韩干画马多分其騣爲三莫晓何意唯白乐天春深学士家诗云凤书裁五色马鬛翦三花唐学士例借飞龙廏马则应是时国马皆如此也李伯时喜学韩干画每不知三騣之意常难于下笔有得乐天诗者先爲诵之而不言所出伯时请之力乃使爲画数马始以集示之云】
　　次韵邓谨思初入试院
　　敕使书囊问队行聚星深馆粲诸英云随襟袖来蓬防香散房栊宿化城振鹭充庭天有幕瑚入网海无声范模一世尊先觉况此提平慰后生【同文馆倡和诗】小诗幷画巻奉送汾叟同年机宜奉议赴熙河幕府
　　画出离筵已怆神那堪眞别渭城春渭城栁色休相恼西出阳关有故人【声画集】
　　春社出郊
　　千寻古栎笑声中此日春风属社公开眼已怜花压防放怀聊喜酒治聋携刀割肉余风在卜瓦传神俚俗同闻説已栽桃李径隔溪遥认浅深红【事文类聚前集】
　　吕希纯
　　希纯字子进公着次子登第爲太常博士哲宗朝厯宝文阁侍制知亳州谪道州安置后入党籍
　　绝句
　　梦寝西山结草庐逝将临水咏游鱼何人见卵求时夜更着闲言问藐姑
　　【紫微诗话崇宁间谈命术者多言叔祖待制与曾内翰子开皆宰相命也或有占紫姑者代书村童书于纸云待曾吕相方发然皆不验叔祖有诗云云】
　　元夕
　　何处元宵好迎銮册府西鞘声云外起扇影日边低秘禁威容肃名流步武齐舜瞳囘左顾眞欲过金闺何处元宵好双林宴坐僧戒圆三五夜心耀百千灯茅舍门常掩绳牀几谩凭世间娱乐事一念不曾兴【瀛奎律髓】
　　林　迥
　　迥罗源人熙宁中惠安簿
　　同黄秘敎游连江玉泉
　　泉山好景微权尹讼庭稀晓马破云去夜船乘月归妓歌珠不断人醉玉相依薄宦自拘者咄哉多是非【青琐高议】
　　题林子默隐居
　　先生平昔命何非万巻诗书一布衣囘首长安成底事吴山苍翠几时归【泉州府志】
　　俞　充
　　充熙宁中虞鄕令
　　王官谷十咏【存四】
　　贻溪【表圣山居记云谷之名本以王官废垒在其侧司空氏易之爲贻溪溪旧不蓄鱼及表圣居之石窦泉隙鱼皆充牣见于説鱼篇今亦无鱼】
　　濯缨溪流上清心共澄澈人存鱼自跃人亡鱼亦竭此意虽冥冥可与仁者説遗音竟谁继十里闲风月休休亭【本濯缨亭爲侠军所焚复构之易名休休】
　　洗耳谢市朝构亭得余址三径草长深一毫尘不起支肘看青山引鹤听流水独有爱君心时时拟纶旨司空氏旧居【王官谷旧皆司空氏别业自表圣没转易不常】
　　孤鹤去不还云间犬空吠犹闻溪鸟衙【表圣诗云溪鸟待排衙】尚有里人爱【表圣多以金帛施于闾里】岩花无开落【表圣云小峯西翕有石藓故老目爲杏花】世事几兴废我乘幽兴来静邀秋月对
　　石砚【表圣云西谷路有石如砚人谓之秦王砚】
　　尝读表圣诗云是秦王成悯时着密史【表圣所着密史深救时病】对此潜经营新雨净如洗乱苔生复平【表圣诗云砚石苔平失】应误山中客浪近翰墨名【王官谷集】
　　仇伯玉
　　访王官谷休休亭
　　飘香山径踏残花来访仙鄕隐处家当日庙堂延至计未应怀璧老烟霞
　　山鵶营巢欲哺儿晴杏拆早先离披盘囘一径穿碧篠谷口数家耕水湄【王官谷集】
　　王　翰
　　司空侍郎故居
　　西风策马问王官松径萦纡上百盘泉响夜潭穿石窦峯高天柱矗云端一鸣共许才华旧三诏方知节操寒花落鸟啼人不见休休亭上倚阑干【王官谷集】
　　陈　易
　　易莆田人熙宁中隐居石门时号陈聘君
　　荅有需禅师
　　年来多病爱栖禅宝鉴慵将照丑妍却忆南湖孤顶月定囘金磬落岩前【兴化府志】
　　杨时
　　时字中立将乐人熙宁九年进士游二程之门厯知浏阳余杭萧山三县召爲秘书郎钦宗朝兼国子祭酒高宗朝除工部侍郎兼侍读以龙图阁直学士提举洞霄宫卒諡文靖学者称龟山先生有集
　　望湖楼
　　斜日侵帘上玉钩檐花飞动锦纹浮湖光写出千峯秀天影融成十里秋翠鹬翻风窥浅水片云随意入沧洲畱连更待东窗月注目晴空独倚楼
　　观梅赠胡康矦
　　欲驱残腊变春风惟有寒梅作选锋莫把疎英轻鬭雪好藏清艳月明中
　　藏春峡【爲隐士呉仪作】
　　山衔幽径碧如环一壑风烟自往还不是武陵流水出残红那得到人间
　　含云寺书事
　　蜨梦轻扬一室空梦囘谁识此身同窗前月冷松隂碎一枕溪声半夜风【以上龟山集】
　　求仲弓
　　仲弓字德夫黄岩人熙宁九年特科与王荆公爲文字交仕终乐平令
　　灵龟潭
　　江湖虽濶多罾网幽涧清虚且勉旃待我功成买双鹤归来伴汝一千年【赤城志】
　　陈觉民
　　觉民字达野仙游人熙宁九年进士元祐间知建阳县累迁宗正丞厯知漳建二州移知福州言者承安惇意劾罢寻起知泉州迁本路提刑复以右文殿修撰知广州卒
　　武夷山
　　升眞洞口接天门灵草丹桃日日春听説列仙来瑞世三朝德业在斯民
　　【方舆胜览章圣出自武夷事见杨大年家集神考哲庙亦武夷眞君应出故有三朝德业之句事见氏族编】
　　寄米元章
　　汩汩尘埃阅岁华青山相见认空花清淮风月元无价凭仗诗翁爲我赊
　　长淮千古自流东六月城头日日风天际玉潢无少处夜山围在月明中【瑚网】
　　姚　孳
　　孳字舜徒慈谿人熙宁九年进士累除提举成都府常平事后以直龙图阁知防州事卒
　　碧波亭【在简州东溪】
　　赖简池台两蜀夸东溪别是一仙家令人郤忆康王谷坐看珠帘溅雨花【锦绣万花谷】
　　李格非
　　格非字文叔济南人举进士元祐末爲国子博士绍圣初爲礼部郎提点京东刑狱以党籍罢长女能诗嫁赵明诚即易安也有集
　　过临淄
　　击鼓吹竽七百年临淄城阙尚依然如今只有耕耘者曾得当时九府钱
　　【后村诗话文叔诗文高雅条畅有义味在晁秦之上】
　　贺幸太学
　　日月天囘十二章诏移清跸幸胶庠六龙稳转桥门曲多士横穿锦仗行俎豆威仪瞻阙里东西风敎自周王太平谁谓初无象四海形容在一堂【汴京遗迹志】
　　叶　涛
　　涛字致远处州龙泉人熙宁进士仕至中书舍人龙图阁待制入元祐党籍
　　望旧庐有感
　　重来旧屋谁爲主江令萧条叹独存已媿问人才识路郤悲无栁可知门舟车到处成家宅岁月惟惊长子孙孤客滥巾非得已故交零落与谁论【江令寻宅诗云见桐犹识井看栁尚知门　宋文鉴】
　　张　介
　　介字吉甫番阳人
　　句
　　应是子规啼不到致令我父未归家
　　【能改斋漫録番阳张吉甫方娠时父去客东西川不还张君自爲儿时已怆然有感其言语食息未尝不在蜀也与尚书彭公器资同学作诗云云闻者皆怜之既长走蜀父初无还意乃归省母复至涪阆往迓者三其父遂行以熙宁十年三月至自蜀鄕人迎谒太息或爲感泣一时名士赋诗以纪其事】
　　钱景谌
　　景谌景臻从兄举进士居毗陵熙宁末从张景宪辟知瀛州至朝请郎
　　洞霄宫
　　清夜宿瑶宫云开天柱峯千岩空洞月万籁古坛松仙驭闻鸣鹤琅舆想六龙朝元步虚罢祥吹引林中【洞霄诗集】
　　杜　默
　　默字师雄濮州人熙宁末特奏名仕新淦尉【王直方诗话石守道作三豪诗谓曼卿豪于诗永叔豪于文杜默豪于歌故诗云师雄二十二笔距猛如鹰玉川月蚀句气欲相凭陵而欧公亦有诗云南山有鸣凤其音和且清鸣于有道国出则天下平杜默东土秀能吟凤凰声作诗几百篇长歌仍短行谓豪于歌者有送守道诗云圣人门前大虫学海波中老龙及推倒杨朱墨翟扶起仲尼周公之句】
　　句
　　一片灵台挂明月万丈词焰飞长虹乞取一勺凤沼水活取久旱泥蟠龙【上欧阳青琐高议】倚风莫恨唐工部后裔宁知不解诗【东平郡宴赋海棠　蔡寛夫诗史】
