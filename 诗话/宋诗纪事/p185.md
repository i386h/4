<!-- { "loadSidebar": true } -->
　　此水自当兵十万昔人曽有客三千
　　【梅磵诗话江隂乃春申旧封浮逺堂瞰江对淮为一郡佳境李鹤田一联云云人多传诵】
　　陈世崇
　　世崇字伯仁崇仁人【一作临川】郁子随父入宫禁仍充东宫讲堂説书兼两宫撰述后任皇城司检法贾似道忌之遂归于乡入元着随隐漫録多述宋季事
　　题曽氏诸帖
　　南丰而后艇斋君忠义词章萃一门手泽流芳凌劫火钦承犹得到来孙【鐡网珊瑚】
　　吕三余
　　三余号雪屋
　　贺陈随隐以布衣除东宫掌书
　　青宫楼观近尧阶班列屏风闲坐开人羡杜闲生杜甫天教苏颋继苏瓌马归禁苑行边桞鹤伴平山隐处梅我恨长镵斸黄独老年无计防衰頽【随隐漫録】
　　桞桂孙
　　桂孙号月磵
　　贺陈随隐以布衣除东宫掌书
　　镂玉裁冰字字竒少年亲结九重知君臣际遇荣千载父子推敲冠一时罍进楚兰春奏雅瓶分陶菊夜联诗五云楼近开黄道金紫连班进赤墀【随隐漫録】
　　刘彦朝
　　彦朝字雷厓
　　赠陈随隐
　　坎止流行只任天吟庐新紫薇边夜窗低过宫花月晓巷深横御桞烟五字肎同余子说一灯亲自乃翁传虽然不作功名念却恐功名逼少年【随隐漫録】
　　张　彝
　　彜号溪居
　　赠陈随隐归江西
　　醖借中涵廊庙姿诗文都好见宸批只防四字君王宠虮虱防臣不用题【随隐漫録】
　　呉石翁
　　石翁字一斋
　　赠陈随隐
　　大隐君家小隐君得名大半忌人闻秋窗吟共缑山月晓榻眠分华岳云莺欲引雏先出谷马才生骥便离羣新诗却要多拈出突过郎罢张我军【随隐漫録】
　　杜汝能
　　汝能字叔谦号北山太后诸孙居西湖之麴院有能诗声
　　秋日
　　寂寥篱戸入泉声不见山容亦自清数日晴秋草长丝沿上瓦墙生【全芳备祖】
　　赠陈随隐
　　父子名相继如君又出竒乾坤钟秀气湖海诵新诗放鹤春风逺横琴夜月迟未应随大隐闲过圣明时【随隐漫録】
　　黄力叙
　　力叙号梅堂江西人
　　赠陈随隐归江西
　　诗在天地间风清月明处若为深闭门而可觅佳句夫君小元龙豪气隘区宇青春发诗材秀茁长膏流水与行云吾不见滞住乗月涤吟毫玉椀三危露超诣自透脱悟在观劔舞入宫画蛾眉胡为众女妒君诗亦何憾千载一时遇向也诗道昌吟声喧禁籞应制沉香亭龙巾曽拭唾今焉诗道厄短笻防江路悲啸梁父吟侘傺离骚赋浮云时巻舒睨此知出处此其随之义大隐防境趣天地梅又春风雪飞絮一笠灞桥驴吟诗向临汝得句从人传传今亦传古要知是家传审言以传甫传之而又传衣鉢传宗武【随隐漫録】
　　黄鹏飞
　　鹏飞字桂隐莆田人
　　送陈随隐游庐山
　　天下庐山第一竒西风楚楚送行时晦庵白鹿书犹在非是游山只爱诗
　　曽从图画识庐山山好谁知画亦难画好不如诗好读就烦诗笔画来看
　　虞德观
　　德观亡其名蜀郡人
　　句
　　我因国破家何在君为唇亡齿亦寒
　　【虞集道园遗槀云从兄德观父与集同出荣州府君宋亡隐居不仕而殁集来呉门得兄遗迹有句云云不知为谁作也】

　　宋诗纪事巻七十六
　　钦定四库全书
　　宋诗纪事巻七十七　　　　　钱塘厉鹗撰曹　棐
　　棐官著作郎
　　登南山塔
　　平生登塔与登楼乱尽乡心送尽愁试上南山山下塔依前怀古复悲秋【咸淳临安志】
　　李　敷
　　敷临安县令
　　双林院
　　双林高寺秀峰环我欲题为小径山炎月一游神骨爽天风相送出松关【咸淳临安志】
　　李邦美
　　题句容酒肆壁
　　青帬白面閧挑菜茅舍竹篱疎见梅春事隔年无信息一声啼鸟唤将来【山房随笔】
　　赵万年
　　万年南渡时从武科备戎行于襄阳屡郤敌人有禆幄集
　　程机宜宅吃豆粥
　　豆红米白间青蔬髣髴来从香积厨异日大官还饱饫不应忘郤在芜蒌
　　偶成
　　一心忧国不忧家掠面黄尘带晩沙邮传不通音问隔家人夜夜卜灯花【以上曹氏歴代诗选】
　　王执礼
　　执礼号竹寮金华人
　　游玉仙洞题碧云石崖【在临安志】
　　已从鹿岩游更入龙洞去横足螃蠏行连臂猨猱度径滑铿蜡屐隂屋然桦炬振防扶顚隮扪萝猛攀附涂险防欲穷境胜思有遇谽谺通石窦参差流石乳形开趣弥深兴集理自裕便将遗世纷且复滋幽歩纡徐穷冥搜淹留廹頽暮题诗识苍壁聊冩心迹素重游岂无期恐忘来时路
　　钱王太庙
　　数间老屋半尘埃宗社虽存没草莱尚有遗民呼太庙可堪游鹿上荒台花开陌路空余恨麦被陵陂不尽哀三节还乡平日志化为杜宇定归来
　　锦溪
　　防云淡日半昏明初换春衫歩履轻行到小桥幽絶处高吟诗句荅溪声【以上咸淳临安志】
　　周芝田
　　芝田浙人
　　弹琴
　　膝上横陈玉一枝此音唯独此心知夜深断送鹤先睡弹到空山月落时
　　句
　　淋漓满腹蔵春雨突兀半拳生晓云【石上两竹】草香花落后云黒雨来时【以上山房随笔】
　　盛雪巢
　　偶作
　　臯防不著书周召不决科端坐广堂上四海臻泰和吾道固如是后来文艺多嗒然空山中独抱明良歌【呉礼部诗话】
　　陈　柏
　　柏字茂卿号南塘
　　怀友
　　携书入空山防若与世絶俯仰一室间颇见古人别良朋令人思思君意弥切食芹差自甘那得共君啜【呉礼部诗话】
　　赵闻礼
　　闻礼字立之号钓月见絶妙好词
　　句
　　西风昨夜摧黄叶秋亦无心在菊花【全芳备祖】
　　张　枢
　　枢号云窗
　　游大涤
　　一曲朱防百尺余仙人自是爱楼居松风不动千山静月满天坛人歩虚【洞霄诗集】
　　林次麟
　　曲竹【出临平山相传唐丘隐士丹成羽化植杖于此其竹皆曲】
　　直节棱棱是此君耳孙郤以曲为名首阳山下知难种只可斜封向管城【咸淳临安志】
　　楼楚材
　　句
　　晚归烟树立犹见晓向雪汀飞若无【鹭】有时移向西堂去一座青山逐手来【屏风　方囘桐江集】
　　张　伟
　　伟号芝田
　　马塍
　　水拍田塍路半斜悄无人迹过农家春风自谓専桃李也有工夫到菜花
　　荐菊泉【一名寒泉】
　　近来湖上风光改古迹三贤亦就迁独有菊泉能定力嵗寒坚守此山前【以上咸淳临安志】
　　李介山
　　梅雨潭
　　灵源分左界千仭落飞泉散作一空雨长如四月天挂嵒寒练直溅席水珠圆湫石龙应在山扉浮翠烟【仙嵒寺志】
　　俞　琰
　　琰字玉吾长洲人咸淳末应举无成入元隐林屋山以读易自娯有林屋山人集书斋夜话席上腐谈
　　焦山寺夜坐偶作
　　夜宿焦山寺月明闻櫂歌蜀江到呉尽海舶过淮多风浪翻龙窟霜林露鸟窠诗成忽有酒不饮欲如何
　　客里送春
　　挤排落絮随风去分付残花趁雨飞自笑鹤身归未得郤从客里送春归
　　赠华阳道院琴士商碧山
　　来徃晴峦缥缈中满身空翠湿衣浓相寻欲聼蓬莱曲还在华阳第几峯【以上林屋山人集】
　　海防
　　生以鰕为目来从水母宫堆槃凝冻结停筯便消融莹玻瓈白斒斓玛瑙红酒邉尝此味牙颊响秋风【书斋夜话】
　　郑　震
　　震更名起字叔起号菊山连江人所南翁其子也有倦游槀清隽集
　　宿虎丘
　　到晚归不去因而此宿休云深千古寺月冷一天秋崖裂池如束天虚塔欲浮最宜初日上高处看云收
　　余杭道上
　　五年兹路上频徃又频还嵗月孤松老风霜苦竹斑溪流天目水云出洞霄山马上因闲眺蜉蝣宇宙间
　　归去
　　归去岂不好平田带浅林春猨鸣雪涧晴日转云岑世久无鸣犊时当学展禽吾生今老矣梁甫岂能吟
　　荆南别贾制书东归
　　来时秋雨满江楼归日春风度客舟回首荆南天一角月明吹笛下扬州
　　卜居
　　久欲谋归力不任浮云踪迹谩巢林功名未入屠龙手贫贱常懐买鹤心月下开门防雨过楼头闻笛二更深世间万事俱陈迹空倚西风阅古今【以上清隽集】
　　王梦应
　　梦应字圣与一字静得长沙攸县人咸淳十年进士调庐陵尉元兵陷临安起兵勤王兵败奔永新卒
　　【邓光荐文丞相督府忠义传呉希奭陈子全王梦应皆攸县士人自通于同督府与赵璠相应景炎即位事闻承制授官各有差】
　　东归
　　一櫂仍为别他乡复避兵客随风雨老春着鼓鼙轻宇宙关何事艰危得此生门前一溪水几日到江城
　　甲申元日
　　上日仍漂寄尊前客又非乡心眠聼雨病骨晩添衣街鼓春将动帘灯寒未归梅花经一雪防片不曽飞
　　呈李书史
　　火龙骑日雪飞空劲草亭亭不见风臣亮南阳今未老一鉏云碎日犹红【以上四朝诗】
　　陈　观
　　观字国秀奉化人咸淳十年进士调新城尉有蚓窍集
　　题甄氏访山亭
　　水流花落日生云日静风暄草欲薰老去风流犹未减一丘一壑要平分
　　雨后西山翡翠堆结亭直欲近岩隈从今记取溪头路一日须来一百回【四朝诗】
　　熊　鉌
　　鉌字位辛初名禾字去非世居建阳之鼇峯咸淳十年进士授宁武州司户参军有勿轩集
　　游武夷山
　　我来武夷山逺意超千古尝疑混沌开疏凿未经禹峡山犹古梁洪涛莽回互行舟留大壑营巢余断树垠崖波涛痕隐隐皆可覩陶然上古民要服固深阻秦威何桓桓薄海犹广土六合皆涌沸一枝岂宁处尝言十三君隐隐避秦侣一日厌尘寰泠然遂高举上山娯賔云下山满豺虎神仙何茫虹桥想虚语桃源亦其类好事自夸诩风气日已开蛇断出真主遂令闽山陬尽入职方宇汉志名始彰祠堂用鱼脯流传世代久琳宫粲衣羽至今此山名号为神仙府恭惟我遯翁辞辟厥功溥于焉卜精庐溪山九曲五圗书尽在是斯地俨邹鲁我以负笈生来兹有年数自惭仁智心未覩高深趣斯游亦何意防心觊真遇侃侃平生友惠然肎来顾携手敦夙好抗志企遐慕招我山中游兹逰适予素巍巍大隐屏屹屹天一柱前瞻晩对亭考槃固其所何当同心人相与薙榛莽长松期嵗寒脩竹倚日暮我自爱此山踌蹰不忍去
　　衣曲
　　北望悠悠音信少空房逺念心常早流萤煜煜夜稍青塞雁嗈嗈寒已到细丝清水练方新在椸半湿日中明隔篱翁妪寐不熟月落尚闻砧杵声将军锦帐环歌舞百战尚迟归寸土老农肩米肉成疮思妇裁衣泪如雨【以上勿轩集】
　　曽子良
　　子良字仲材号平山南丰人徙金谿咸淳进士仕为淳安令宋亡隐陶塘
　　挽知临安府兼浙西制置使曽公【渊子】
　　德祐思良弼江西出大臣报忠昭汉议靖献有殷仁皦日五朝老清风百世人几时归衮绣秋草卧麒麟永绍传贤启慈元拱女尧鼇山犹赑屭鹏海极扶揺宫殿春旗晓帘帷社饭朝龙髯攀不及鸾驭去何遥立海终风黑洗光双日红余波溅渤澥仙仗岌崆峒宗庙神灵在公师礼数崇平生精履屐尚觉小臣忠返輤荣归寝帷堂哭设衣神情如梦叶沧海怅心违百世功言立千年城郭非任安犹未死哀泪不堪挥【忠义集】
　　呉龙翰
　　龙翰字式贤号古梅歙人咸淳乡贡后以荐授编校国史院实録院文字至元丙子乡校请充教授寻弃去有古梅吟槀
