<!-- { "loadSidebar": true } -->
　　妾家家世居淮海郎罢声名传海内自从贬死古藤州门戸凋零三十载可怜生长深闺里耳濡目染知文字亦尝强学谢女诗未敢女中称博士年长以来逢世乱黄头鲜卑来入汉妾身亦复堕兵间往事不堪囬首看飘然一身向边垂被驱不异犬与鸡奔驰万里向沙漠天长地乆无还期北风萧萧易水寒雪花席地经燕山千杯浊酒安能醉一曲琵琶不忍弹吞声饮恨从谁诉偶然信口题诗句眼前有路可还乡马上无人容我去诗成吟罢只茫然岂意汉地能流传当时情绪亦可想至今闻者犹悲酸忆昔中郎有女子亦陷虏中垂一纪暮年不料逢阿瞒厚币赎之归故里惜哉此女不得如终竟老死留穹庐空教诗语传凄恻不减胡笳十八拍【梅磵诗话】
　　金沙寺
　　古寺同真率君家更秩筵酒杯无算饮橘树不论钱胜日携佳客曾来是去年莫嫌频至此直为主人贤
　　宿正觉寺
　　古寺荒凉甚秋风更飒然殿焚犹有础僧老不知年但可扶藜至无因假榻眠钟鱼乆寂寞谁施一囊钱
　　疎山道中【在金谿县西南】
　　村深谷鸟近人鸣暮霭収时雨又晴极目春山随处好笋舆穿尽緑隂行
　　江南九月未飞霜木叶萧萧巳半黄行徧疎山山下路满山惟有桂花香
　　云谷山【城东三十五里有山曰芙巨荀伯子临川记云岩内有石人坐盘石上体尘则风润则雨晴则莹洁今曰东岩岭其东南为灵谷诸峯连抱如障多石其上祀三仙曰隐真观有谢灵运墨池】
　　旧闻伯子记巳得灵谷名隐然望此州竒胜称山灵悬崖泻瀑布如髙屋建瓴乔松数十丈下有千嵗苓仄足行鸟道势欲抟青冥仙事虽渺茫幽讨未忘情髙秋八月后择胜来经行黄冠三両人淡然亦忘形烟霞到几席爽气来戸庭瘦筇闲指点老瓦同注倾慙非换鹅手不敢临黄庭或可联石鼎未必让弥明重阳无十日黄菊渐向荣佳哉此天气一笑未易营但愿脚力健年年此寻盟【以上抚州府志】
　　韩元吉
　　元吉字无咎号南涧许昌人维四世孙寓居信州隆兴闲官吏部尚书有南涧甲乙稾
　　【朱子云韩旡咎诗作著者尽和平有中原之旧无南方啁唽之音黄玉林云南涧名家文献政事文学为一代冠冕】
　　玩鞭亭
　　黄须鲜卑勇无策自驰巴马来窥贼贼奴但怪日绕营起看飞尘已无迹寳鞭不惜弃道旁坐令老妪知兴亡百年社禝有天意奸锋逆焰徒鸱张孤城遗迹森在目平湖无复春草緑郤对青山忆谢公父老犹嫌人姓木邉兵巳重朝士轻中原有路何由行柙中虎兕不可制江左夷吾浪得名【方舆胜览】
　　雨中闻伯恭至湖上
　　莫嫌鞭马踏春泥茶鼎诗囊偶共携山色雨深看亦好湖光烟接望还迷连天花絮飞将尽夹道蒲荷长欲齐官事得闲湏洗眼蓬壶只在帝城西
　　送陆务观福建提仓
　　觥船相对百分空京口追随似梦中落纸云烟君似旧盈巾霜雪我成翁春来茗叶还争白腊尽梅梢尽放红领畧溪山湏妙语小迂旌节上淩风【元注仆为建安宰作淩风亭　以上瀛奎律髓】
　　题北齐校书图【并序】
　　齐文宣天保七年诏樊逊校定羣书供皇太子逊与诸羣秀髙干和马敬德许散愁韩同寳傅懐德顾道之季道子鲍长暄景孙及梁王主簿王九元水曹参军周子深等十一人借邢子才魏収诸家本共刋定秘府纰缪于是五经诸史殆无遗阙此图之所以作也黄太史所谓士大夫十二员今范明州谓逸其半者皆是矣至唐巳隔周隋二代不知何自得其形容髣髴邪髙氏起索虏以兵力奋然敦尚儒风立石经兴黉序定尚书于凉风堂质经义于春宫意当时文士歆艳之故相传于图画哉流及后裔文林之馆既兴御览之书既作无愁之声已播于天下不捄其亡故余感而赋
　　齐髙校讐谁作图一时防书亦名儒网罗巻轴三千余俗传非真类迂愚雌黄是正定不无虚文末学徒区区岂识治道通唐虞文林髙馆希石渠后来御览嗟何书修文偃武事益诬转头邺城已丘墟峨冠广袖长眉须丹青写此犹不渝髙鬟侍女曵红裾両骓帕鞍立奚奴罢琴渉笔倾酒壶兰台供拟信乐欤不知画手安用摹无乃逞巧聊自娯千年视之一欷歔君不见文皇学士十八人谋猷事业皆功臣瀛州旧图应更真请君寻观为拂尘【砚北杂志】
　　隆兴甲申歳闰月游焦山
　　荒村日晴雪犹积繋缆焦公山下石江翻断崖石破碎瘗鹤千年有遗迹瘦藤百级跻上方浮玊南北江中央樯竿如林出烟浦酒船逺与帆低昻老鸱盘风舞江面杀气淮南望中见神龙只合水底眠为洗乾坤起雷电观音岩前竹十寻大士不死知此心醉归更唤殷七七賸种好花开鹤林【镇江府志】
　　云洞【在信州西】
　　挥防度绝壑撑空见楼台丹崖几千仞中有佛寺开老僧如逺公譍门走蒿莱下马问所适褰衣指崔嵬飞防倚石磴旷荡无纤埃坐乆意颇惬爽气生樽罍仙棺是何人蜕骨藏莓苔举酒一酌之慨然兴我懐丹砂固未就白鹤何时来不若生前乐长啸衔此杯【广信府志】
　　髙元之
　　元之字端叔武烈王琼之七世孙南渡家明州五上礼部不第人号万竹先生有茶甘甲乙稾
　　题雪窦飞雪亭
　　危亭上拂烟雾光苍崖深到蛟螭穴天河飞来破山翠寒入疎林风自发翻珠错玊无时歇岩前散作千秋雪寒声萧萧凛毛髪白云朶朶翔空灭飞流溅沫入毫端天与一诗为题绝【延祐四明志】
　　大小晦山
　　大晦出小晦过尽山峰翠寒云抱幽谷枯卉老壖濑沿流路偪侧当道屋破碎郤立重囬首瀑布泻云背【甬上耆旧集】
　　句
　　洒蚕食叶入竹蟹行沙
　　【娯书堂诗话四明髙端叔博学能诗乡里所推重尝有雪诗一联云云竟坎不仕楼攻媿挽之云弟子皆蓝绶先生竟白袍】
　　曾　逮
　　逮字仲躬几季子仕终敷文阁待制有习庵集
　　清樾轩【在信州广敎寺即文清所居】
　　开轩在独园绕屋得清樾不知何年树殆为今日设扉落林影时复乱风月喧声了不闻幽弄极可悦玊溪僧所庐无似许明洁颇疑三昧手断取从三浙禅房花木深此语信佳绝何以落其成炉烹荐茗雪【广信府志】
　　王　鈇
　　鈇字承可秦桧舅氏王夲观复之子桧荐于朝除枢属仕至贰卿
　　墨梅
　　前身姑射冰相似今代潘妃玊不如坐对真成在江国淡烟防雨暗扶疎【声画集】
　　绝句
　　津头短短长长柳陌上朱朱白白花一段风烟三百里杜鹃愁绝客思家【锦绣万花谷】
　　李　牧
　　牧字子牧
　　次韵曾端伯晚过青山
　　怪底尘劳破青山在眼中竹桥低跨水林磬小鸣风半岭暮云碧一村霜叶红禅枝栖众鸟囬首意无穷【前贤小集拾遗】
　　刁麟游
　　麟游南徐人失其名以字传
　　赋竹马
　　小儿骑竹作骅骝犹是东西意未休我已童心无一在十年浑付水东流
　　【竹坡诗话南徐刁氏子字麟游十嵗时作竹马诗后十嵗卒客有志其墓者以比李长吉】
　　张尧臣
　　尧臣陈留人入南渡
　　寄洞霄道士王竹庵
　　一笑相逢巳隔秋人间多事苦相留乱云有路通仙境清梦何因访昔游白日无情伤老大青山此地可藏修与君宿有诛茅约为卜来贤一室幽【洞霄诗集】
　　何　昞
　　昞号唯斋
　　赠竹庵王先生
　　巾盂肎复聼斋钟隐处何妨作退翁一榻但留诗轴伴万缘都付酒杯空松颠舞月归巢鹤竹下敲门采药童风定云眠人不到倚防凝目看飞鸿【洞霄诗集】
　　朱谦之
　　朱买臣庙
　　贫贱难堪俗眼低区区何事便云泥防稽乞得无他念秖为归来诧故妻
　　【谈薮严州夀昌县道旁有朱买臣庙其地有朱池村朱谦之诗云云】
　　姚述尧
　　述尧钱唐人有萧台公余词
　　句
　　蔟蔟鱼盐喧古市声声诵徧儒家【过青田　方舆胜览】
　　顾　发
　　发字休文昆山人
　　待潮顾浦宿耕者张钦舍
　　海近云气昏禹迹开茫茫晴林列障逻什伍屯千冈顷遭七年旱骤见九秋黄腰鎌喜复悲泥水新圃场县侯初下教官赋无丰荒错挥制锦刀戏作编氓创身上催租瘢短褐愁盖藏课为五邑最荐飞十剡章逡巡掌邦计跬歩封侯王江淮十万师待饲正颉吭禾麦今已登妇子戒勿尝行俟天雨粟饱食均四方【昆山杂咏】







　　宋诗纪事巻四十八
　　钦定四库全书
　　宋诗纪事巻四十九　　　　　钱塘厉鹗撰林季仲
　　季仲字懿成永嘉人南渡时太常少卿守婺州
　　送防稽虞仲琳【虞颇通性理之学】
　　男儿何苦弊羣书学到根源物物无曾子当年多一唯顔渊终日只如愚水流万折心无竞月落千山影自孤执手沙头休话别与君元不隔江湖
　　题赤松山黄初平祠
　　路转溪回草木香有人荷笠山之阳定知我是金华守笑道牧民如牧羊
　　羽仗霓旌去不还空余匊水落人间至今山下无苦旱便是田家九转丹【以上庚溪诗话】
　　刘无降
　　游秀峯寺
　　晓乗轻舸出江城晚上篮舆却倦行尽日松风响岩谷小窗听作乱泉声【呉郡志】
　　闻人武子
　　武子绍兴间人张纲有闻人武子改官制
　　墨梅
　　陇首人归信息稀愁看冰楮破寒枝瑶姬驻立縁何事直到霜飞月堕时【声画集】
　　王　镐
　　镐字从周永嘉人仕至忠州守
　　移竹后雨
　　洗红窣窣乌蓲雨落紫飕飕皁角风挂起北窗聊问讯新移来竹定惺松【诗人玉屑】
　　句
　　发爽带风梳齿疎和月潄【早行】未知真是岳秖见半为云【望岳】避喧那厌雨宜睡不思茶【观桥寓楼】云学催诗黒风仍作诵清【将雨】冻雪寒梅双蜡屐澄江明月一竿丝【绍师觅诗】催租例扰潘邠老付麦谁怜石曼卿【送潘文叔】山色两间供歩障松阴半亩当邮亭【出舂陵】籍通上界神仙府身见甘泉侍从臣【上何尚书　以上娯书堂诗话】
　　叶　采
　　采字仲圭号平岩
　　书事
　　双双瓦雀行书案防防杨花入砚池闲坐小窗读周易不知春去已多时【濂洛风雅】
　　陈光道
　　光道字不矜南城人
　　梦中赠神女蔡筝娘【十首存四】
　　长恐凡材不合仙喜逢神女熟因縁云中隠隠开金锁路入麻姑小有天
　　海石榴花暎绮窗碧芙蓉朶亚银塘青鸾不舞苍虬卧满院春风白日长
　　老耼西逝即浮屠莫怪窗闲贝叶书长哂杨妃仙格劣却教鹦鹉诵真如
　　玉女倚天多喜笑素娥如月与精神假饶不许长年住犹胜人闲不遇人【夷坚志】
　　刘士季
　　次韵何漕司小红翠亭
　　少陵遗迹瀼西东端的髙斋在此中今日花枝弄烟雨前时蔬甲卧霜风【自注此地旧为蔬畦】根株移取他山翠跗萼输来别圃红收拾阳春无尽藏夔人端説两诗翁【全蜀艺文志】
　　刘王孟
　　题吕先生画像
　　短褐长绦大布巾云霞咽九天春可怜世上屠沽子唤作寻常卖墨人【声画集】
　　曾　揆
　　揆字舜卿南丰人
　　题资福院平緑轩
　　终日勤劳雁鹜行偶然来访賛公房扶疎草木四围合萦绕溪流一带长倚槛岂能成杰句把杯多是説名方问师乞取安心法宴坐蒲团对佛香【至元嘉禾志】
　　林　歆
　　呉中寒食
　　寒食家家蹋晓晴好风吹我出重城几湾野水迎人白数防家山刮眼明已有鸰原聮乗乐何须鹢尾并桡行山前父老应相笑为我频来学送迎【呉郡志】
　　朱明之
　　昆山慧聚寺【并序】
