<!-- { "loadSidebar": true } -->
　　亭在山巅气象巍然山从何来蜿蜿蜒蜒我坐亭上极目一望羣峯毕朝尊无与抗我抚亭下万象难写一一分明入我醆斝有时擕笻偕我朋从莫知我心独抚孤松【甬上耆旧集】
　　徐清叟
　　清叟字直翁浦城人嘉定七年进士理宗朝歴官广东安抚使权兵部尚书拜端明殿学士知枢密院事兼参知政事提举佑神观出知泉州卒赠少师諡忠简
　　净明院梅岩恭和髙庙御制
　　偶因祀事访丹霞寺古山深石径斜冲冻细寻梅信息枝头喜见状元花【咸淳临安志】
　　赠建宁妓唐玉
　　上国新行巧様花一枝聊插鬓云斜娇羞未肎从郎意故把芳容半面遮【豹隐纪谈】
　　陈耆卿
　　耆卿字寿老临海人嘉定七年进士官至国子司业着有筼窗集赤城志
　　【叶水心云陈君之作驰骤羣言特立新意险不不流怪巧不入浮】
　　艰食行
　　新谷未升除谷罄窭人托麦以为命今年种麦如去年去年满屋今空田吁嗟皇天毋乃戾去年浙右当死嵗湘中死宼淮死兵留得东州仅旒缀秖今艰食遽如斯岂是造物有乗除我无一语活四海对之泣下徒霑裾催租官吏如束湿里正打门急复急安得君眼如月长灼破田家蓑与笠【全芳备祖】
　　王伯大
　　伯大字幼学号留耕福州人嘉定七年进士理宗朝累官端明殿学士拜参知政事
　　赠戴石屏
　　诗老相过鬓巳星吟魂未减昔年清挥毫不着尘埃语尽把梅花巧琢成【梅礀诗话】
　　丹青阁
　　杰阁岧嶤倚碧苍菊花时节此持觞市声一段隔秋水桥影半空横夕阳挺挺霜筠排壑立涓涓石溜引山长人言絶顶多竒观安得闲身宿上方【诗家鼎脔】
　　郭磊卿
　　磊卿字子竒仙居人嘉定七年进士端平初拜右正言寻擢右史以直言为史嵩之所忌除起居郎卒諡正肃有兑斋集
　　偶题
　　更无清兴在杯觞不用蒲葵扇自凉月色静时山鹤叫一庭清景藕花香【宋艺圃集】
　　李　刘
　　刘字公甫号梅亭崇仁人嘉定七年进士仕至中书舍人直学士院寳章阁待制卒有诗文类稾
　　【孙云翼李梅亭先生小传刘尝从真徳秀游丏词科文字留饮书室指竹夫人为题曰蕲春县君祝氏可卫国夫人刘援笔立成末聨云于戯保抱携持朕不忘乙夜之寝展转反侧尔尚形四方之风徳秀击节叹赏嘉熙已亥四月诞皇子告庙祝文刘以学士当笔以四柱作一聨云亥年已月无长蛇封豕之虞午日丑时有归马放牛之兆时方有蜀警人咸赏其中的有梅亭四六行世】
　　记梦
　　壮志巳违黄鹄下老身合占白鸥前夜来耿耿江湖梦秋水长天一钓船【前贤小集拾遗】
　　闻笛
　　何处桓伊酒力雄分明嚼徴更含宫倚楼三弄西风急不觉梅花大半空【后村千家诗】
　　项容孙
　　容孙字仲履号云薮江陵人嘉定七年进士理宗朝官殿中侍御史
　　山中忆兄弟
　　鸿雁不成行飘零歳月长一身三处梦半夜九回肠积雪欺茅屋孤灯照锦囊何当夜聼雨郤话此凄凉【诗林万选】
　　吴昌裔
　　昌裔字季永号青莲山人中江人嘉定七年进士理宗朝歴官知婺州加集英殿修撰以寳章阁待制致仕卒諡忠肃有集
　　擕客山行咏陶嘉月自双径来洞霄丹岩翠壑林立环拥神剜刻不可名状餐云潄月偶得八吟留之山中以纪幽践嘉熙三年三月谷雨【存三首】
　　上界神仙住九华故留灵锁防烟霞云根欲断溪回处流出山中几片花【九锁山】
　　凿破千年浑沌心石楠当戸洞愔愔诗臞犹怯春寒在扪石梯云不敢深【栖真洞】
　　谁凿岩扉石窦开悬崖飞瀑转风雷须防白浪从天下野客不知何处来【飞玉亭　洞霄诗集】
　　吴　渊
　　渊字道父宁国人嘉定七年进士累官江东安抚使行宫留守兼屯田使拜参知政事封金陵侯有退庵遗集
　　登南城
　　江城一眺思悠悠平楚苍然野水流衰草寒烟梅丈墓败垣斜日谢公楼江山有恨英雄老天地无私草木秋万古兴亡俱是梦不知何者为身谋
　　句
　　一带天分南北限两眉烟锁古今愁【蛾眉山　以上退庵遗集】
　　吴　潜
　　潜字毅夫宁国人渊弟嘉定十年进士第一淳祐中歴官特进左丞相封许国公以沈炎论劾谪化州团练使循州安置有履斋遗集
　　睡起行北园
　　睡起卸冠簪园行独自吟山昏知雨到树宻觉春深竹外童相报门前客见寻归来即败意谁者是知心
　　即事
　　春隂漠漠防轻寒春昼无聊午梦闲幽鸟不知人意改衔花飞傍小阑干【以上履斋遗集】
　　闻同官会碧沚
　　碧沚堂前瞰水官秖应唤作玉壶看颇闻秩秩玳筵展莫遣悤悤银烛残酒付别肠宁怕窄诗由广舌不忧干老夫孤坐三更月欲往从之道路难
　　万顷湖光浩不收花汀竹屿思悠悠黄公旧隐知何地贺监言归乞此洲良夜最佳唯午夜今秋偏好是中秋举杯酒露月同吸仰面青天可问不
　　占春亭即事
　　桃花几片隔墙飞独自危楼徙倚时目送断鸿云外没东风吹涙落天涯
　　见他门戸揷垂杨懊恨江南客子肠春梦谁云无准托连宵合眼是家乡
　　题暗香疎影词后用潘徳久赠姜白石韵
　　人生浮脆若菰蒲四十年前此丈夫拟向西湖酹孤魄想应风月易招呼【以上开庆四明续志】
　　和人赋金鱼
　　仙人药苗化为鱼身虽纤细味丰腴土人渉溪如采荇以布为网犹恐疎不比吴王耽嗜鲙松江千古留腥滓好似春茶枪与旗俯视银条不足数人生所乐在家乡何必定食河之鲂琴髙仙游不可蹑自向昆仑朝玉皇玉皇一笑倚天末乞与五湖任囊括扁舟烟雨归去来卧听鱼槎声濊濊
　　【吴礼部诗话宣城泾县有琴髙山有琴髙溪俗传控鲤而升之所毎嵗三月中有小鱼数十万一日来集亦传以为投药滓所化至今人待此日尽网之曝以为干味甚羙吴履斋尝赋诗和人韵云云】
　　絶句
　　编茅为屋竹为椽屋上青山屋下泉半掩柴门人不见老牛将犊傍篱眠
　　句
　　杨桞年年人老大江山处处客凄凉【以上全芳备祖】
　　汪立中
　　立中四明人
　　甲戌廷对后到洞霄丙戌假守新安又得寄径成诗纪游
　　忆昔寻幽兴未终重来洞府访仙翁十年尘土身将隠千里华阳路暗通山水秪如前日好松杉似与老人同明朝又入黄尘去回首青山一梦中【洞霄诗集】
　　丘　岳
　　岳号煦山丹徒人嘉定十年进士江淮制置使
　　自淮梱代归领累偕亲友游虎丘偶成影语以纪歳月淳祐庚戌七月二十五日
　　一目四苍莽突然见林丘飞来灵鹫峯幻出蓬莱洲浮图髙崒嵂石径通深幽生公讲经台曾闻石防头劒池杳无底脩绠汲寒流千古诧异传此事还是不我来秋向深良苗帀平畴忧国愿年丰一稔销百忧【虎丘志】
　　陈　埙
　　埙字和仲鄞人嘉定十年进士歴尚书吏部侍郎国子司业【曰琯按方氏瀛奎律髓注云陈埙字伯和号习庵其先阳翟人寓居桐庐】
　　分水道中
　　午困思茶无处煎溪桥侧畔认炊烟松窗竹牖人家静旋借沙瓶汲涧泉【前贤小集拾遗】
　　山居次滕元秀韵
　　解组沧溟畔擕家紫翠闲地临双港胜天与两年闲茅屋静闻雨竹篱疎见山所惭邻舍老句险不容攀【瀛奎律髓】
　　钓台第十九泉
　　十年不泛钓台船梦想髙风日月边今日偶来无住着再尝滩下防茶泉【严州府志】
　　游虎丘
　　老龙拕过平川晓影初开树色鲜有片白云收不尽日髙犹在讲台边
　　碧玉千寻劒影寒夜深光怪逼危阑句吴霸畧成尘土空有青山覆石坛【虎丘志】
　　王　迈
　　迈字实之号臞轩居士兴化军仙游人嘉定十年进士调南外睦宗院敎授召试学士院改通判漳州应诏直言为台官所劾削二秩淳祐中知卲武军予祠卒赠司农少卿
　　飞翼楼【旧传説范蠡故址】
　　亭前一望海东流更有雄楼在上头燕子飞来春漠漠鸱夷仙去水悠悠神交故国三千里目断中原四百州日暮片云栖古树昔人留与后人愁【诗家鼎脔】
　　除夕
　　忆昔都门值歳除髙楼张烛戯呼卢久依净社参尊宿难向新丰认酒徒天子未知工草赋邻人或倩写桃符寒宵别有穷生活防勘离骚拥地炉【后村千家诗】
　　贺林簿新娶
　　金华门外厌京尘乌防山前结帨巾翁壻相看冰映玉庭闱一笑颊生春昔言尔尔嫌随俗今唤卿卿喜有人来歳梦兰嘉兆叶犀钱玉果出娱賔【翰墨大全】
　　句
　　未知死所先期死自笑狂生老更狂
　　【齐东野语王实之迈有文名落魄不羁为正字日因轮对及故相擅权理宗宣谕曰姑置卫王之事迈即抗声曰陛下一则曰卫王再则曰卫王何容保之至耶上怒不答径转御屏曰此狂生也迈归乡里自称敕赐狂生尝有诗云云】
　　罗必元
　　必元字亨父号北谷隆兴府进贤人嘉定十年进士度宗朝累官直寳章阁兼宗学博士
　　金陵作
　　六朝遗迹旧山川万里长江当守边一念易骄人事废不关飞渡北来船
　　凭髙懐古思悠悠遥想骑驴白下游不是龙眠图画里如今亲到蒋山头【景定建康志】

　　宋诗纪事巻六十一
　　钦定四库全书
　　宋诗纪事巻六十二　　　　　钱塘厉鹗撰李元白
　　元白字希太奉化人嘉定十年进士任永州通判有四家胡笳词【曰璐按陈鸣鹤东越文苑有李元白者宁化人工诗尝集杜句为一编又集大观升平词进之授初品官二人未知孰是】
　　废寺【鹗按诗林万选作李杜】
　　溪沙横涨水防平闲扣云关壁半倾殿上土花人不到断甎支睡岸蝉鸣【后村千家诗】
　　陆徳舆
　　徳舆字载之崇徳人埈之诸从孙嘉定十年进士官至吏部尚书
　　题资福院平绿轩
　　带市人烟远连村野色幽山从天际出水抱槛前流茅屋无端碍松醪有意留因懐陵谷感无语对沙鸥【至元嘉禾志】
　　郑清之
　　清之字徳源鄞县人嘉定十年进士史弥远荐为魏宪王府敎授理宗嗣位以定防功累拜太傅左丞相封魏国公致仕卒封魏郡王諡忠定有安晩集
　　【癸辛杂识清之淳祐再相政事多出侄孙太原手昏缪贪污有人作诗讥之云先生自号为安晩晩节何为不自安】
　　香山猫食粥
　　梵宫新遣两貍奴晨粥饥餐食肉如料是伊蒲三昧熟不知绕膝诉无鱼
　　咏茄
　　青紫皮肤类宰官光圆头脑作僧看如何缁俗偏同嗜入口元来总一般
　　冬
　　剪剪黄花秋后春霜皮露叶防长身生来笼统君休笑腹内能容数百人【以上安晩堂集】
　　净明院【郊坛斋宫】
　　斋宿虚闲只净明俗氛暂洗觉身轻半山云脚炊烟湿一枕松声防水鸣对语老禅眞法器译经新谛出僧檠归翻贝叶莲花颂犹带招提月影清【咸淳临安志】
　　题雪窦妙髙峰
　　陆地芳洲拥翠翘巨灵穿石滚云涛抟空苍凤欲飞舞奔海玉龙争怒号万象横陈坤轴富一亭平挹月轮髙独醒未觉孤清景笑酌寒泉读楚骚【延祐四明志】
　　姚　镛
　　镛字希声号雪篷又号敬庵剡人嘉定十年进士吉州判官以平宼功擢守贑州贬衡阳有雪篷集
　　寓霅川
　　王戴溪头小隐仙渔翁引上霅溪船几回倦钓思归去又为苹花住一年
　　春夜曲
