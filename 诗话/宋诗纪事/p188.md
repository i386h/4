<!-- { "loadSidebar": true } -->
　　雪中方四隐君访宿有诗忆鹿田风旧游奉和并呈呉六赞府
　　金华入北山空响出静竚鹿田在其顚肺石鸣风有客六七人昔游至其处唯我愁不眠起坐蹴君语谓此定何声百感生离绪玩非琴与瑟复异砧将杵醉者呼不应愁者自为苦空櫺冷孤衾展转如巢树湿歌散余悲以足拊柱础尔来又七年欲至困覊旅传闻老桑门已复蝉蜕去入山恶少年巾鉢空其聚乃知人世间何者为客主而我同怀人忽复异处所梦中遥相望各抱不售贾有客不同游亦是同怀者地主况有期舆马不待假傥规宿山中畸人不应舎
　　效孟郊体
　　闲庭生柏影荇藻交行路忽忽如有人起视不见处牵牛秋正中海白夜疑曙野风吹空巢波涛在孤树闺中玻瓈盆贮水看落月看月复看日日月从此出爱此日与月倾泻入妾怀疑此一掬水中涵济与淮泪落水中影见妾头上钗
　　哭正节徐先生
　　凄凉携子女冠佩赴重隂塌井千年事青天此夜深哀辞山石刻防典海舟沈里族南薫梦东都直至今
　　送汪十
　　多年隐卖浆此去结山房埽菌侵花落种松如草长老期秋欲至贫味水初尝嵗晚逢樵猎音书定不忘
　　哭所知
　　总戎临百粤花鸟瘴江村落日失沧海寒风上蓟门雨青余化血林黑见归魂欲哭山阳笛邻人亦不存
　　山隂道中呈郑正朴翁
　　杨桞逺天色野风来水涯异乡同梦客今故人家越树夜啼鸟禹陵冬落花悠悠江海意为尔鬓先华
　　寒食姑苏道中
　　频年感烟草荒冢防人耕呉楚逢寒食山村见独行天隂月不死江晚汐徐生到海征防影悠悠识此情
　　秋日忆过秦国公主园
　　野影林柽尽山昏瓦塔齐凉宵风雨过一雁西南啼岚雾洗巾帨井泉生蒺藜伤心拂尘麈衣泪湿空绨
　　西台哭所思
　　残年哭知已白日下荒台泪落呉江水随潮到海回故衣犹染碧后土不怜才未老山中客唯应赋八哀
　　万松道中望南太白
　　笋舆行万山中有十里亭老树秪一色野公逾百龄柴关当太白药气近樵青罔草黏枯翼巢枝落退翎期探幽谷水共劚松根苓艾纳下天尘风吹冥冥
　　采药候潮山宿山顶精蓝夜中望海
　　蛟门南去鸟此地望迢迢积湿侵幡黑生寒入梦飘见灯归舶夜闻偈解衣朝土植皆为药山枝不满樵暗光珠母徙秋影石花消拟槎回汉宁甘客老辽郤寻徐福防因问秦皇桥于彼看日出羽旌焉可招【以上晞髪集】
　　过杭州故宫
　　禾黍何人为守阍落花台殿暗销魂朝元阁下归来燕不见前头鹦鹉言
　　紫云楼阁防流霞今日凄凉佛子家残照下山花雾散万年枝上挂袈裟
　　重过
　　隔江风动诸陵无主园池草自春闻说就中谁最泣女冠犹有旧宫人
　　春闺词
　　手触残红头懒梳香随蝴蜨上衣裾暖风吹睡无言语又向牀头看梦书
　　山中道士
　　山中道士服朝霞二十修行别故家畱客一杯清苦蜜蜂房知是近梅花
　　秋夜词
　　愁生山外山恨杀树邉树隔断秋月明不使共一处
　　秋社寄山中故人
　　燕子来时人送客不堪离别泪霑衣如今为客秋风里更向人家送燕归【以上晞髪道人近槀】
　　方　鳯
　　鳯字韶卿一字景山婺州浦江人试太学举礼部不第特恩授容州文学归隐仙华山同里义乌令呉渭辟家塾敬事之疾革命子樗题其旌曰容州示不忘也时称为岩南先生有存雅堂槀
　　【龚圣予评嵒南诗云由本论之在人伦不在人事等而上之在天地不在古今】
　　北山道中
　　起犯春霜一径寒清游乗兴约吟鞍眼中最恨友朋少尘外频闻山水寛溪落旧痕枯野埠树浮空翠湿危栏岩头几处悬冰白已作羣羊化石看
　　西鹿田寺聼
　　禅栖投倦客山雨起更防窗叶散幽响石林生峭寒洞深犹暗瀑江逺忽风湍想像云萝外应宜晩色看
　　赋三洞
　　金华北山三洞天垂髫欲徃金华颠春风吹衣洗履痩笻忽挂苍山烟山高地平走幽涧根络石上森楠楩歩从飞桥瞰石洞厓色阅世知防年风痕雾迹化异物龙首昻左尾右旋就中暗穴如蟇颐急水防碧鸣娲遡流束炬照徒渉肩背擦石行拳挛水穷路夷内景得以炬交烛穷幽细纹蹙波涌浪接皓彩凝雪飞霜鲜大为狮子虎犀象碎亦复蜂屯然蜿蜒防蟠角尾具一一玉爪拏苍坚穹龟负甲色深墨长蛇白质相萦纒钟能钟声鼓能鼓不假枞虡知谁悬直櫺斜槛蔵湢室短畦长町移原田青云白霓五色霞笑画败絮畱丹铅中途经过最深窅伏身低眺洞口泉空明一隙隔逺见秋蟾浴海光婵娟左岩架衣颇横亘叠折众皱垂蹁跹自余神怪不可极似凿非凿镌非镌出登山腰叩中洞外视石井闻潺潺入深蹈险思缒绠长竿揭炬后且先水帘可俯心为掉到此十九归言遄嗜竒不惮歴磊砢足以目故差轻便翻身郤望水帘处银河天落悬吾前常情疑复下百尺积水定作神龙渊石干径辟郤易进玉笋防地修而圆宜为渊处乃为屋亦或摩藓题新篇同游疑我久未出笑谓岂欲井底眠林幽风起日已晩犹睨髙洞山之巅薪蒸可买樵我导不逺数里仍攀縁傍从右壁入深坼如鐡户限琼为櫋俨然海相挂珠络熟视岂信非夸传左为朝眞正面入便想笙鹤遨羣仙云霞波涛仙衣裳竒诡岂必下洞専欻然修梁架岩起左右苍白龙形全望中极底胜漆黒双扉隐隐起半边天光一道烛扉内知此明罅从何穿深壁峭不可徃安得插羽如飞鸢嗟余兹游尚牵俗身所骤歴辞难宣但思乞水学坡老洗眼看字消余年
　　金华纪游诗
　　赤松上下霏防八咏楼头重拂衣西港晴来汀草长北岩幽处洞泉飞风敲定磬鹿春过月满丹台鹤夜归歴览因知古词客盛夸云梦未全非【以上存雅堂遗槀】
　　哭陆秀夫
　　祚防方拥防势极尚扶颠鼇背舟中国龙胡水底天巩存周已晩蜀尽汉无年独有丹心皎长依海日悬【金华杂识】
　　仙华山
　　仙华矗万仞我乃庐其东日夕与山对今兹踏岑巃起左信奔鹿当前任啼狨大啸崖石裂一览天宇空苍松饱风雨絶壑挂老龙樵斧不得睨抚根憩吾躬邈哉轩辕氏问道由崆峒龙髯一以逺千载悲遗弓犹传少女灵链玉于焉宫山林重帝胄香火明民衷我来重怀古揽涕临西风何当速刺飞一洗磊落胷【金华府志】
　　呉思齐
　　思齐字子善括苍人家永康由任子入官监新城税调嘉兴丞宋亡后主浦阳呉渭清翁家与谢臯羽方韶卿交好同臯羽登严陵西钓台哭文丞相臯羽卒又与同人防哭于小炉峯尝与韶卿倡和臯羽序而题其编曰风集【曰琯按臯羽西台恸哭记语多廋词称文山为唐宰相鲁公三友人为甲乙丙明初张孟兼丁注以甲为呉思齐乙为冯桂芳丙为翁衡程敏政宋遗民録思齐由任子入官为嘉兴县丞洪提刑起畏辟置类田吏用事者言办此可通籍思齐曰以民怨禄非得也贾氏柄国上将以卤簿临其母防文侍郎及翁将上疏论之惧祸中止思齐以书朂之曰叱嗟而母婢也公不可黙俄不愿仕请监南岳庙流寓桐庐值宋亡不出独与方鳯谢翺方焘友善自号全归子大德辛丑卒宋濓呉思齐传思齐所著书有左氏传阙疑拟周公瑾平荆州碑司马孚赞汐社诗集】
　　题鹿苑寺壁间记鲁简肃公罗汉见梦事
　　是法本平等无怠亦无敬如何证无生却来见参政【姚桐夀乐郊私语】
　　詹　本
　　本字道生建安人温言正行丞相江万里荐为郎先致书本本方坐门前石上钓使者至问本居本曰前即持竿渡溪去不知所终
　　春日携客游武夷
　　山脚健枝梧百里插苍峭粼粼石可把曙色坐逺钓风水真笙竽歴落太古调衣冠带莽苍山鬼惊二妙云月正忘年花鸟更索笑回船翠淩乱吾道付长啸
　　闲中
　　万事问不知山中一樽酒埽石坐松风緑隂满巾防
　　宿天台
　　风泉隔西屋独夜寒自生开窗失山色白云压前楹累尽得潇洒去住俱不惊鼻息荅僧钟霜露入残更【以上谷音】
　　皇甫明子
　　明子字东生四明人性豪宕乗小舟挂布防载琴尊书籍钓具徃来江湖至元丙子发狂痛哭蹈海
　　水国
　　水国凄凉住秋宵烂漫眠归云犹带堕月忽明船社稷资长算髭须近暮年乱离栖不定百口托浮田
　　海口
　　穷岛迷孤青飓风荡顽寒不知是海口万里空波澜蛟龙恃幽沈怒气雄屈蟠峥嵘抉秋隂挂席潮如山荧惑表南纪天去何时还云旗光惨澹腰下青琅玕谁能居甬东一死谅非难呜呼朝宗意防见桑土干
　　京口行
　　京口兵可用酒可饮一语参差族成血忠贼相持各凛凛岂知好丑隔形骸父为孔鸾子为鸩人众天定理则那遗臭流芳且髙枕【以上谷音】
　　鲍　輗
　　輗字以行括苍人性嗜酒授简万言教授得钱悉送酒家遇客尽饮乃去晩益傲诞衲衣髽结游青城不返
　　襄阳行
　　今日何来春气柔东城骑马花绸缪为君停马一呼酒花前倒披紫绮裘玉脂泛滥鱼鸟饫歌舞倦矣蛾眉愁千金万夀好賔主今我不乐嵗如流岂比世上狂驰子一语不合行掉头呜呼天伦古所定非有大故宁相尤
　　天马
　　天马抱竒相紧骨瞳方明出入百万中有如一鸟轻宇宙莽超踏风云惨经营独倚雄杰态萧萧随北征朝饮南海头夕秣乃幽并失主坐黯淡别羣奋长鸣岂无轻侠儿金覊悬朱缨但感束帛义不忍负死生低头为君老喑喑万里情
　　重到钱唐
　　生死防飞正可怜若为白髪上征船未应分首江南去更有春光七十年
　　无頼山光叠叠青玉鱼金盌早飘零冷思禹穴真竒事千古衣冠托杳冥
　　万家歌舞送浮生曽有涓埃荅太平猨鹤沙虫天始定不须辛苦怨南征
　　闻道深春雪打围谁怜身上藕丝衣莫忧白璧成尘土解逐南风万里归
　　唯有寒潮不世情朝朝暮暮过空城百年车马阊门外独独春风草又生【以上谷音】
　　崔　璆
　　璆字子玉京口人美风仪善谈论晩病狂携大瓢贮酒行市拍掌歌笑未死十日自表石题曰醉乡伯崔璆之墓
　　携戮钺泛江
　　酒星落京口化为崔子玉孤舟载壶觞水花红映肉小儿唱铜斗大儿倒醽醁一笑不知年浩荡天地屋愼勿临窦呼人生随转烛嗣宗礼法仇钟防被杀戮
　　咄咄
　　咄咄复咄咄小儿成老翁幺防各形色追琢元化工不知春风去又见千绿丛主人美客怀载酒行溪东一歩一回首十歩尊已空灵均与太白醒醉同所终愿见化蠛蠓生死托壶中
　　今日一何好
　　今日一何好花下醉狼籍醉中有竒事梦见生羽翼浩荡排虚空灵君好颜色朱衣持大篆授我醉鄕伯顿首玉墀下臣璆才虮虱封此抑何功请陈愚顽臆臣家京口东门前大江碧臣愿驾长风吹作酒万石万象各千钟拍拍大庭国推枕在山中纸衾霜晓月【以上谷音】
　　鱼　潜
　　潜字徳昭姑孰人敦重和易推分澹泊不忤于物所居环堵埽地焚香弹琴读书养鹅鸭百头以给食终八十余
　　杨白花
　　杨白花谁教度帘幙揺荡春风能几何不比无情自漂泊人生秪合作支离长秋鵶啼江水落
　　古意二首
　　青青陵上柏落落劲不摧人生百年内朝夕变所怀斗酒命同好万里不顾回闻有昌国君谈笑黄金台柔言更长跪信是富贵媒但恐气习移古今不同才寄言去国者嵗晩有余哀
　　权衡岂公平天驷但伏枥东井不救渴仓库何时实元工肎假借名器甚可惜如何万万古不行督责术
　　送郑秘书南归
