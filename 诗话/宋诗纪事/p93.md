<!-- { "loadSidebar": true } -->
　　万里南溪郡黄香得赐环盛名喧海内摧翮返云间太史资诚峻郎官选亦悭朝廷才特起堂奥援谁扳一梦追前事羣公兀后艰中伤皆死祸放逐防生还别驾之戎僰侨居傍葺菅想知诸鸟道闻説异人寰扬子家元窘王维室久鳏鵩来心破碎猨叫泪潺湲达观终难得羇愁必易删众情相悯恻灵物自恬憪迥阁澄秋晚幽窗耸夜跧蜀天何处尽巴月几回弯坠履魂空断遗弓涕忽潸石门凄殿楯铜雀惨宫鬟帝统联仁圣皇恩感艳顽网罗疏党禁株蔓扫朋奸点检金闺彦凋零玉笋班尚令宗庙器遥隔门关拊髀咨询及含香诰命颁笑谈趋赤县吟咏落乌蛮奏记怀东观移文颔北山应将九迁待未补七年闲士媿千钧弩身谋五两纶退藏欣望气延伫窃窥斑昌谷词源窄浯溪笔力孱斲轮深类扁投斧欲随般鹄卵眞能伏龙鳞敢冀攀不嗔无绍介试遣畧承颜【宋文鉴】
　　蜡梅
　　少镕蜡泪装应似多爇龙涎臭不如只恐春风有机事夜来开破几丸书【菊坡丛话】
　　句
　　沙輭緑头相并鸭水深红尾自跳鱼【雪浪斋日记】
　　吕本中
　　本中字居仁宰相公着曾孙右丞好问长子靖康初官祠部员外郎绍兴中赐进士出身厯中书舍人权直学士院以劾罢提举太平观学者称东莱先生諡文清有东莱集紫微诗话江西宗派图
　　【苕溪渔隐丛话吕居仁诗清驶可爱如树移午影重帘静门闭春风十日闲往事高低半枕梦故人南北数行书残雨入帘收薄暑破窗畱月镂微明敖陶孙诗评吕居仁如散圣安禅自能奇逸西江宗派图録居仁尝序诗社宗派图谓诗有活法若灵均自得忽然有入然后惟意所出万变不穷】
　　暮步至江上
　　客事久输鹦鹉杯春愁如接凤凰台树隂不碍帆影过雨气却随潮信来山似故人堪对饮花如遗恨肯重开雪篱风榭年年事辜负韶光取次回
　　题孙子绍所藏摩诘渡水罗汉
　　问渠褰裳欲何往彷佛徙倚沧波上至人入水固不濡何以有此恐怖状我知摩诘意未眞欲以笔端调世人此水此渡俱非实摩诘亦未尝下笔孙郎宝藏今几年徃来周旋兵火间世人险阻更百难彼渡水者安如山请君但作如此观莫更思惟寻笔端
　　还韩城
　　乍喜全家脱虚疑匹马奔乾坤德盛大盗贼尔犹存稻垅秋仍旱溪流晚自浑素冠兼白髪愁绝更谁论
　　杨道孚墨竹歌
　　君不见渭川之隂卧龙横千秋貌取者谁文湖州十年笔意闭黄壤只今妙手唯杨侯杨侯画竹尽眞意巧夺造化令人愁满堂回首看下笔扰扰云烟乱晴日大丛纵横高入云斜风落叶秋纷纷小丛攲倾病无力旁水长根走苍石门前车马汗前川何得隂风动高壁杨侯嘻笑辞未工此意不与丹青同粉黛初无一钱费酒炙能使千金空韈材远寄动盈屋我知子画无由穷剡溪寒藤不难致须君放手爲双丛须君放手爲双丛与我俱隐南山中
　　怀雪童【犬名】
　　老来于世漫多悲梦幻推移且自知想得开山藏骨处却如摇尾乞怜时送行识我贫无盖闲坐思渠闷有诗从此穷居添寂寞夜长谁复绕帘帷【以上东莱集】秦处度与一上人同宿密庵处度爲一画断崖枯木
　　小庵无客亦无氊遂有高人借榻眠一夜西风撼枯柳不知春在石崖边
　　题范才元画轴后
　　昔年同过岭南州曾见湘江万里流妙手可传诗外意乱云寒木更孤舟【以上声画集】
　　王文孺臞庵
　　伊洛富山水家有五亩园花竹绕瀍涧不让桃花源清时足眞赏戸戸开层轩一朝边尘暗故家希复存莽苍走万里始及吴市门庵庐据形胜冰壶贮乾坤亭榭着仍稳不见斧凿痕主人更超迈云梦八九吞植杖邀我坐笑语清而温坐令车马客稍识山林尊十年老朝市渐见两目昏求田与问舍姑置不复论但愿从我公不使世谛浑【呉郡志】
　　句
　　忍穷有味知诗进处事无心觉累轻　病知前路资粮少老觉平生事业非【能改斋漫録】
　　【鹗按善权祖可如璧三僧诗入释子】

　　宋诗纪事巻三十三
　　钦定四库全书
　　宋诗纪事巻三十四　　　　　钱塘厉鹗撰任伯雨
　　伯雨字徳翁眉山人举进士元符中除左正言崇宁初以党论谪儋州移道州遇赦提点明道宫绍兴初赠谏议大夫淳熙中諡忠敏
　　防西轩
　　茅檐不动晚风微独对炉烟枕半欹唯有多情沙上月依然青琐照人时
　　焚香有感
　　埽地焚香开竹扉轻烟郁郁间朝晖郤思昔日延和殿对罢曾携满袖归【以上前贤小集拾遗】
　　独坐
　　得丧荣枯事悠悠过耳风此身犹是幻何物不为空酒圣心常醉诗穷语更工小轩搔首坐斜日满窗红【瀛奎律髓】
　　句
　　身投魑魅家何在泽被昆虫罪未除【贬昌化和张才叔赠诗　梁溪漫志】
　　林　积
　　积元祐中左中散大夫知福建路
　　题州宅舣阁
　　济川须用楫防水戒行舟四海风波路安眠是胜防【淳熙三山志】
　　徐大正
　　大正字得之瓯宁人元祐中筑室北山下名闲轩秦少防为之记苏子瞻为赋诗人以北山学士呼之
　　题钓台
　　光武初从血战回故人长短尚论材中宵若起唐虞兴未必先生恋钓台
　　【建宁府志得之甞赴省试过钓台赋诗东坡见之遂与定交】
　　邢居实
　　居实字惇夫河南原武人恕子早卒有呻吟集【合璧事类前集邢惇夫有文早夭东坡云敦夫自为童所与交皆诸公长者百不一见遂与草木共尽山谷云谢师复年未二十文章不类少年语方行万里出门而车轴折甚矣敦夫似吾师复也且有絶句云诗到随州更老成江山为助笔纵横眼看白璧埋黄壤何况人间父子情敦夫父名恕字和叔从伊川先生学元祐初除御史后谪随州王直方诗话惇夫自少便多憔悴感慨之意其秋怀诗云髙歌感人心心悲将奈何枣阳道中云有意问山神此生复来否已而果卒扵汉东雪浪斋日记恕子年十四赋明妃引子瞻见而称之由是知名病羸早夭王直方编其遗草为呻吟集】
　　李伯时画黄知命骑驴图为赋长歌
　　长安城头乌欲栖长安道上行人稀浮云卷尽暮天碧但有明月流清辉君独骑驴向何处头上倒着白接防长吟搔首望明月不学山翁醉似泥到得城中灯火闹小儿拍手拦街笑道旁观者那得知相逢疑是商山皓龙眠居士画无比揺毫弄笔长风起酒酣闭目望穷途纸上轩昻无乃似君不学长安防侠夸年少臂鹰挟弹章台道君不能提携长劒取灵武指挥猛士驱貔虎胡为脚踏梁宋尘终日飘飘无定所武陵桃源春欲暮白水青山起烟雾竹杖芒鞵归去来头巾好挂三花树【王直方诗话双井黄知命初自江南来与彭城陈履常俱谒法云禅师于城南夜归过龙眠李伯时知命衣白衫骑驴縁道揺头而歌履常负杖挟囊于后一市大惊以为异人伯时因画为图敦夫作长歌云云敦夫时年未二十也】
　　寄陈履常
　　十年客京洛衣袂多黄尘所交尽才彦唯子情相亲防合能防日欢乐何遽央春风东北来飘我西南翔骊驹巳在门白日行且晚停觞不能饮将去更复返把腕捋髭须悲啼类儿女人生非鹿豕安得常羣聚朝别河上梁暮渉闗山道匹马逐飞蓬离恨如春草去去日已逺行行泪横臆昨日同袍友今朝离乡客来时城南陌始见梅花白回首汉江头黄梅巳堪摘杖策登髙城极目迥千里落日下青山但见白云起逺望岂当归长歌涕如雨归心如明月幽梦过颍汝抱防长相思故人安可见忽枉数行书彷佛如对面纷纭辇毂下冠盖争驰逐吹嘘多贤豪肯复念幽独空斋听夜雨深竹闻子规此情不可道此心君讵知
　　雨后出城马上作
　　既雨天气佳防云淡如扫欲寻天际钟骑马河边草紫椹饱黄鹂人家夏蚕老田妇踏缫车隔篱语音好嗟我一何愚读书浪枯槁不及此中人中年客长道
　　秋风三叠寄秦少防
　　秋风夕起兮白露为霜草木憔悴兮窃独悲此众芳明月皎皎兮照空房昼日苦短兮夜未央有美一人兮天一方欲往从之路茫登山无车兮渉水无航愿言思子兮使我心伤
　　秋风淅淅兮云冥冥鸱枭昼号兮蟋蟀夜鸣嵗月徂迈兮忽如流星少壮防时兮老冉冉其相仍展转反侧兮从夜彻明怅独处此兮谁适为情长歌激烈兮涕泣交零愿言思子兮使我心怦
　　秋风浩荡兮天宇髙羣山逶迤兮溪谷寂寥登髙而望逺兮不自聊驾言适野兮谁与游遨空原无人兮四顾萧条猨狖与伍兮麋鹿为曹浮云千里兮归路遥愿言思子兮使我心劳【以上宋文鉴】
　　明妃引【十四嵗作】
　　汉宫有女顔如玉浅画愁眉逺山绿披香殿里夜吹笙未央宫中朝理曲绛纱蒙笼双蜡烛箫鼓声传春漏促玉辇三更别院归夜深月照黄金屋莓苔满院无行迹总为君王未相识天上天仙骨格别人间画工画不得嫣然一笑金舆侧玉貎三千敛顔色罗帏绣户掩香风一朝返嫁单于国金凤罗衣为谁缕长袖弓弯不堪舞一别昭阳旧院花泪洒胭脂作红雨回头不见云间阙黄河半渡新冰滑马蹄巳踏辽羯尘天边尚挂长门月黄沙不似长安道薄暮防云映衰草羌人马上鸣悲笳緑鬓红顔为君老西风萧萧易水寒啼痕不断防防干年年看尽南飞鴈一去天涯竟不还少年将军健如虎日夕撞钟槌大鼓寳刀生涩旌旗巻汉宫嫁尽婵娟女寂寞边城日将暮三尺角弓调白羽安得壮士霍嫖姚缚取呼韩作编户【合璧事类前集】
　　秋晚
　　目送闲云尽日愁寒来着破旧貂裘凭谁说与西风道留取黄花点缀秋【后村千家诗】
　　句
　　微意平生在江海尘冠今日为君弹【寄陈后山　任渊后山诗注】
　　葛敏修
　　敏修字圣功庐陵人从山谷学登元祐进士宰确山元符闲上书愿附党籍
　　南华竹轩
　　不用山僧供帐迎世闲无此竹风清独拳一手支颐卧偷眼看云生未生
　　【能改斋漫録山谷南迁还至南华竹轩令侍史诵诗板戒勿言姓名久之有一絶云云徐视之曰果吾学子葛敏修也】
　　李才甫
　　才甫莆田人
　　江西泊舟后作
　　江水冥冥沙石隂一舸行尽春巳深浪花縁蔓曵锦帯短芦刺水抽玉簪饥鱼未池波面筒小舫正横溪上风清辉濯尽逺山碧白鸟飞入苍烟丛
　　【山谷外集自注云太和小舫板上尘土中得此诗】
　　苏　迈
　　迈字伯逹轼长子官安化令
　　夜坐联句
　　清风来无边明月翳复吐【坡】松声满虚空竹影侵半户【迈】暗枝有惊鹊坏壁鸣饥鼠【坡】露叶耿髙梧风萤落空庑微凉感团扇古意歌白纻乐防今夕逰获此陪杖屦【迈】传家诗律细巳自过宗武短诗膝上成聊以感懐祖【坡　苏文忠公集】
　　句
　　叶随流水知何处牛帯寒鸦过别村
　　【江邻几杂志苏伯达东坡长子豪迈虽不及其父而学问语言亦胜他人子也少年作诗云云先生见之笑曰此村长官诗后东坡贬恵州伯达求潮之安化令以便馈亲果卒扵官】
　　熟颗无风时自脱半腮迎日鬬先红【林檎　东坡志林】
　　陈复常
　　复常颍州教授
　　纪雪中事
　　掠地冲风敌万人蔽天密雪防微尘漫山塞壑疑无地投隙穿帷巧致身映雪读书今巳老闭门髙卧不縁贫遥知更上湖边寺一笑潜回万寳春
