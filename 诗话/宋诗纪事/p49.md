<!-- { "loadSidebar": true } -->
　　寒光万顷澹髙秋粉壁朱阑伫客愁晩日萧萧闻落叶晴天歴歴数飞鸥烟横絶防疎难掩月在平波莹不流懐抱未忘知有处且和风笛醉沧洲【丹阳县志】
　　孙　永
　　永字曼叔赵人举进士官吏部尚书諡康简
　　清明
　　毎年毎遇清明节把酒寻花特地忙今日江头衰病起佛前新火一炉香【古今歳时杂咏】
　　袁　陟
　　陟字世弼号遯翁南昌人庆歴六年进士知当涂县官止太常博士卒有遯翁集
　　【王直方诗话世弼诗慕韦应物而遒丽竒壮过之潘子真诗话世弼宦游当涂时郭功甫尚未弱冠世弼爱其才荐于梅圣俞自尔有声功甫尝曰数载汲引袁二丈力也蒿埋三尺不敢忘其赐苕溪渔隠丛话世弼年十七题百文诗云琼田收防玉澑注琅玕读书最苦因尔癯瘠殁时才三十四歳自作墓志有诗文十巻号遯翁集今不复传】
　　过金陵谒吴大帝庙【未冠时作】
　　人苦曹瞒虐天悲汉禄终山河分鼎峙气象发江东一旦墟京国弥年豢幼冲炎精竟灰烬紫盖出艨艟长防资公瑾雄才得吕防招延师友义继述父兄忠旧府峩双阙惊涛涌半空风云龙虎势日月帝王功地力因时险神谋与意通屈伸思所济逆顺审于衷骏足蝱交货灵牙耀即戎同盟界函谷独断保蚕丛定霸葵丘劣推心建武同长沙兆生识典午赖余风战守遗踪在登临四望中陵迁成万古世异想羣雄歌舞居民祀干戈逐虏功征帆来浦外久客怅途穷精锐销孤劒飘零若断蓬徘徊灵庑下暮叶乱江枫【苕溪渔隐丛话】
　　题刘仁瞻画像
　　阵前仙琕生无愧鼓下蛮奴死合羞三尺吴缣暗尘土然苍鹘欲横秋
　　【苕溪渔隐丛话王旐游金陵升元寺见僧房壁上有绘金紫大夫题诗云云不能解巻画归示其父平甫曰此刘仁瞻像袁世弼诗也此诗俊拔可喜琕实呼璸袁误呼也】
　　赠郭功甫二絶
　　从来多病王僧祐自小能文谢惠连各厌尘劳思物外莫辞携手访林泉
　　雪后姑溪水更深冥冥寒雨作连隂旅懐未可顿消遣思与洛生溪上吟
　　【苕溪渔隐丛话荆公居金陵为功甫手写所赋诗一轴有此两篇世弼赠功甫诗也】
　　赠功父
　　方山忆共泛金船屈指于今五六年风送梨花吹醉靣月和溪水上归鞯浮生聚散应难料末路穷通尽偶然欲问故人牢落事鹿裘深入白云眠
　　【王直方诗话王介甫尝手书此诗】
　　临终作
　　青霭千峯暝悲风万古呼其谁挂宝劒应有奠生刍皎月东方陨长松半壑枯山泉吾所爱声到夜台无【诗人玉屑】
　　谢景初
　　景初字师厚绛子庆厯六年进士官大理评事出知余姚县多惠政屡迁益州路提防刑狱以屯田郎致仕黄山谷其壻也有宛陵集
　　【王直方诗话谢师厚方为其女择对见黄山谷诗曰吾得壻如此足矣山谷之诗卒从谢公得句法有诗曰自往见谢公论诗得濠梁天中记纸以人得名者有谢公有薛涛所云谢公者富春谢司封景初创笺样以便尺书因以为名谢公冇十色笺深红粉白杏红明黄深青浅青深緑浅緑铜緑浅云十色也】
　　观余姚海氛
　　海上风与雨未朕先气升泽卤杂山云蓊郁相熏蒸交语面已障安辨丘与陵衣濡带革缓臭腥殊可憎自非昌其阳疾疠得以乗君子却阴邪何必医师能
　　法喜堂
　　虚堂庇风雨结构不务壮外饰无髹彤置物况容长开箧药剂灵拈棊白黑抗阶花淡亦夭庭石碧交向出门鸟雀喧燕处物我防吴俗夸有素佛徒侈相尚独能守质静坐以矫流宕栖之果自喜何须山海上【以上宋文鉴】
　　石谷亭飞瀑
　　落泉下峭壁陡絶千万丈溅急雪片飞望若匹练广曲岭隔青林三里已闻响其傍有巨石平润可俯仰愚俗所不道我辈数来赏须期秋色清攀萝将尔上【会稽志】
　　句
　　倒着衣裳迎戸外尽呼儿女拜灯前
　　【后山诗话谢师厚废居于邓王左丞存其妹壻也奉使荆湖枉道过之夜至其家师厚有诗云云】

　　宋诗纪事巻十六

　　钦定四库全书
　　宋诗纪事巻十七　　　　　　钱塘厉鹗撰强　至
　　至字几圣钱唐人庆歴六年进士刻苦攻诗韩魏公甚重之官祠部员外郎有集
　　墨蟹
　　琐琐江湖中忽在幽人壁短螯利双钺长跪生六戟骨眼惊自然熟视审精墨初疑蟺穴束犹带浮泥黑横行竟何从躁心固已息终朝墙壁闲颇有肥霜色我来空持杯左手莫汝食谁夺造化功生成归笔力【蟹略】
　　贾麟自睦来杭复将如苏戏赠短句
　　春风那复系狂游朝醉桐江暮栁洲大手千篇随地埽一身四海逐云浮荣名不落闲宵梦退筑聊为晚嵗谋老橘残鲈犹有兴片心还起洞庭舟【瀛奎律髄】
　　句士良
　　士良成都人庆歴六年进士
　　和呉中复太守春游海云寺
　　佛土依山福逺州春行绣骑上云头补天彩石盈池在朝海清江绕寺流四国仰烦郇伯劳羣生翘望谢安游早知为砺为霖意惟有西民欲暂畱【成都文类】
　　陈舜俞
　　舜俞字令举乌程人庆歴六年进士嘉祐四年登制科歴都官员外郎坐诋新法谪南康酒税赦还卒尝居秀州之白牛村自号白牛居士有集
　　栖贤寺
　　辟蛇行者应开寺拭眼髙僧尚有坟龙带雨归三峡水鸟衔花出五峯云【方舆胜览】
　　骑牛歌
　　我骑牛君莫笑人闲万事从吾好千金市骨骏马来乗肥大跃湏年少蒲为鞭草为辔瀑布山前松径里看山听水要行迟轻防缓驱尘不起布袍葛带乌接防山家装束不时宜匏尊注酒就背饮皁囊贮书当角垂我狂吟醉欲倒同醉同吟白云老此老不可天下人一住庐山三十春声如洪钟目如电七十神光射人面上牛下牛不要扶合与山中作画圗汴州马上顾何如春泥没腹仍溅防夜半归来人亦痡天真防尽百忧集衣食毛发归妻孥争如来骑牛水光山色俱悠悠
　　【梅磵诗话陈舜俞令举嘉禾人庆歴中登进士乙科嘉祐四年中制科宰越之山隂秩满当召试馆职防朝廷行青苖法上书力诋时政谪监南康军酒税到官与刘太博凝之日跨双犊以穷匡庐泉石之胜此歌世争传之后遇赦还乡絶意仕进元丰中卒于吾乡南门外之苏湾距城仅三里许过者必式焉】
　　渊明醉石
　　活活飞泉清绕石悠悠天幕翠铺空是非分付千钟里日月销磨一醉中栁絮任飘荒径畔菊花仍在旧篱中水声山色年年好尚使游人想素风【庐山纪事】
　　和开祖丹阳别子瞻后寄
　　仙舟系栁野桥东防合情多劳谪翁相对一尊浮蚁酒轻寒二月小桃风羇懐散诞讴歌里世事纵横醉笑中莫恨明朝又离索人生何处不悤悤【瀛奎律髓】
　　林屋洞
　　洞天三十六第九曰林屋神仙固难名瓌怪存纪录旷嵗怀寻赏兹晨幸临瞩驰神在真游岂复懦深谷解韈纳芒履然松命光烛初行已伛偻渐入但匍匐顾瞻避冲磕泞淖没手足如此百余歩始可立寓目或垂若钟虡或植若旌纛有如案而平有如几而曲镌刻非人工晶莹灿黄玉遥知窍穴外定有金庭录凡肥不可往叩击安敢黩鸾鳯无消息但见白蝙蝠却还望防明既出犹喘促霑衣怜石髓孰悔泥涂辱庶几达防慕养生相吾福
　　毛公坛
　　古坛叠乱石草木何参差黄衣守其傍陈迹刋丰碑曰初刘真人齿髪不可訾但见绀绿毛被体鬖鬖垂云軿一日去空山畱庭壝弟子散岩谷荆榛蔽荒基晚有周息元探访亲斩披白鹿忽跪前灵符见葳蕤地胜人既偶凝严起寳祠束帛下幽聘良马维素丝前朝揖高风有美皮陆诗殆今三百年事去物亦隳乔松委樵苏野蔓号狐狸惟有链丹井甘冽无等夷一酌匪消渇饮慕尚神禧【以上震泽编】
　　王　存
　　存字正仲丹阳人庆厯六年进士神宗朝歴龙圗阁直学士知开封府拜兵部尚书哲宗朝累官尚书左丞以端明殿学士知蔡州绍圣初提举崇禧观致仕卒赠左银青光禄大夫与党籍
　　史院席上奉和首相呉公元韵
　　上圣论思着前言摭绪余琼筵初赐醴石室载防书徽范贻来者功成念昔欤欲知开局盛门拥相君车【挥麈后录】
　　游焦山
　　连山拥沧江峭絶视兹鲜由来一气结殊不丽众巘林深鸟声悦境静人自逺方吾抱幽介对此万虑遣【京口三山志】
　　登北固山
　　晚登北固顶俛视南徐城废垒何茫茫山川迥纵横千载竞谁有六朝空战争豪气不可问古坟人正耕
　　过丹阳旧居
　　漂泊经故国系舟款柴扉破屋他人居昔邻今或非父老迎我饮祝我昼锦衣我谢父老言朴拙非所祈一官走尘土实廹寒与饥去乡未几载颇觉俦侣稀人事已可嗟况当白首归泚泚练塘水绿杨防渔矶有田尚可耕誓将父老依【以上镇江府志】
　　句
　　珠鞯锡御恩犹在玉辇亲扶事已空
　　【孔平仲谈苑光献曹太皇尝作珠子鞍辔上施红罗销金坐子赐神宗神宗驾幸金明池遂乗此鞯太皇太后病稍闲神宗亲制一小辇极为轻巧以珠玉黄金饰之进于太皇遂载而之凉殿太后扶其左神宗扶其右太皇下辇曰官家太后亲自扶辇当时在曹家作女时安知有今日之盛喜见顔色王正仲进光献挽词云云盖用此两事也】
　　韩　绛
　　绛字子华灵夀人徙雍丘忠献公亿子庆厯中进士歴翰林学士御史中丞神宗朝拜同中书门下平章事封康国公卒赠太傅諡献肃【韩元吉桐隂旧话献肃公讳绛字子华发觧过省殿试皆第三以元祐三年三月薨皆三数亦异事也故苏魏公挽诗云三登庆歴三人第四入熙寜四辅导盖公自枢副迁参政宣抚陕右即军中拜昭文相再入史馆相也】
　　【复斋漫录子华兄弟皆为宰相其家呼为三相公呼持国为五相公云又京师人呼为桐木韩家盖公家门有梧桐木取为称以别魏公子华没陆农师为挽章以记之所谓棠棣行中为宰相梧桐名上识韩家是也子华以辰年辰月辰日辰时薨农师又诗云非关庚子曽占鵩自是辰年并值龙】
　　游鸿庆院
　　乆旱雨初足乐游春正深喧阗观士女清旷入山林佛界云成寳僧园地布金方塘探子石髙阁盍朋簪沙水通溪白松筠逐径隂纷华从满目幽寂自虚心印组端为累岩扃得蹔寻晩风吹绿野归骑已骎骎【成都文类】
　　和范蜀公题蜀中花图
　　径尺千余朶矜夸古复今锦城春物异粉面瑞云深赏爱难忘酒珍竒不废金应知色空理梦幻即懽心【声画集】
　　谒仙翁祠书山荪亭
　　玉井不可到玉泉聊可寻马行穿乱石人语入深林川迥沙明色溪喧谷响音我来方六月云榭一披襟【华岳全集】
　　韩　维
　　维字持国绛弟以廕入仕英宗朝累除知制诰神宗即位为翰林学士加承防元祐初拜门下侍郎以太子少传致仕绍圣中坐元祐党谪均州安置元符初复官卒有南阳集
　　寄孔寜极
　　雨滴庵上茅风乱窗前竹繁声互入耳欲寐不得熟缅懐田舎翁石径滑马足连山暗秋灯一路何处宿【过庭录持国守许孔居郊常具车马邀致郡治之养真庵同衾促膝快论人间事乆而后归一夕大雨孔告还持国独寝庵中寄诗云云】
　　下横岭望寜极舍
　　驱车下横岭西走龙阳道青烟几人家绿野四山抱鸟啼春意防林变夏隂早应近先生庐民风故醇好【王直方诗话韩持国尝有诗云青烟几人家绿野山四抱当时无不传之】
　　同曼叔游菩提寺
　　高城如破崖寺带乔木古禅房掩清昼佛画剥寒雨荒池野蔓合浊水佳莲吐萧条聨骑游淡薄对僧语秋风日夕好胜事从此数
