<!-- { "loadSidebar": true } -->
　　东南形胜惟扬州介江负淮作襟喉有国以来几百战吊古千载空悠悠哀哉荒王与荡子钝尽铁劒崇倡优迷楼九曲烂如画珠帘十里半上钩当年二十四桥月曾照三十六宫秋平山堂上一长叹但有衰草埋荒丘欧仙苏仙不可唤江南江北无风流何人复诵广陵散黯然悲恨不可収秖今英主正用武増五万灶屯貔貅金城坚筑壮营垒绮叚细错良田畴神谟庙筭万全举天时既至湏人谋将军山西名将种家声直到青海头男儿有死必报国正当为上分此忧勉旃速办古人事貂蝉本自出兜鍪【扬州府志】
　　席天祐
　　天祐乐平人精医尝从刘武忠军采用兵之势寓于棊遂成絶艺
　　淳熙六年冬醉卧僧房作
　　霜侵古屋月侵窗拨尽寒灰夜未央仗剑起看吴楚分将星今见几分光【夷坚志】
　　程端蒙
　　端防字正思徳兴人朱子门人淳熙七年乡贡补太学生对防不合罢归
　　絶句
　　满城尘土汚人甚出郭青山入眼多挐取小舟烟雾里此生真个老渔蓑【饶州府志】
　　黄　由
　　由字子由长洲人淳熙八年进士第一宁宗时仕至刑部尚书兼直学士院自号盘隠居士
　　归来
　　归来三阅月无事一闗心刈草寻花径开池漾竹隂江边问明月天际数归禽幸有髙賔至相逢似竹林【吴江县志】
　　莫若拙
　　若拙仁和人寓家崇徳淳熙八年进士
　　题资福院平绿轩
　　结屋地犹浅钩帘景尽还岚光烟树外野色酒杯闲别墅从渠乐清吟属我闲狎鸥时防白机事不相闗【至元嘉禾志】
　　吴柔胜
　　柔胜字胜之宣州人淳熙八年进士屡迁司农寺丞出知随州除秘阁修撰主管亳州明道宫卒諡正肃
　　春昼
　　深巷寂无人鸟声花坞春荜门长日掩天地一闲身【宛雅】
　　李廷忠
　　廷忠号橘山于潜人淳熙八年进士
　　游大涤
　　清溪路入武陵源鸡犬人家隔近村防地一峯危作柱栖云五洞窄开门空庭有客扫松影古径无人踏藓痕我欲白云岩畔宿月明一夜听啼猨【洞霄诗集】
　　陈　铭
　　铭字日新玉山人淳熙八年进士
　　春波渔市
　　濒溪有居廛两岸舟竞檥风含水气腥晓作渔人市鱼羹何处无无钱买金鲤【嘉兴府志】
　　于革
　　革字去非号竹田丰城人淳熙八年进士知房州
　　春晩
　　舎南舎北草萋萋原上行人路欲迷巳是春寒仍禁火楝花风急子规啼【诗人玉屑】
　　咏笺
　　七八叶芦秋水里两三个雁夕阳边笔头到处浑无碍埽破寒潭一蔟烟【后村千家诗】
　　清都观
　　髙崖雨洗月华清白袷青藤曵复行老桧不知仙驭逺屋头犹带玉箫声【南昌府志】
　　俞　烈
　　烈字若晦临安人淳熙八年进士累除中书舎人嘉定初知镇江府权吏部侍郎有盘隠诗编
　　题清虚堂【在临安净梵院】
　　天清蚕麦余绿结桃李实老僧诗衔袖过我语言质懐山意先行如病梦芝术去山才一舎鞭防不终日堂檐新结束空洞无长物风来舞翠杉土暖荣病橘欲行意先清舌评骥不及何由觧鞍卧夜枕雨萧瑟谈元契参同酒防妙真一懐新辜雅趣意嬾　健笔亦如罢参僧野禅缚枯律【咸淳临安志】
　　孙元卿
　　元卿乐清人淳熙八年进士仕至国子监丞
　　与钱孝先游洞霄
　　元冥相我作山行卷郤重隂放晓晴但见峯峦互扃锁不知宫阙隠峥嵘云根洞穴篝灯入井底波澜抚掌生唤客入山还送客淙琤犹有石泉声【洞霄诗集】
　　傅　诚
　　诚字至叔仙游人尝从朱文公游淳熙八年第进士调永春尉从侍郎黄艾参政使北张岩开督府于京口奏辟幕僚著述皆出其手迁太常博士子彦卿能文以疾卒诚哭之过哀轮对闲卒于殿下
　　妙庭观【在富阳县董双成故宅】
　　防宴瑶池阿母家九霞光绕翠琼车坐中一曲山香舞防上看看有落花【杭州府志】
　　朱师古
　　师古蜀人孝宗朝著作郎
　　句
　　集英殿下初登第神虎门前便挂冠
　　【建炎以来朝野杂记淳熙辛丑孝宗防士有昌元王昂应祥者既赐第调潼川府司户参军自言年逾六十不愿出仕上嘉之特赐承务郎致仕蜀人在朝者皆以诗送之著作郎朱师古一聨最为的切】
　　句昌泰
　　昌泰蜀人淳熙中浙东提刑
　　题新繁句氏盘溪
　　客至辄命酌为言花巳开青山长委髻白骨旧生苔不饮固痴絶能诗宜数来颇忧明日红紫落成堆【成都文类】
　　冯仲柔
　　仲柔山隂人
　　淳熙壬寅沿檄游大涤洞天
　　洞府深沈别有天翚飞楼阁耸晴烟诗传玉局惊凡目丹就金炉记昔年翠涌千波横絶壁风吹万籁入飞泉他年待我功成后卜室青山絶世缘【洞霄诗集】
　　卫　泾
　　泾字清叔号后乐居士昆山人淳熙十一年进士第一除秘书省正字累官参知政事宝庆二年卒追封秦国公諡文节有后乐集
　　游淀山湖
　　疎星残月尚朦胧闲入烟波满棹风始觉舟移杨栁岸直疑身到水晶宫乌鸦天际墨千防白鹭滩头玉一丛欸乃数声回首处西山浑在有无中【松江府志】
　　徐得之
　　得之字思叔梦莘弟淳熙十一年进士有静安作具徐氏世有史学从子天麟譔西汉防要东汉防要皆行于世
　　试双井茶
　　先生老作宜州鬼谁与一瓯同注汤至今捧着双井椀犹带是翁书传香【方舆胜覧】
　　句
　　乃翁画灰敎儿书娇儿赤骭玉雪肤厥妻曝日补破襦弊筐何有金十奴【题贫乐图　鹤林玉露】
　　谢　直
　　直元名希孟避宁宗讳改名直字古民台州黄岩人伋之孙从陆象山游淳熙十一年进士历太社令嘉兴府通判
　　【厐元英谈薮谢希孟与乡人陈伯益好相调戏伯益面狭多髯希孟见冩真挂壁上题云伯益之面大无两指髭髯不仁侵扰乎其旁而不已于是乎伯益之面所余无几伯益病之莫能报希孟后改名直伯益于是以两句咏其名炊饼担头挑取去白衣铺上喝将来闻者絶倒】
　　遣懐寄致道
　　贫者士之常富亦我所欲得常讵可厌逐欲何由足荒哉化蜨翁微欤监河粟人生命如线日湏不盈匊俯仰天地闲何由谢羁束【前贤小集拾遗】
　　俞应符
　　应符字徳瑞钱塘人淳熙十一年进士累官参知政事
　　曹公疑冢
　　生前欺天絶汉统死后欺人设疑冢人生用智死即休何用余机到丘垄人言疑冢我不疑我有一法君未知直湏掘尽疑冢七十二必有一冢藏君尸【七修类槀】
　　俞应奎
　　秦皇石【在昌化县百丈山】
　　祖龙盛气役神鞭壁立无移只屹然定是先朝陈宝化隂灵寂寂笑求仙【杭州府志】
　　髙似孙
　　似孙字续古余姚人文虎子淳熙十一年进士历官校书郎守处州有疎寮小集
　　【文献通考陈直齐云似孙少有俊声登甲科不自爱重为馆职上韩侂胄生日诗九首皆暗用锡字为清议所不齿晩知处州尤贪酷其读书以隠僻为博其作文以怪涩为竒至有甚可笑者就中诗犹可观也癸辛杂识髙疎寮守括日有籍妓洪渠慧过人一日歌真珠帘词至病酒情懐犹困嬾使之演其声若病酒而困嬾者疎寮极称赏之适有客云卿自用卿法髙因视洪云吾亦爱吾渠遂与落籍而去以此得啧言者】
　　入余杭县
　　明发遵西陆驱车月流光佳山迎车来知是古余杭危树露如雨平野日未阳支流滀清源弱羽无髙翔人家丛灌下世载山水乡扣门作午憇白饭羞文鲂邂逅有足欢离合非其常主人不予鄙予畱亦徜徉
　　憩昌化民家
　　晩程息劳辙白日流西晖水鸟得鱼去耘夫荷鉏归川原杳芊绵林野杂依霏一来叩竹馆相邀入荆扉重岩吐清溜澄隂布残馡曰予考此室十世相因依左右桑果足嵗日鸡豚肥丰犹未至裕歉亦无能饥予闻良自惬欲谋北山薇有田可同耕有蚕当共衣车夫猝无情此志仍重违
　　荅李才翁
　　素意杳难寻残罏属晩隂花知西洛事雁呌北人心客共艰难尽诗随老大深金陵书不到消息又沉沉
　　荅宇文文学
　　无能应俗苦皇皇诗不惊人笔事荒天下无山如饭颗人闲有水自沧浪左杯右蟹一舟足早韭晩菘三亩强莫谓觉来无可嗜逢人犹自觅花忙
　　燕文贵山水图
　　道山堂上御府画展巻犹能记老燕十日何由办水石千金那可分江天楚湘两岸风落木海岳三秋雁度川大山小山俱好隠江南梦去曲肱眠
　　荅武昌吴广文
　　生平不识武昌楼官栁青青好在不庾亮笛吹黄鹤月简栖碑驳碧苔秋山横赤壁含情断水出瞿塘快意流何处呌君同一醉并舟秦女擘箜篌
　　琵琶引
　　人生聚散难为别何况悤悤作吴越梅梢带雪下昭阳明朝便隔闗山月长城不战四夷平臣妾一死鸿毛轻回凭汉使报天子为妾奏此琵琶声长安城中百万户家家竞学琵琶谱酸声苦调少人知食雪天山忆苏武西风吹霜雁飞飞汉宫月照秋砧衣嫖姚巳死甲兵老公主公主何时归
　　铜雀砚歌
　　曹公夜防淩云台一言契阔含余哀分香老妓各云雨歌舞不尽薶蒿莱漠漠頽基邺山下万里烟尘无一瓦井榦尊酒自平生乌鹊飞南播遗雅老农垦雨开荒寒一砾千金苔未干世人好竒不好近真比周簋仍商盘老璞浑浑殊质鲁得水犹能发妍妩更与人闲作瓌古月明夜盗西陵土
　　黄居中潇湘图歌
　　天暒而雨断兮作苍梧九疑之髙秋风行而川怒兮泄潇湘洞庭之奔流树不知名兮山抱复岭沙不计程兮水趋他洲波作止兮蛟舞蛟蛰云晦明兮猨呼猨愁原不可作兮兰亦尘土贾傅归汉兮鵩其何尤谁呼鱼兮北墅有酒谁鼓枻兮南津有舟懐斯人兮杳霭千里目怅望兮吾其归休
　　骑鸾引
　　夜骑白鹤出琳阙千万仙官锵佩玦云雷帖妥过刚风左推日丸右扶月一息瑶池翠水家阿母迎谒龙驱车青娥弹丝玉妃酒折尽蟠桃红玉花九天丈人来问道太极之前天不老丹霞一气玉虚宫宝笈金绳容探讨井君沐浴波五色洞房光芒上奔日天上传呼六丁直星斗离阑碍鸾翼【以上疎寮小集】
　　由校书郎授徽倅道出金陵投留守吴云壑
　　四朝渥遇鬓微丝多少恩荣世少知长乐花深春侍宴重华香暖夕论诗黄金籝满无心爱古锦囊归有字竒一笑难陪珠履客看临古帖对梅枝【四朝闻见録】
　　絶句【曰琯按东臯杂录作陈天锡】
　　舎南舎北雪犹存山外斜阳不到门一夜冷香吹入梦野梅千树月明村【全芳俻祖】
　　延祥观
　　水明一色抱神州雨压轻尘不敢浮山北山南人唤酒春前春后客凭楼射熊馆暗花扶扆下鹄池深栁拂舟白髪都人能道旧君王曾奉上皇游
　　【武林旧事四圣延祥观西依孤山为林和靖故居花寒水洁气象幽古三朝临幸有韦太后沉香四圣像小蓬莱阁瀛屿堂金沙井六一泉高疎寮有诗】
　　聚景园
　　翠华不向苑中来可是年年惜露台水际春风寒漠漠官梅郤作野梅开
　　【武林旧事聚景园在清波门外孝宗致养之地嘉泰闲宁宗奉成肃太后亦尝临幸其后芜废不修高疎寮诗云云】
　　游九锁
　　洞门金画翠琅玕杏不多花月澑寒借得御书经自读松风净洗石棊盘【洞霄诗集】
　　汪强中郎中送蟹
　　连日天街候驾归且呼酒对早梅飞从来吏部髙情别右手分将老蟹肥【蟹畧】
　　水西
　　抱崖一水限僧居空翠冥蒙画不如落日游人山窈窕清风啼鸟竹萧疎【诗家鼎脔】
　　杨嗣勋惠茯苓
