<!-- { "loadSidebar": true } -->
　　官车一两马并驰送君朝岀城门西投觞誓河以爲别东流到海无还期云间挂冠归故里河上停防谢游子不愿松江食巨鲈甘向桐川钓寒水子陵昔钓川之侧百尺高台犹屹立斜日归舟系石根稽首清风无媿色金华洞天深且幽神仙牧羊松下游故人呉君仙者俦高卧岩屋秋浮浮兹山相邻迩睦州山翠俯压城南楼呉君之家某水丘尺书欲烦亲手投一见足写平生忧
　　白鹞子歌
　　淮西猛士高将军新获骁禽被凉素调之弗顾情未狎跨马臂出城东去征鸿作字云边斜耸身直上谁能遮天寒日暮望不见北风万里吹瑶花云飞忽断鸿飞郤短草长烟际沙漠但余孤色揺清秋未许纤毫生碧落归来珍卫不解韝亲手餧肉供饥喉英雄遇合固有分可惜惊尘俱雪头
　　李白酒楼歌
　　绿杨酒楼春水涯白也系马楼东家千金醉尽不复顾犹吹玉笛引呉娃日斜楼外东风起春愁满眼杨花里高歌一曲下楼去传徧江南数十里锦袍緑水迷踪迹月落空梁照顔色江头尽日不见人楼上几年无此客倚阑仰看西飞云胡爲不饮愁其身卽今寂寞千年后谁酹青青山下坟
　　句
　　落日中原小悲风易水寒　凡物皆归土深山始见天【落叶】城南草绿王孙去江上花飞燕子来　清江百曲秋花底渔火孤村暮雨中　芙蓉水碧双凫冷苜蓿秋高万马肥【以上呉礼部诗话】
　　吕徽之
　　徽之字起猷号六松台之仙居人遯迹不出操行极高
　　咏雪用滕字韵
　　天上九龙施法水人间二鼠齧枯藤鹜鹅声乱功收蔡蝴蜨飞来妙过滕
　　复请昙字韵又赋
　　万里关河冻欲含浑如天地尚函三桥边驴子诗何恶帐底羔儿酒正酣竹委长身寒郭索松埋短发老瞿昙不如乗此擒元济一洗江南草朩慙
　　【辍耕录徽之长于诗宋亡隐居万竹山中樵渔自给一日大雪携楮币易粟富家闻其分韵赋诗有得滕字者苦吟不就徽之笑曰何不举滕王蛱蜨事众迎入请成之援笔而就又请赋昙字韵随笔书讫径出问姓字不答与之粟曰吾岂受不义者必欲易之刺船而去遣人尾其后路甚迂僻雪霁往访唯草屋一间忽米桶有人乃徽之妻也因天寒故坐其中訽所之曰捕鱼溪上诣之吕方檥舟隔岸遥揖曰诸公曷先如舎迟我乎少选徽之携鱼换酒归尽懽别它日复往已逸莫知其处】
　　冬日
　　斗室萧萧日晏眠疎狂唯与嬾相便寻常甲子无心记看到梅花又一年【台州府志】
　　刘彦章
　　彦章吉水人宋亡后与刘桂隐刘申斋讲学有诗名
　　题庐陵义士传
　　淮海风回吹血腥青原不改旧时青中朝将帅论功赏不及江南一白丁
　　题新淦刘贞女传
　　百年节义仗英豪一死翻怜女子高不敢高歌题巻上转喉恐触旧官曹【以上吉安府志】
　　胡贯斋
　　贯斋庐陵人
　　挽文山
　　裂指秋风感别离乾坤人物太奇奇生爲孝子忠臣劝死结皇天后土知万折江流鱼腹石千年人立首阳碑一门史氏春秋笔愁絶湖光入画时【庶斋老学丛谈】
　　洪平斋
　　挽叠山
　　千古精忠日月光恨无麟笔写堂堂还家耻作梁江总辟谷谁知张子房后死十年应有待轻生万里故非狂有儿可拾江边骨须信人亡道不亡【叠山集附】
　　赵防边
　　挽叠山
　　西山东海莫容身芒屦萧萧万里尘去住更无寛岁月死生惟有一君亲丹心故国红云冷白骨他乡塞草春不是回头春已暮至今犹说似痴人【叠山集附】
　　翁　森
　　森字秀卿号一瓢台州仙居人宋亡隐居敎授有一瓢集
　　四时读书乐
　　山光照槛水绕廊舞雩归咏春风香好鸟枝头亦朋友落花水面皆文章蹉跎莫遣韶光老人生唯有读书好读书之乐乐何如绿满窗前草不除
　　新竹压檐桑四围小斋幽敞明朱曦昼长吟罢蝉鸣树夜深烬落萤入帏北窗高卧羲皇侣只因素稔读书趣读书之乐乐无穷瑶琴一曲来薰风
　　昨夜庭前叶有声篱豆花开蟋蟀鸣不觉商意满林薄萧然万籁涵虚清近牀頼有短檠在及此读书功更倍读书之乐乐陶陶起弄明月霜天高
　　朩落水尽千崖枯炯然吾亦见眞吾坐对韦编灯动壁高歌夜半霜压庐地炉茶鼎烹活火一清足称读书者读书之乐何处寻数点梅花天地心【仙居县志】
　　陆　正
　　正字行正号率斋居士嘉兴之武原乡人精于律吕象数之学元世祖遣程文海至江南访求贤士称疾不出后复与刘因同征不赴隐居教授以终门人私諡曰靖献先生
　　古意
　　结褵事君子誓作形与影人事多乖离彼此暌燕郢尺书沈素鳞啼鹃催逝景妾命讵终薄君心那得冷开帘花扑面泪落纷如绠【柘上遗诗】
　　潘　音
　　音字声甫天台人宋季躬耕不仕筑室南洲山中诏征天下遗逸廉访使檄赞之行固辞有待清轩遗稾
　　有所思
　　中心有所思蹙损防蛾眉美人竟长往使我叹离居寂寞就孤枕强眠谁得知夜深清露重飞梦欲何之觉来日迟迟分照上罗帏妆台理云鬓种种尽成丝
　　山中寄友人
　　我来卧白云潭影清华发经岁无稻粱侵晨采薇蕨峯头天籁鸣陇上樵歌发还拟醉浊醪与君弄山月
　　悼杨侍郎
　　屈指汉遗老如君复几何凤池冠劒近铃阁典章多国已成禾黍人还隐薜萝那堪川上水东逝乏回波
　　山居阻雨
　　霏霏风雨暗郊原有客含凄独掩门山鬼啸云移峭壁毒龙将海浸孤村愁来自洒青枫泪战罢谁招絶漠魂茧足空斋无一语不因岑寂怨黄昏
　　闻鹃
　　子规声切月轮斜起望诸陵忆汉家妇女寻芳浑不解鬓云争揷杜鹃花【以上待清轩遗稾】
　　凌　嵒
　　嵒字山英号石泉华亭人少习举子业宋亡卽巻处一放于诗有古木风瓢集
　　题机山
　　六峯乔木锁云根青接平原数里村此处无人来听鹤海灵山鬼哭黄昏【松江府志】
　　汪斗建
　　斗建淳安人生宋末有云畱小稾
　　钱唐怀古
　　江上城低烟树红江潮西去几时东呉宫花草随春暮禹防楼台入梦空万里孤云畱夕照千年遗恨诉秋风凤凰飞去无消息漠漠遥岑烟雨中【严州府志】
　　黄超然
　　超然字立道号寿云黄岩人
　　秋夜
　　秋近园林风露凉虫声无数岀頽墙前朝旧事过如梦不抵清秋一夜长【黄岩英气】
　　陈古遇
　　古遇平江人元俞焯称其诗高古无宋末气不娴于时
　　志怪
　　沈沈万仞渊下有骊龙珠佩之寿松乔售之冨侔都贪夫临渊羡重利轻微躯百金不药千金水犀珠丹砂与翠羽陆产海所无赍装涛浪中巨阙光炯如粲粲两青童骈肩何所须再拜上珠翠敢问龙起居青童粲玉齿云龙卧元虗爲君穷珠山鞭云取长驱云急风更恶苍梧来时徐丹药两须失哀哉饱鲸鱼
　　【俞焯诗词余话云立意高远不在建安黄初下】
　　马别主
　　马别主兮涕泗霑臆士别主兮喜见颜色于嗟马兮胡恋而驻于嗟士兮胡弃而背
　　【诗词余话云哀忱凄断足以警世俗】
　　连文凤【以下月泉吟社】
　　文凤字伯正号应山三山人杭清吟社入月泉吟社第一名托名罗公福
　　【黄灏月泉吟社序浦江呉渭字清翁号潜斋宋时尝爲义乌令元初退食于呉溪延致乡遗老方韶父与闽谢臯羽呉思齐主于家始作月泉吟社四方吟士从之三子者乃爲其评较掲赏云又送诗赏小劄序月泉社呉清翁盟诗预于丙戌小春望日以春日田园杂兴爲题至丁亥正月望日牧巻月终结局收二千七百三十五巻选中二百八十名三月三日掲榜第一名公服罗一缣七丈笔五贴墨五笏第二名公服罗一缣六丈笔四贴墨四笏第三名公服罗一缣五丈笔三贴墨三笏第四名止第十名春衫罗一缣笔二贴墨二笏第十一名止二十名各深衣布一缣笔一贴墨一笏第二十一名止三十名各深衣布一缣笔一贴第三十一名止五十名各笔一贴墨一笏吟笺二沓】
　　春日田园杂兴
　　老我无心出市朝东风林壑自逍遥一犂好秧初种几道寒泉药旋浇放犊晓登云外垄听莺时立栁边桥池塘见说生新草已许吟魂入梦招
　　【评云众杰作中求其粹然无疵极整齐而不窘边幅者此爲冠】
　　冯　澄
　　澄字澄翁号来清义乌人月泉吟社第二名托名司马澄翁
　　前题
　　编阑春思倩吟鞭着面和风輭似绵黄犊乌犍秧谷候雄蜂雌蜨菜花天把鉏健妇踏烟垄抱瓮丈人分野泉忙事关心在何处流莺不听听啼鹃
　　【评云起善包括两聨说田园的而杂兴寓其中末语亦不泛】
　　梁　相
　　相字必大杭人月泉吟社第三名托名高宇
　　前题
　　膏初晴布谷啼村村景物正熙熙谁知农圃无穷乐自与莺花有旧期彭泽归来唯种桞石湖老去最能诗桃红李白新秧绿问着东风总不知
　　【评云前聨妙于纽合后聨引陶范不爲事缚句法更高末借言杂兴的是老手】
　　又【梁必大杭人武林九友防月泉吟社第十三名托名魏子大】
　　麦畴连草色蔬径带芜痕布谷叫残雨杏花开半村吾生老农圃世事付儿孙但遇芳菲景高歌酒满尊【评云前四句咏题后乃述意末二句亦不离春兴格韵甚高五言中未易多得】
　　刘应
　　应字元益号山南义乌人月泉吟社第五名自署山南隐逸
　　前题
　　独犬寥寥昼防门是闲也自有桃源梅藏竹掩无多路人语鸡声又一村屋角枯藤黏树活田头野水入溪浑我来拾得春风句分付沙鸥莫浪言
　　【评云此巻七言凡六首律细韵高如耕余树有牛磨痒税足溪无人照瘢青春却付鸣鸠管白日全输卧犊闲此等语夐未易及鼎尝一脔余可槩知】
　　魏新之
　　新之字德夫号石川分水人咸淳七年进士庆元敎授月泉吟社第六名自署子进
　　前题
　　农圃谁言与世违韶华正恐属柴扉天机花外闻幽哢野色牛边睨落晖膏雨平分秧水白光风小聚药苖肥行歌隐隐前村暖忽省深山有蕨薇
　　【评云起有顿挫二联善琢句善练字末意尤永】
　　又【苐五十三名自署子直注曰分水魏石川】
　　野景入时务东风斸满鉏笛声牛后岀酒味燕来初谷种天心在桑枝帝泽余红尘几飞鞚肎信有农书【评云起句快便结意深远两联亦髙不得已屈寞诸此】
　　杨本然
　　本然字舜举号龙溪金华人月泉吟社第七名自署栗里
　　前题
　　春风建业马如飞谁肎田园拂袖归栗里久无彭泽赋松江仅有石湖诗踏歌槌鼓麦秧绿沽酒裹盐菘芥肥呉下风流今莫续杜鹃啼处草离离
　　【评云起叙石湖出处善黏本题颔联引渊明爲对语有斟酌颈联就范诗状田园结有悠扬不尽之兴此诗若止如前半篇则于义当属赋矣】
　　又【第三十六名自署观我注曰金华杨舜举】
　　露畦烟陌里名利等秋毫引犊随牛放祈蚕望茧缲和根挑荠菜带叶摘樱桃读罢归来赋临风欲和陶【评云有点检无疎漏二联能以俗爲雅和根带叶虽只旧对却转移得好末押和陶更佳】
　　陈尧道
　　尧道字景传号山堂义乌人月泉吟社第八名托名倪梓
　　前题
　　化日村田乐春风耕织图秧肥科斗动桑暗鹁鸠呼罢社翁分胙占蚕媪得符傍花随栁处此事不关吾【评云起联有力五六亦新傍花随栁人多正说此乃翻用之意新】
　　全　璧
　　璧字君玉号遯初子杭人孤山社月泉吟社第九名自署全泉翁
　　前题
