<!-- { "loadSidebar": true } -->
　　补之字无咎年十七从父端友宰杭州之新城着钱唐七述受知苏轼举进士试开封及礼部别院皆第一元祐中爲著作郎绍圣末谪监信州酒税起知泗州入党籍有鸡肋集
　　芳仪曲
　　金陵宫殿春霏微江南花发鹧鸪飞风流国主家千口十五吹箫粉黛稀满堂诗酒皆词客夺锦挥毫在瑶席后庭一曲风景改收泪临江悲故国令公献籍朝未央敕书筑第优降王魏俘曾不输织室供奉一官奔武疆秦淮潮水钟山树塞北江南易怀土双燕清秋梦栢梁吹落天涯犹并羽相随未是断肠悲黄河应有却还时宁知翻手一朝事咫尺山河不可期仓皇三鼓滹沱岸良人白马今谁见国亡家破一身存薄命如云信流转芳仪加我名字新敎歌遣舞不由人采珠拾翠衣裳好深红暗尽惊边尘隂山射虎边风急嘈杂琵琶酒阑泣无言数徧天河星只有南箕近鄕邑当年千指渡江来千指不知身独哀中原骨肉又零落黄鹄寄意何当囘生男自有四方志女子那知出门事君不见李陵椎髻泣穷边丈夫漂泊犹堪怜
　　【避暑漫钞李芳仪江南国主李景女也纳土后在京师初嫁供奉官孙某爲武疆都监爲辽中圣宗所获封芳仪生公主一人赵至忠虞部自北归明尝仕辽爲翰林学士修国史着虏庭杂记载其事时晁补之爲北都敎官览其书而悲之与顔复长道作芳仪曲云云江州庐山眞风观李主有国日施财修之刋姓氏于石有太宁公主永禧公主皆李景女不知芳仪者孰是也】
　　行路难和鲜于大夫子骏
　　赠君瑚夜光之角枕玳瑁明月之雕牀一茧秋蟾一丽縠百和更生之宝香秾华纷纷白日暮红顔寂寂无畱芳人生失意十八九君心美恶谁能量愿君虚怀广末照听我一曲关山长不见班姬与陈后宁闻衰落尚专房
　　【苕溪渔隐丛话余观鸡肋集古乐府是其所长辞格俊逸可喜】
　　自题画畱春堂山水大屏
　　胸中正可吞云梦盏里何妨对圣贤有意清秋入衡霍爲君无尽写江天
　　和李秬双头牡丹
　　二乔新获呉宫怯双隗初临晋帐羞月地故应相伴语风前各是一般愁
　　庐山
　　南康南麓江州北五百僧房缀蜜脾尽是庐山佳绝处不知何处合题诗
　　塔山对雨【在新城县】
　　山外圆天一镜开山头云起似浮埃松吟竹舞水纹乱坐见溪南风雨来
　　谢王立之送蜡梅
　　去年不见蜡梅开准拟新年恰恰来芳菲意浅姿容浅忆得素儿如此梅【以上鸡肋集】
　　【墨庄漫録王直方立之父名棫家多侍儿而小鬟素儿尤妍丽王尝以蜡梅花送晁无咎以诗谢之有句云云】
　　考校同文馆戏赠子方兼呈文潜
　　二十年来曹子方新诗曾见未能忘多才善谑称物芳呉娃席上呼作郎瞥然何许岁月长只今未老毛髪苍自言逢掖非昔狂传经华隂夫子堂何曾骑马身挟枪诏随上将西击羌董蒲跗注谓我臧夜行马岭饥无粮鼓鼙惊谷骑巻冈吏呼爲微醉在牀前锋奄至灵武傍中坚反后无敢骧城开三日牧蔽隍百駞载笴千橐装旌旗立垒乌鸟扬还军不省一矢亡坐师无获劳不偿铙歌入奏虚锦囊秋风鲈鱼思故鄕鋭头宜董鹳鹅行得官犹领万骕骦王城对巷如参商那知连月居兹房称多量少非我王羣公古镜悬秋光闭门饭饱庭叶黄秋盘登官酌香呉音讹杂变秦凉令壶老柏笑覆觞淹畱平日梦欲翔得君可乐殊未央人生倾盖何所望结交松柏要冰霜中天号出玉玺章青骢御史腾康庄归期屈指未可忙闻君况有梦虺祥生女不恶嫁邻墙扫轩畱客具酒浆与君更约城南张【同文馆倡和诗】
　　余　干
　　干字樗年
　　次韵赠无咎学士
　　毗陵城如金斗方往事厯厯那能忘相逢童子佩兰芳秀发人指谁家郎未几重见突而长即今不觉秋蓬苍戏笑岂复爲儿狂追昔宓子初登堂辞锋峭防森刀枪器识况远包夷羌阳秋宁肻露否臧有子游学先聚粮相将百里陟岵冈邂逅一揖坐僧牀大辩倾注如无旁天马方谓先骞骧观鱼谁复驻濠隍期受代垂趋装当路奏牍交称扬行将起擢奄云亡坐令志气不得偿传家岂诧钱一囊诸儿经行名州鄕挟书继踵诸父行旋见天衢飞骕骦论治直要超周商术卑效浅笑杜房况是亨运遭兴王致君绍祖邦家光何止追考归焚黄防庭朝露明芸香异书满阁秋气凉咏歌间成随豆觞读之如欲凌云翔暂迂大手离未央【阙六字】　　　望挈箧来寄深闺霜賔兴贤能视文章尊尚周孔麾韩庄搜奇殆有通夕忙英游疑动聚星祥我归复翳环堵墙世味已能如饮浆羲皇上人琴一张【同文馆倡和诗】
　　耿南仲
　　南仲字晞道开封府人元丰五年进士徽宗朝爲太子詹事改宝文阁直学士钦宗朝陞尚书左丞门下侍郎高宗即位罢爲观文殿学士提举洞霄宫言者论其主和误国镌秩安置南雄州行至吉州卒
　　秋日同文馆次邓愼思韵
　　秋日同文馆闲无一事依鬭羊谁得隽倦鸟客思归寝处还相向过从不患稀何当有星聚谁爲问璇玑秋日同文馆褎然观国光泗濵何限磬岱麓易求梁劒气频冲斗锥锋定出囊于余慙拙匠操尺预量长秋日同文馆新凉逐雨囘棘垣要吏局蕙怅忆山隈射爲巧狙发田因文豹来西城随分锁夫我室多才次韵谨思九日考罢试巻呈同院诸公
　　贡珍已选茂良充犹被拘縻类缚钟渌酒强陪高馆饮黄花不似故园逢棊枰苦战挑灯坐藓壁闲题捧砚从风叶满庭秋索寞更筹向尽睡方浓【以上同文馆倡和诗】
　　栁子文
　　子文字仲远
　　次韵呈愼思学士
　　咸韶濩武来何方铿锵入耳安能忘阳春兰芷秋菊芳金门词客青袍郎昭囘下烛光焰长深山大泽龙蛇苍浩歌激烈元非狂正逢圣主开明堂风烟关塞收旗枪舞干两阶臣戎羌喋血拓境谋非臧边城夜行休赍粮采诗不复嘲青冈蛜蝛戢羽戌妇牀移文北山猿鹤傍渥洼朱龙两服骧胥靡版筑罢浚隍白环楛矢贡篚装航海万里风帆扬穷边种落嗟唇亡诸蕃入学愿可偿槐花举子促书囊成均贡士贤登鄕东门宣诏札十行我慙驽骀追骕骦何敢望囘不及商毛遂未至空连房【同舎十九人余独后入】赖有墨妙江都王传摸共分此日光骅驑騄骠两耳黄想见蹙踏披天香坐觉暑退秋堂凉拘挛龌龊漫引觞门外乌双飞翔悠悠逝川东未央故山鱼鸟空相望邓侯意气摩秋霜朝吟百篇暮千章骈罗经史贯列庄落纸但见书吏忙孔鸾羽仪各效祥鄙夫不学空面墙先馈不用惊五浆鸟号要须贲育张【同文馆倡和诗】
　　商倚
　　倚淄川人官太学博士入元祐党籍
　　秋日同文馆次邓愼思韵
　　秋日同文馆高堂燕集齐杯盘供鲁酒殽核欠张梨杨孟持新论韩庄鄙旧题须知宗匠手文采冠朝闺秋日同文馆何人独擅场养莪方在沚琢玉已成章笔别千锋阵庭焚一炷香得贤从此始岂特致民康秋日同文馆栖林看晚鸡斗垂宫殿北月转戸庭西酒劝杯中渌诗分烛下题何时还九陌细雨莫成泥
　　初入试院
　　承诏抡材敢倦行广庭深锁待羣英分场自敌三千客决胜谁降七十城夜案尚闲涂巻笔晓堂方听读书声【每早尝闻无咎诸公读书声】归时还有黄花否已觉秋风满袖生【以上同文馆倡和诗】
　　李之仪
　　之仪字端叔之纯从弟元丰中举进士元祐初爲枢密院编修官从苏轼于定州幕府元符中监内香药库徽宗朝提举河东常平坐草范纯仁遗表编管太平州卒
　　【挥尘后録元祐间端叔于尺牍尤工东坡先生称之以爲得发遣三昧】
　　利州汤泉
　　华清赐浴记当年偶托荒山结胜縁未必兴衰异今昔曾经天女卸金钿
　　【墨庄漫録利州褎禅山相近地名平疴镇汤泉温温可探是朱砂汤人传昔有两美人来浴既去异香郁郁累日不散端叔过浴池上作诗云云】
　　赠人【一作与当涂杨珠】
　　通中玉冷梦偏长花影笼堦月浸凉挽断罗巾畱不住觉来犹有去时香
　　情随榆荚不胜飘心似杨花暖欲消拟借琼林大盈库约君孤注赌妖娆
　　咏吕吉甫宅晋朝双桧【用刘梦得韵】
　　故迹悲凉古木奇势分庭下蔚相差霜根半露出林虎画影全舒破贼旗宝界曾囘铺地色节旄远映插云枝刘郎风韵知谁敌儒帅端能表异时
　　【墨庄漫录扬州吕吉甫观文宅乃晋鎭西将军谢仁祖宅也在唐为法云寺有双桧存焉犹当时物也刘禹锡有诗吉甫家居时桧尚依然建炎兵火树遂亡矣】
　　李去言相别二年忽得书知在呉中荅书偶成
　　官路相逢一笑休共知身世两虚舟楚材有用谁青眼赵将无功枉白头会见姓名通北阙何妨风韵冠南州求田接武如凫鹥只欠元龙百尺楼
　　书扇
　　几年无事在江湖醉倒黄公旧酒垆觉后不知新月上满身花影倩人扶
　　曾延之置酒后阁侍人以帬带求诗
　　御醅盏畔千头菊椽烛光中四和香红粉莫嗟霜满颔也应歌处似周郎【以上姑溪集】
　　借范光禄麻师一雪雀图【时任许幕】
　　图中尘迹已冥冥説着麻翁耳便醒冻雀高低栖舞白枯槎零乱倚寒青欲凭妙手聊模写暂借遗踪作典刑老去未能忘着相他年要伴草堂灵【过庭録】
　　还俗道士
　　闻道华阳客儒衣谒紫微旧山连药卖孤鹤带云归栁市名犹在桃源梦已稀还家见鸥鸟应媿背船飞【老学庵笔记】
　　赵德儒
　　德儒爵里未详与李端叔倡和
　　中隐庵
　　在昔避世贤隐居岂自喜甘守西山饿清洗颍阳耳一旦事高尚万古激贪鄙孰谓乐山林便可轻朝市窃笑效颦人不知捧心美妄将凡庸姿敢希明哲轨盗此嘉遯名纷若干时子仕途指捷径矫僞汚清史圣朝扬仄陋采录无遐迩不遗下体葑况乃中鄕芑多士生此时贫且贱焉耻梦自傅岩来猎从渭濵起隐居闻此风翻然乌可已聊爲知者道庶达名庵旨【姑溪集附】
　　王　巩
　　巩字定国莘县人文正公旦之孙工部尚书素之子尝倅扬州坐与苏轼游谪监筠州盐税罢还官至宗正丞入党籍自号清虚先生有集【墨庄漫録王定国寄诗于东坡荅书云新诗篇篇皆竒老拙此囘眞不及矣穷人之具辄欲交割与公魏道辅见而笑曰定国亦难作交代只是且权摄耳】
　　挽苏黄门子由
　　忆昔持风宪防微意独深一时经国虑千载爱君心坤道存终始乾纲正古今当时人物尽惆怅独知音【自注元祐中议册后宣仁御文德殿发册公语余密告吕丞相微仲母后御前殿兹不可啓微仲明日畱身宣仁诏宫中本殿发册时人无知者】
　　已矣东门路空悲未尽情交亲逾四纪忧患共平生此去音容隔徒多涕泪横蜀山千万叠何处是佳城【自注公前年寄书约予至许田曰有南斋翠竹满轩可与定国爲十日之饮此老年未尽之情也】静者宜膺寿胡爲忽梦楹伤嗟见行路优典识皇情徒泣巴山路终悲蜀道程弟兄仁达意千古各垂名【自注公与子瞻尝泊巴江夜雨相约伴还蜀竟不果归今子瞻汝公归眉山王祥有言归仁也畱达也　墨庄漫录】
　　萧相楼
　　卢杞奸邪四海忧相君邦国自同休分符朝去云中阙开府南来江上州百尺楼高瞻故国九华山色倚晴眸定知直道传千古杜牧文章在上头
　　【方舆胜览杜牧池州重建萧相楼记萧丞相复爲刺史时树楼于大防西北隅上藏九经书下爲刺史便防事大厯十年乙夘建会昌四年甲子权刺史李方元具材刺史杜牧命工皆仍旧制自初至再凡七十一年】
　　湘山光孝寺
