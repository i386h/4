<!-- { "loadSidebar": true } -->
　　大临字才元成都华阳人宝元元年进士累官秘阁校理神宗朝除知制诰天章阁待制
　　西园辨兰亭和韵
　　沙石香丛叶叶青却因声误得蝉名骚人佩处唯荆渚识者知来徧蜀城消得作亭滋九畹便当入室异羣英非逢至鉴分明说汨没人间过此生【成都文类】
　　题招提院静照堂
　　地胜常新构僧闲昼杜门山林谁乐静城市亦非喧客引空弹指风来不动幡秖应常宴坐对境一无言【至元嘉禾志】
　　谒濂溪周虞部
　　帘前翠霭逼庐山门掩寒流尽日闲我亦忘机澹荣利喜君髙躅到松关【庐山志】
　　周孟阳
　　孟阳字春卿其先成都人徙海陵第进士英宗朝累官集贤殿修撰同判太常寺神宗立拜天章阁待制
　　【孙公谈圃周孟阳春卿英宗宫僚圣眷素厚书简以老丈称之当议储副时英宗固辞春卿就卧内谕意上大悟拜春卿牀下遂正储位裕陵在东宫朝廷复以春卿为翼善春卿为人纯直谓不当为父子宫僚上表力辞有亲奉尧言躬承禹拜之句】
　　题招提院静照堂
　　羡师遗世网旧隠敞新堂月白秋庭小风清昼磬长逺游轻势利归梦在沧浪满箧朝贤句孤云出帝乡【至元嘉禾志】
　　句
　　地髙多与风云会天近常为日月邻【游径山　梅礀诗话】
　　阎　询
　　询字议道凤翔天兴人第进士又中书判拔萃科神宗朝历右谏议大夫提举上清宫
　　题招提院静照堂
　　浙右僧居盛虚堂葺有功迷来随万化净后照三空夜永松轩月秋深竹岸风我心闲已久梦到水乡中【至元嘉禾志】
　　林　亿
　　题招提院静照堂
　　檇李湖山外招提烟霭中静由诸漏尽照觉万縁空马祖传懐海牛头住法融谁来访宗防现定即家风【至元嘉禾志】
　　张宗永
　　宗永华州人宝元中知建安县
　　题陈相别业
　　乔松翠竹絶纤埃门对寒山尽日开应是主人贪报国功成名遂不归来
　　【墨客挥犀宗永尝以事失郑州陈相意陈公有别业在鄠杜闲宗永知公好絶句诗乗闲诣之于壁大书二韵庄督録以闻公览而善之待之如初】
　　句
　　大书文字隄防老剩买峯峦准备闲【倦游杂録】
　　雷简夫
　　简夫字太简郃阳人康定中杜衍荐之以校书郎签书秦州观察判官累迁尚书职方员外郎
　　寄甘露舒公上人
　　成都多少寺梵学竞推能到老不破戒满城唯此僧池龙听夜讲海客施年灯别后空相忆尘劳正可憎【成都文类】
　　元居中
　　居中钱唐人康定中台州守至太常少卿
　　风水洞上祖龙图无择
　　洞蔽深云逺俗尘山中曾未识朱轮自从白傅来游后五百年闲又一人【咸淳临安志】
　　苏　颂
　　颂字子容南安人绅之子徙居丹阳庆厯二年进士神宗朝历集贤院学士知开封府哲宗即位累迁翰林学士拜右仆射兼中书门下侍郎罢为集禧观使徽宗立进太子太保累爵赵郡公卒赠司空魏国公有集
　　送朱郎中寿昌通判河中
　　风咏凯风以成孝子志郑人复君母传称能锡类中郎常有怀生不识所恃登朝虽厚禄当食毎忘馈念昔鞠育劳嗟今出处异倚门岂不待两求终莫致乳乌思反哺哀鸣自垂翅百草摇春晖宁无谢生意洒血向穹壤解组出台寺驰驱咸雍郊历访经行地至行感神明精诚通梦寐悠悠大道傍亲息忽相值紫绶拜北堂白头归长嗣悲忻叙契濶怳如隔生事四纪世路殊一朝版舆侍兹事昔未有闻者共惊喟帅守为之言诏趣还官次当年二千石宠名非所利仕或便乡关安用竹符使蒲中母家近自屈为倅贰受命慰慈顔腾装惬归思既徇报德心亦安效官智觞以万寿荐衣成五防戏无复兴寒泉何须赋大隧令人及圣善孝慈两不匮赠言述髙风庻用激忠义
　　次韵蒋颖叔同游南屏见惠长篇
　　青山横莽苍万石出南麓古刹表耆阇髙声耸羣玉居惟择冈峦近靡数松竹郡郭路非遥游人舂不宿陟巘极跻攀循崖劳伛伏架筒引流泉跨岭构重屋讲坐据妙峯禅堂对枯木幽寻难屡期将往谁能独偶逢霜台客暂驻骢马足聨歩访丛林终朝走郊牧相期方外游顿忘河上曲夷路喜君腾髙阁暂予束更听名理言俯惬心中欲况已证真常讵止齐宠辱愿言挹清风可用警浮俗
　　赠同事閤使【以下二首使北时作】
　　山路尽陂陁行人渉险多风头沙碛暗日上雪霜和草浅鹰飞地冰流马饮河平生画图见不料此经过奚山路【出奚山路入中京界道旁店舍颇多人物亦众】
　　行尽奚山路更賖路旁时见百余家风烟不改卢龙俗【唐卢龙节度兼押契丹使】尘土犹兼瀚海沙朱板刻旗村肆食【食邸门挂木刻朱旗】青氊通幰贵人车【贵族之家车屋通以青氊覆之】皇恩百嵗加荒憬物俗依稀亦慕华
　　暮春与诸同僚登钟山望牛首
　　清明天气和江南春色浓风物正繁富邦人竞游从官曹幸多暇交朋偶相逢并驱出东郊乘兴游北钟陟险不蜡屐扶危靡搘笻上登道林祠俯观辟支峯乱山次阡陌长江绕提封萧条旧井邑茂盛新杉松揽物思浩然懐古心颙颙念昔全盛时兹山众所宗天都对双阙霸业基盘龙六朝递兴废百祀居要冲人情屡改易世事纷交攻当时佳丽地一旦空遗踪唯有出岫云古今无变容
　　和题李公麟阳关图
　　三尺冰纨一絶诗翩翩车马送行时尊前懐古闲开巻看尽关山逺别离【以上魏公集】
　　和右仆射刘公莘老夜直中书省见寄之什
　　五年班缀望防龙曾托帲幪庇雨风末路自怜黄发老早时曾识黑头公升沈不改交情见出处虽殊趋舍同谩叩芜音答髙唱终惭下管应清宫【却埽编】
　　即席献文潞公
　　髙燕初陪听拊鼙清谈仍许奉挥犀自知伯起难逋峭不及淳于善滑稽舞奏未终花十八酒行先困玉东西荷公德度容狂简故敢忘懐去町畦
　　【却埽编熙宁间苏丞相奉使契丹道过北京时文潞公为畱守燕会款洽文公因问魏收有逋峭难为之语何谓苏公曰闻之宋元宪公盖梁上小柱名取有曲折之义耳苏公以文人多用近语而未及此乃用为一诗纪席上事献文公云】
　　春帖
　　璇霄一夕斗杓东防艳晨曦照九重和气薰风摩盖壤竞销金甲事春农【宋艺圃集】
　　王安石
　　安石字介甫临川人庆厯二年进士神宗朝累除知制诰翰林学士拜同中书门下平章事加尚书左仆射兼门下侍郎封荆国公卒諡曰文崇宁闲追封舒王有临川集
　　【防斋笔谈荆公初生家人见有獾入其产室故小字獾郎后山诗话鲁直谓荆公之诗莫年方妙然格髙而体下如似闻青秧底复作龟兆坼乃前人所未道又云扶舆度阳焰窈窕一川花虽前人亦未易道也然学三谢失于巧耳石林诗话蔡天启言荆公毎称老杜钩帘宿鹭起丸药流莺啭之句以为用意高峭五字之模楷他日公作诗青山扪虱坐黄鸟挟书眠自谓不减杜诗以为得意然不能举全篇余顷尝以语薛肇明肇明时被防编公集徧求之终莫之得或云公但得此一聨未尝成章也西清诗话仁庙嘉祐中开赏花钓鱼宴介甫以知制诰预末坐帝出诗示羣臣次第属和末至介甫日将夕矣亟欲奏御得披香殿字未有对时郑毅夫獬接席顾介甫曰宜对太液池故其诗有云披香殿上畱朱辇太液池边送玉杯翌日都下盛传王舍人窃栁词太液波翻披香帘巻介甫颇衔之优古堂诗话韩退之喜雪献裴尚书诗云喜防将防试惊密仰檐窥又云气严当酒暖洒密听窗知荆公全用一聨云借问火城将防试何如云屋听窗知鸡肋编王介甫作韩魏公挽诗云木稼尝因逹官怕山摧今见哲人萎时华山崩京师木冰极为中的人多不见木稼出处按旧唐书五行志开元二十九年十一月二十二日雨木冰凝寒冻冽而数日不解宁王见而叹曰谚云树稼逹官怕必冇大臣当之其月王薨渑水燕谈王荆公之时学者得出其门自以为荣一被称与往往名重天下公之治经尤尚解字末流务为新竒寖成穿凿朝廷患之诏学者兼用旧传注不専治新经禁援引字解于是学者皆变所学至有著书以诋公之学者又讳称公门人故张芸叟为挽词曰今日江湖从学者人人讳道是门生及后诏公配享神庙赠官赐諡俾学者复治新经用字解昔之学者稍稍复称公门人有无名氏改芸叟卒章云人人却道是门生髙斋诗话荆公题金陵此君亭诗云谁怜直节生来瘦自许高才老更刚賔客毎对公称颂此句公辄颦蹙不乐晚年与平甫坐亭上观诗牌曰少时作此题榜一传不可追改大抵少年题诗可以为戒平甫曰此扬子云悔其少作也敖陶孙诗评王荆公如邓艾缒兵入蜀要以险絶为功】
　　团扇
　　玉斧修成宝月团月中仍有女乘鸾青冥风露非人世鬓乱钗横特地寒
　　【天防禁脔云读之令人一唱三叹譬如朱疏越有遗音者也】
　　和女诗
　　青灯一防暎窗纱好读楞严莫忆家能了诸縁如幻梦世间唯有妙莲花
　　【冷齐夜话舒王女呉安持妻蓬莱县君工诗多佳句有诗寄舒王王以楞严经新释付之并和云云】
　　寒穴泉
　　神泉冽冰霜髙穴与云平空山渟千秋不出呜咽声山风吹更寒山月相与清北客不到此如何洗烦酲【墨庄漫録华亭有寒穴泉与无锡惠山泉味相同荆公尝有诗云】
　　寄蔡氏女
　　建业东郭望城西堠干嶂承宇百泉绕霤青遥遥兮纚属緑宛宛兮横逗积李兮缟夜崇桃兮炫书兰馥兮众植竹娟兮常茂栁蔫绵兮含姿松偃蹇兮献秀鸟跂兮下上鱼跃兮左右顾我兮适我有斑兮伏兽感时物兮念汝迟汝归兮擕防
　　我营兮北渚有懐兮归女石梁兮以苫盖緑阴隂兮承宇仰有桂兮俯有兰嗟女归兮路岂难望超然之白云临清流而长叹
　　【朱文公楚词后语云寄蔡氏女者王文公之所作也公以文章节行高一世而尤以道德经济为己任被遇神宗致位宰相世方仰其有为庻几复见二帝三王之盛而公乃汲汲以财利兵革为先务引用凶邪排摈忠直躁廹强戾使天下之人嚣然防其乐生之心卒之羣奸嗣虐流毒四海至于崇宣之际而祸乱极矣公又以女妻蔡卞此其所予之词也然其言平淡简远翛然有出尘之趣视其平生行事心术畧无毫发肖似此夫子所以有于予改是之叹也欤】
　　絶句
　　穰侯老擅关中事尝恐诸侯客子来我亦暮年专一壑毎闻车马便惊猜
　　【侯鲭録元丰末有以王介甫罢相归金陵后资用不足达裕陵睿听者上即遣使以黄金二百两就赐之介甫初喜意召已既知赐金不悦即不受举送蒋山修寺为朝廷祈福此诗未能忘情在丘壑者也】
　　与外弟饮
　　一自君家把酒杯六年波浪与尘埃不知乌石冈头路到老相寻得几回
　　【冷斋夜话山谷言诗意无穷而人才有限以有限之才追无穷之意虽渊明少陵不得工不易其意而造其语谓之换骨法规摹其意形容之谓之夺胎法如顾况诗曰一别二十年人堪几回别其词简缓而意精确荆公与故人诗云云所谓夺胎法也】
　　赏心亭
　　霸气消磨不复存旧朝台殿只空村孤城倚薄青天近细草侵寻白日昏稍觉野云成晩霁却疑山月是朝暾此时江海无穷兴醒客无言醉客喧
　　自金陵至丹阳道中有感
　　数百年来王气消难将往事问渔樵苑方秦地皆芜没山借扬州更寂寥荒埭暗鸡催月晓空场老雉挟春骄豪华只有诸陵在往往黄金出市朝
