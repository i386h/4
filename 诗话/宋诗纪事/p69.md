<!-- { "loadSidebar": true } -->
　　舜民字芸叟邠州人第进士元祐初除监察御史徽宗朝为吏部侍郎以龙圗阁待制知同州坐元祐党贬商州卒高宗追赠寳文阁直学士自号浮休居士又号矴斋娶陈师道之姊有画墁集
　　【画继芸叟生平嗜画题评精确虽南迁羁旅中每所经从必搜访题识东南士大夫家所藏名品悉载録中亦能自作山水郡斋读书志芸叟为文豪重有理致最刻意于诗晩好乐府百余篇自序云年逾耳顺方敢言诗百世之后必有知音者孙公谈圃张芸叟谪郴州税郴多碧莲根大如盌张甞以墨印于诗稿上以诧北人也】
　　西征回途中二絶
　　灵州城下千枝栁总被官军斫作薪他日玉关归去路将何攀折赠行人
　　青铜峡里韦烟路十去从军九不回白骨似沙沙似雪将军休上望乡防
　　【东坡题防舜民通綀西事从高遵裕西征回途中作二絶云云为转运判官李蔡所奏贬郴州监税舜民言官军围灵武不下粮尽而退西人从城上呼官军汉人兀攃否或仰而答曰兀攃城上皆大笑西人谓慙为兀攃也】
　　自题画扇
　　忽忽西迁不记年二妃祠外橘州前眼昬笔战谁能画无奈霜纨似月圎
　　邓正字宅见刘明复所画麓山秋景
　　洛阳才子见长沙自识中丹鬓未华文武才全皆不试丹青笔妙更谁加老杉列在皇堂上小景将归学士家我有故山常自冩免教魂梦落天涯
　　题薛判官秋溪烟竹
　　深墨画竹竹明白淡墨画竹竹带烟高堂忽尔开数幅半隠半见如自然
　　赠山人张无惑【善画山水】
　　西征已度故关山秋雨零零路屈盘受尽艰辛心不足觧程又展画图看【以上画继】
　　京兆安汾叟赴辟临洮幕府南舒李君自画阳关图并诗以送行浮休居士为继其后
　　古人送行赠以言李君送人兼以画自冩阳关万里情奉送安西从辟者澄心古纸白如银笔墨轻清意潇洒短亭离筵列歌舞亭亭喧喧蔟车马溪邉一叟静垂纶桥畔俄逄両负薪掣臂苍鹰随猎犬耸耳駏驴扶只轮长安陌上多豪侠正值春风三二月分明朝雨浥轻尘客舍青青栁色新主人举杯苦劝客道是西征无故人殷勤一曲歌者阕歌者背泪霑罗巾酒阑童仆各辞亲结束韬縢意气振穉子牵衣老人哭道上行客皆酸辛唯有溪邉钓鱼叟寂寂投竿如不闻李君此画何容易画岀渔樵有深意为道世闲离别人若个不因名与利红莲幕府尽竒才家近南山紫翠堆烜赫朱门当巷陌潺湲流水绕亭防当轩怪石人稀见夹道长松手自栽静鎻园林莺对语宻穿堂戸燕惊廻试问主翁在何所近向安西幕府开歌舞教成头已白功名未立老相催西山东国不我与造父王良安在哉已卜买田箕岭下更防筑室颍水隈慿君传语王摩诘画个陶潜归去来【声画集】
　　纨扇
　　纨扇夲招风曾将热时用秋来挂璧上却被风吹动【蒙斋笔谈】
　　感时事戏作
　　少年辛苦校虫鱼晩嵗雕虫耻壮夫自是诸生犹习气果然紫诏尽驱除酒闲李贺皆投笔地下班扬亦引车唯有少陵顽钝叟静中吟撚白髭须
　　【韵语阳秋熙寕四年荆公预政罢诗赋专以经义取士元祐五年复用诗赋绍圣初以诗赋为元祐学术复罢之政和中遂着于令士庻传习诗赋者杖一百畏谨者至不敢作故芸叟感而赋此】
　　真州仪真观
　　闻説仙乡接【一作即】瀬乡闲游诗侣礼虚皇三潮寳通胥浦万叶灵杉蔽蜀冈天地杳冥供冩像江山廽合助灵祥五云送入蓬莱岛留与人间作道塲
　　【古今诗话扬州扬子县古白沙镇也祥符丁晋公铸圣祖天尊像遂为真州有仪真观观西一水萦廽南入大江号曰胥浦一日三潮俗云子胥觧剑之所观之记载使者以像在舟日方午潮水忽至今有午潮张芸叟诗云云】
　　和喻明仲马上吹笛
　　越客思归黯不平闲持长笛冩秦声羡君气海如斯壮博我词锋孰敢争江上梅花开又落陇头流水咽还惊岂知不寐鳏鱼眼独坐山堂对月明
　　【墨荘漫録喻陟明仲睦州人持节数部政绩蔼着雅善散尤妙长笛每行按至山水佳处马上临凰快作数弄尝有马上吹笛诗寄芸叟芸叟和之云云】
　　东坡先生哀词【并序】
　　我守中山乃公旧国雪浪萧斋于焉食防俯察履綦仰防梁木思贤阅古皆经贬逐玉井芙蓉一切牵复云云
　　石与人俱贬人亡石尚存郤怜坚重质不减浪花痕满酌中山酒重添丈八盆公兮不归北万里一招魂【思贤阅古皆中山后圃堂名】
　　【墨庄漫録东坡帅中山得黒石白脉如孙知防所画石间奔流尽水之变作白石大盆以盛之激水其上名其室曰雪浪斋公自铭云玉井芙蓉丈八盆伏流飞空潄其根时有英州之命后谪惠州又徙海外故中山后政以公迁谪雪浪之名遂废元符中始被北归之命将至呉中张芸叟守中山葺治雪浪斋重安盆石方欲作诗寄公闻公之薨乃作哀词云云】
　　题木居士
　　波穿火透本无竒初见潮州刺史诗当日老翁终不免后来居士欲奚为山中雷雨谁宜主水底蛟龙睡不知若使天年俱自遂如今已复长孙枝
　　【墨庄漫録退之所题木居士在今衡州耒阳县鼇口寺元丰初年旱暵祷之不应县令析而焚之僧道符更刻木为形以事芸叟南迁郴州过而见之题诗于壁】
　　戏作
　　芝兰虽好忌当门何况庭前恶土墩畚锸才兴双剑出狐狸尽去老松蹲百年守冢真堪笑一日开轩亦可尊安得掷从天外去成都石笋至今存
　　【墨庄漫録衢州防事下旧有土势隆起篠木丛生相传云古冢也旧有碑其文曰五百年刺史为吾守墓以此前后相承皆畏而不敢慢绍圣元年齐安孙贲公素为守问之左右以是对公命毁去之官吏大恐阖府叩头以諌公曰借令土中有贤者骨当以礼法迁之乃为文自祭而除之斸深丈余了无他异但有二石峯长五六尺坚瘦清润又有大木之根蟠踞其下羣疑遂定石上有刻云干符五年五月三日安于此押衙徐讽龙山起此石处得二石刺史季阙题又刻云开寳七年重叠峨嵋山于防事前于郡斋文会阁移季公之石安置于此刺史慎知礼题时公素方修州治南韶光园重建清冷堂堂成乃移二石于堂下名曰双石嗟乎慎公移石去季公之得石凡九十七年公素之破疑冢岀石去慎公又一百二十一年物之显晦抑自有数第不知峨嵋之废乃冒冢之名自何时也公素一旦戏笑为之遂释千百年之惑张芸叟有诗云云公素可谓刚毅正直自信之君子也】
　　过魏文贞公旧庄
　　破屋居人少柴门春草长儿童不识字耕稼郑公庄【老学庵笔记】
　　宣赦诗
　　击鼓填街道传声过水濵国严三嵗祀防洗万方春舟檝随南斗衣冠拱北辰岭南并岭北多少望归人【侯鲭録绍圣中芸叟入党籍系潭州赦书中独元祐人不赦为诗云云】
　　九日
　　一见黄花只自羞萧然短髪不禁秋谁人为整乌纱帽独倚西风满眼愁【合璧事类前集】
　　次长芦
　　炎荒徃返正三年重过长芦古寺前万里风波行欲尽停桡南望一澘然【舆地纪胜】
　　赐资治通鉴呈范淳父学士
　　通鉴初成赐近臣不遗疎贱布防均我投淮水五千里君滞周南二十春东观汗青身是梦西宫削稾事如新细思当日修书者秖有三人今一人
　　【菊坡丛诂治平中英宗患歴代史繁多难见令司马温公编进君臣事迹请置局辟官荐刘道原刘贡父又辟范淳父在局书成进上神宗赐名资治通鉴元丰末进五代记迁公资政殿学士除淳父袐书省正字为赏时道原已死贡父方贬官衡州也元祐初温公还朝作门下侍郞用宰相蔡持正劄子付下国子监开板令温公门下士及馆职校雠之板成徧赐宰执侍从及校雠官各以表谢张芸叟诗云云三人谓贡父道原淳父也】
　　打麦
　　打麦打麦彭彭魄魄声在山南应山北四月太阳岀东北才离海峤麦尚青转到天心麦已熟鹖旦催人夜不眠竹鸡呌雨云如墨大妇腰防岀小妇具筐逐上垅先捋青下垅已成束田家以苦乃为乐敢惮头枯面焦黒贵人荐庙已尝新酒醴雍容会所亲曲终厌饫劳童仆岂信田家未入唇尽将精好输公赋次把升斗求市人麦秋正急又秧禾丰嵗自少凶嵗多田家辛苦可奈何将此打麦词兼作插禾歌
　　酴醿
　　冰肌雪艳映残春燠日薫风入四隣任是主人能爱惜也一半与游人
　　真珠花
　　风中的皪月中看觧作人间五月寒一似汉宫梳洗了玉珑璁压翠云冠【以上函渊鉴类】
　　板子矶
　　石上红花低照水山头緑篠细含烟天生一夲徐熙画秖欠鹧鸪相对眠【太平府志】
　　离真州
　　日日北风吹上水年年客思搅新秋山长水逺连三楚物态人情又一州隔岸晩峯如见揖并船孤鹜似相留因知景畧非前逹身后犹湏具十牛【扬州府志】
　　陶弼
　　弼字商翁永州祁阳人以功授阳朔县主簿歴官知邕州招纳诸蛮有功四迁为东上閤门使康州团练使有集
　　送赵枢寺丞宰防化县
　　路入防云去如何轻解携人烟五岭北星斗大江西暖雪梅花树晴雷赣石溪青衫欲无泪不奈鹧鸪啼
　　岀岭题石灰铺
　　马度严关口生归喜复嗟天文离卷舌人影背含沙江势一再曲梅梢三四花登高休问路云际是吾家
　　登昆仑防
　　落照古城隅边风动隼旟久闲忘战畧多病熟医书白髪随年短新情与世疎桃花春水起还钓旧溪鱼
　　天涯亭
　　雨色丝丝风色骄天涯亭上觉魂消一家生意付秋瘴万里归心随暮潮兵送逺人还海界吏申迁客入津桥山公对此聊酣饮怕见醒来両鬓凋【以上陶邕州集】
　　寄苏州徐处士弁弁能画山水
　　平南无防鬓如霜七十峯前旧隠乡相约祝融孤顶上借君吟笔画潇湘【声画集】
　　賔州作
　　金鼓声阑劒防收使君廽上雅歌楼尊前一阕清商曲消尽穷边万里愁
　　徃歳传闻南诏檄近时方筑伏波城安城太守知边计菡萏花中阅水兵
　　閤皁山【崇真宫在临江新淦县北山形如閤山色如皁故名道书云第二十福地即汉张道陵丁令威葛孝先修炼之地】
　　万仞天门閤皁形隂阳不似众山青一区海上神仙宅数曲人间水墨屏华表鹤归春谷响玉京龙起夜潭腥可怜张葛无人继三级高坛拂杳冥
　　阳朔县作
　　榕叶森森盖县衙不离牀衽见烟霞民耕紫芋为朝食僧煮黄藤代晩茶瀑布声中窥案牍女萝隂里劝桑麻欲知言偃歌防水墨屏风数百家【以上方舆胜覧】
　　端砚赠王欲
　　端砚如池状润疑云雨通粗官不识字好去伴诗翁【砚笺】
　　寄新沅守谢麟
　　险尽天开溪路平诗书新将典新城三千戍卒今无防十万屯田古未耕属县乞除防虎槛生蛮愿献采砂阬从兹预拟风尘息尽是仁威下斾旌【辰州府志】
　　山茶
　　江南池馆厌浮红零落山烟山雨中郤是北人偏爱惜数枝和雪上屏风【后村千家诗】
　　咏藕
　　万顷金波里谁将玉节栽丝应鲛乞与津是蚌分来盘贮冰犹结刀侵雪易摧防风骨外折混沌窍中开月寺僧家鉢风亭酒客杯胸中秋气入牙角雨声回自媿尘泥贱得蒙尊爼陪与君消酷暑李莫相猜
　　蜨
　　暖翅玉罗薄香须金线防青春二三月白日一防飞露重休深入风高且暂归南园芳树下燕雀最多机【以上合壁事类别集】
　　题栁州柑子堂【栁子厚手植】
　　子厚才名甲有唐谪官分得荔支乡罗池水尽黄柑死独有穹碑在画堂【锦绣万花谷】
　　黄陵庙
