<!-- { "loadSidebar": true } -->
　　君不见曲江头离离衰草寒云秋今人不见昔人游昔人不见今人愁欲谈往事无耆旧沈吟千载空搔首盛衰倚伏如寒暄秦时宜春苑汉世乐游园更复唐人宫殿拥千门往来古今但如此同一溶溶曲江水
　　秋懐
　　秋虫日以喧秋树日以疎君听草根蛬泣吊风中梧壮士秋懐涕及此清霜初
　　从来感秋人一例皆楚声吾闻古燕赵慷慨多不平惜哉宋玉辞不使荆轲聼
　　何处秋声多竹外声历历凄切不禁寒萧萧旧时碧此中白发愁饷与秋风客
　　畴昔旅江湖夜夜南飞雁山园柿栗多出户望河汉秖今寒雁时中夕起三叹
　　黄山秋雕锼风露洗崖防行行聼清猨处处采灵药秋云老石牀已后十年约
　　冬夜杂兴
　　牧童与樵叟共载牛背归我无薪蒸计南山松栎稀寒风昨日至须用葺我扉破扉故可葺何以完我衣人生有定分勿怪生理微
　　行都饯嵗
　　插架余残厯挑灯忆故乡年光蛇赴壑羁迹雁随阳禁阙迎傩鼔邻街祭灶香英雄湏自力容易鬓毛苍
　　临安钱武肃庙
　　吴越归旗纛风云初鼔鼙锦防山树徧弩射海潮低龙凤城葱郁牛羊墓惨凄古祠存故里秋草庑东西
　　春日武康游望过孟东野故居
　　残霭初收半在沙一川芳草趁溪斜羣峯古意汪芒国废地诗情正曜家天末凄迷浮野色柳边骀荡受春华更携尊酒看修竹不为前陂得意花
　　紫阳夜坐
　　一夜灯前白纻单沈吟有此夏初寒露零若与人相语松杪萧萧下石坛
　　姑苏元夕
　　茂苑长洲满地春吴儿歌舞逐时新风流百巧花灯手犹是夫差国里人【以上新安文献志】
　　孙　岩
　　岩字次臯号爽山嵩之弟有爽山集
　　【方虚谷序云长孙君嵩元京诗清劲苦淡如其为人小孙君岩次臯予未之识忽袖诗访于武林亦清劲苦淡如其兄】
　　去冬过石潭上时吴义夫同行欣然谓予曰诗境甚佳今日再过有作将寄义夫
　　长潭有令姿山緑纳空洞轩轩吴武陵曾此接飞鞚殷勤顾我笑诗材不胜用重来春事深物采尤错综褚小强懐大秀异肎受控沈吟日已昃十彀才一中故人抱才藻众象入嘲弄即今温水馆匡坐教诵嗟哉实前语束苇代杗栋明当寄东风烟水发清梦
　　畱武林
　　访客城南隅故第何其雄曲池犹瀁漭土山尚巃嵸颇闻此中人易姓良悤悤往时恩泽侯意气干晴虹乐曲播秦城衣制闻汉宫恨不逢季伦讵肎交毛公斥地西邻去伐木南山空百楹一传舍顾极当年工悠悠感成败何独操镘翁
　　观渔行
　　霜降平湖鉴羣象中有黄鱼几一丈渔师早已中豪家今旦连舟布新网东西南北三重围围形渐缩如小池孟获身穷吕布窘尚许性命延斯湏旧与鳟鲂同出入尔暇悲怜祸相及日斜创甚上平沙两岸居人如堵立腥风吹水云卖鱼沽酒赛湖神醉来预唱江南春
　　和元京兄赋苹花
　　一春观物眼红紫厌缤纷此水浮明玉何人翦白云恵风游汉女吉日礼湘君地僻应无是畱花混藻芹
　　兵后绩溪道中
　　古道縁流水寒郊带断烟稀疎鸦种麦羞涩女耕田人事休兵后秋懐落木前小苏遗翰墨今古一山川【方虚谷云休兵落木之句非近人晚进所能到】
　　陈监丞用韵见赠亦和以谢
　　肃肃东方老依人可计年名言倾盖后古意结绳前君户仍多辙予琴故一不应昌歜味置在众肴先
　　九日呈戴兄
　　一别三十载而今近讲堂萧条同甲子强健又重阳萸菊数杯酒烟云千仞冈偶然为此梦宁复次公狂
　　【方虚谷云类陈后山】
　　出越城舟行纡道以避过兵
　　扰扰红巾起草间旧游何地不抢残归囊薄有桃花米行路如经竹节滩战马冬来横杀气扁舟北去解忧端曲肱便结湏臾梦栁暗黟川把钓竿
　　武林絶句
　　缤纷迎酒伎宛转卖花声偶似承平世携书试凤城比屋单衣日名城冷食天居人多上冢逺客未归田
　　树隂
　　春去空山啼乳鸎鸎边老树幂新青一瓢挂此坐终日即是苏家择胜亭【以上新安文献志】
　　滕　塛
　　塛字仲塞号星崖婺源人
　　【汪幼凤云星崖常命其兄子舜父求文丞相遗墨舜父得所书过金陵驿诗以归日悬于堂焚香拜泣又过西湖拜岳将军墓有相对含悲石翁仲老衰无泪落秋风之句其忠义盖天性也】
　　东城
　　东城有髙楼峩峩冠城阙我来属昏暮见此初上月遥天罗江山极目如霁雪江山秀如此岂不生豪杰临风一髙歌达曙何由歇【新安文献志】
　　张　炎
　　炎字叔夏号玉田又号乐笑翁循王诸孙本西秦人家临安生于淳祐闲宋亡落魄纵游工为长短句
　　【邓牧心云玉田春水一词絶唱今古人以张春水目之舒阆风云叔夏诗有姜尧章深婉之风】
　　腰带水【在奉化州西五十里】
　　犀绕鱼悬事已非水光犹自湿云衣山中几日浑无雨一夜溪痕又减围【延祐四明志】
　　潘文虎
　　文虎字武子金沙人
　　寓言词【为被虏妇作】
　　交交桑扈交交桑扈桑满墙隂三月暮去年蚕时处深闺今年蚕时渉逺路路傍忽闻人采桑恨不相与携倾筐一身不蚕甘冻死秖忆儿女无衣裳【山房随笔】
　　陈　森
　　森字茂卿婺州人生宋末卒以诗殉
　　南海南
　　连弩声狞黑风壮白日沧波影相荡神蛟一去还不还泪湿空荒卷烟浪盘涡蜃气髙矗天老鲸巨鼇那忍眠老鲸已化子独返越山越水青茫然楼船夜半猩猩语黄葛花开坠秋雨【金华诗粹】
　　陈　深
　　深字子防平江人宋亡弃举子业闭门著书有宁极斋稾
　　曹叔时见过索饯篇
　　泄云防朝日微雨霑庭除幽人掩关卧门外无来车曹子别经歳枉道过我庐谓余抱文艺胡为守乡闾余曰匪髙尚褊性渉世疎上奉白发亲余暇读我书岂如叔时甫妙年美名誉词华烂絺绣问学滋新畬奉子一巵酒聊为谈斯须威凤翔髙阁逸骥腾云衢及时树逺业临事毋踌蹰
　　内人臂白鹦鹉图
　　华清宫中歌既醉南海竒禽逺争致玉环最爱雪衣娘当时曾得龙顔媚璿房雕槛春日长绣绷娇儿在傍戏君王怜汝解语言懐恩不说宫中秘临风鸷鸟何轩轩叹惜纯良遭猛厉苕翁写出当时事侧立红衫内人臂江花满地不忍看空拂画图怜俊慧
　　南游
　　驱车登逺道白日忽西流宇宙惊新梦山河感旧游云迷江令宅月澹庾公楼巳巳知何奈长歌去国愁
　　悼亡
　　短日一何急残宵不肎明霜寒那有梦月落重伤情壁冻琴丝断风惊烛泪盈防言忆王衍达理误庄生南湖史君制暗香汤竒甚赋絶句求之
　　雾阁云窗深闭春防闻玉杵捣清声元霜秖许云英见地上诗人渴梦生【自注时侍姬新至故戏及之　以上宁极斋槀】
　　刘　鉴
　　鉴字清叟号立雪江西人少年才气卓荦连蹇不第中更世故蹙頞悲吟鳏居隠处年逾七十而终有立雪稾
　　【同门生邓光荐序其第五槀云余尝评君一生琢对匠语洗削治择齿牙闲纚纚有声大率成就精切二字而已今皮毛落尽孤立兀然雷霹之琴火成之鐻潮湍激齧之山皆自然成趣有不假绳削而合盖于是门外雪三尺矣得其髓者非齐腰子不能】
　　题醉月亭
　　采石江头李太白狂不奈烦宫锦窄赤壁矶下苏东坡一叶泛泛凌风波当时有月并有酒和酒和月吞入口酒肠得月冷于冰化作瑰辞喧宇宙两首赋百篇诗千秋万古称絶竒两翁不作归来鹤玉宇琼楼寒漠漠若得长江变泼醅少住人间亦差乐望圆晦缺秋复春古来明月今来人我时举酒问明月月亦团团譍不得鐡如意玉唾壶我歌君和声呜呜烂醉起舞嗔人扶问影莫是李与苏月中仙子知得无
　　寄朱约山
　　岁晚江空烟水寒枫林叶落楚天寛苦无雁足书难寄作尽鸢声吟未安晋帖临成思入石离骚读罢拟栽兰老来絶被梅花恼后会君应笑我孱
　　谒萧小山
　　一冬晴暖春相似欲扣吟关未有诗折得梅花装担【了】起程还是雪飞时
　　一水凝寒棹不开几人于此欲船回思君却有扁舟兴半夜直冲风雪来【以上立雪稾】
　　葛庆龙
　　庆龙九江人寓越
　　【霏雪録葛庆龙号秋岩又号寄渔翁江南野道人蚤年尝入匡庐学浮屠法称璹书记不乐遂归俗放浪江湖中名公钜卿酒徒劒客多与之游好为诗落落有气毎风日清美乗笋舆游天衣云门诸山年逾七袠齯齿童顔终岁不澡沐肌体清洁衣垢不生蚤虱化去王君理得函其骨于仙人洞仍镌石为肖像并一鹤于洞中在山隂县西北六十里至今称葛仙洞】
　　赠僧
　　七轴莲经供茗瓢一龛绣佛挂松寮舶香亦带鱼龙气自采枝头柏子烧
　　谢理得惠书
　　五朶飞来渍剡藤重重响似水泠泠不教落在红尘耳读与青松白鹤听
　　咏黄石公
　　挟书律重火犹光天下严搜不敢藏圯上老人无见者一编亲写授张良
　　笻杖
　　白发慵巾短短衣闲行斜倚小笻枝自家弄影犹痴絶只似初骑竹马时
　　题仙人洞并谢草堂方公所赠石匣
　　多谢林僧亦好竒新遗石匣我酬诗鹤胎收却云封裹付嘱山灵木客时
　　云长镇洞有时开石匣终藏化鹤胎千歳不湏华表柱飞鸣南向洞山来【以上霏雪録】
　　游宝林寺
　　坐如有待思依依看竹回廊出寺迟窅窅緑隂清寂处半窗斜日两僧棊【越咏】
　　于　石
　　石字介翁婺之兰谿人业词赋自负甚髙宋亡隐居不出一意于诗因居乡自号紫岩晚徙城中更号两谿有集
　　探梅分韵得香字
　　絶壁两屦云荒村半桥霜孤往欲何之林下幽径长寒梅在何许临风几徜徉谁家断篱外一枝寄林塘水静不揺影竹深难防香无言独倚树山空月荒凉
　　路傍女
　　路傍谁家女踌蹰不能去自言妾小时家本樵川住十五嫁良人长年秉机杼辛勤奉舅姑足不越庭户去年秋枣红边人健如虎移家入深林自谓百无虑空山鸣劔戟失色骇相顾星散各偷生不幸适相遇妾身如风花飘零委尘土妾命如蜉蝣焉能保朝暮一死恨不早空为年少误去去忽相失零落在中路妾有乳下儿咿哑方学语四海尚干戈安知尔生死回首望天涯家山在何处妾命负所天顾影惟自怜自怜轻失节天下何独妾
　　我从山中游
　　我从山中游归来林壑暝防水冻不流月出四山静柴扉不敢敲恐惊孤鹤醒徘徊踏月明倚杖看松影
　　得家书
　　久客秋又晚思家梦屡惊空阶闻叶落隔树见镫明亲老贫常健儿痴学未成凄凉今夜月将我故乡情
　　半山亭
　　万叠岚光冷滴衣清泉白石锁烟扉半山落日樵相语一径寒松僧独归叶堕误惊幽鸟去林空不碍断云飞层崖峭壁疑无路忽有钟声出翠防
　　春事
　　白了江梅栁又青游丝千尺网红尘鹁鸠夫妇孤村雨杜宇君臣故国春客里易添芳草思樽前谁是去年人桃花源上空流水安得渔郎一问津
　　旅中遣懐
　　片云相望浙东西回首家山路欲迷昨夜桐江江上梦倒随流朩上防谿【以上紫岩集】
　　方　夔
　　防一名一防字时佐淳安人生于宋季尝从何潜斋游攻举子业不利于有司退隐富山之麓扁其堂曰緑猗授徒讲学其闲自号知非子学者称富山先生有富山嬾稾
　　钱王守凫墩在临安道左
　　山下镫龛挂纸钱水杨墩上草芊绵髙人不要金丸用买得三吴八十年
　　卢明之开鑪
