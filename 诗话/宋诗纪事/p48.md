<!-- { "loadSidebar": true } -->
　　介字中父衢州人以制举登第性聪悟絶人所尝读书皆成诵而任气多忤物以故不达终于馆职
　　送张君宰呉江
　　乍被轩绥宠新辞计省繁三江吴故国百里汉郎官烟水莼芽紫霜天橘颗丹优游民政外风月即清欢【明道杂志】
　　句
　　命也岂终否时乎不暂防勉哉藏素业以待歳之秋【赠人下第】
　　【明道杂志中父作诗多用助语作句如赠人落第诗云云此格古未有也】
　　草庐三顾动幽蛰蕙帐一空生晓寒
　　【石林诗话中甫与王荆公游甚款未尝降意相下熙宁初荆公以翰林学士被召前此屡召不起至是始受命介以诗寄公云云盖有所讽公得之大笑他日作诗有丈夫出处非无意猿鹤从来自不知之句盖为介发也】
　　刘　敞
　　敞字原父临江新喻人庆厯六年进士第二累迁知制诰拜翰林学士改集贤院学士判南京御史台卒门人私諡曰公是先生有集
　　【郡斋读书志原父出知永兴惑官妓得惊疾力求便郡仁宗谓执政曰如敞者岂易得耶赐以新橙五十刘跂暇日记刘原父晚年病不复识字日月儿女皆不能认人言永兴中多发冡墓求古物致此】
　　琼花【并序】
　　自淮南迁东平移后土庙琼花植于濯缨亭此花天下只一株耳永叔为扬州作无双亭以赏之彼土人别号八仙花或云李卫公所赋玉蘂即此种
　　淮海无双玉蘂花异时来自八仙家鲁人未覩天中树乞与春风赏物华
　　鐡浆馆【以下二首奉使作】
　　稍出卢龙塞回看万壑青旷原开碛口别道入松亭【此馆以南属奚山溪深险以北属契丹稍平衍渐近碛矣别一道自松亭关入幽州甚径易敌常秘不欲汉使知】代马寒随草奚车夕戴星忽悲田子泰寂寞向千龄【奚人以车帐为生昼夜移徙】
　　檀州【正月二日】
　　穷谷回看尽孤城平望遥【自古北口山至此都尽】市声衙日集【此州衙日市集】海葢午时消【毎旦海气如雾至晩消尽土人谓之海葢】冠带才通汉山川更入辽春风解冰雪最觉马蹄骄
　　春草
　　春草绵绵不可名水边原上乱抽茎似嫌车马繁华处才入城门便不生
　　饮子华家醉翁不来令蘂仙弹醉思仙
　　翠睂红袖拜尊前撩乱春声入四坐少车公还不乐为君重奏醉思仙【以上公是先生集】
　　李士衡砚【刘泾州所得】
　　李侯宝砚刘侯得上有刺史李元刻云是天宝八年冬端州东溪灵卵石我语二客此不然天宝称载不称年刺史为守州为郡此独云尔奚所传两君卢胡为絶倒嗟尔于人几何宝万事售伪必眞此固区区无足道【砚笺】
　　观永叔五代史
　　大意晚有属先生拔书彚是非原正始简古斥辞费裦善伤获麟疾邪记有蜚处心必至公拨乱岂多讳何必藏名山端如避罗罻【合璧事类后集】
　　闻莺
　　醉里春空尽江边客未归可怜鸣睍睆似欲诉芳菲珍树移时语残花入眼稀离居亦幽独求友莫相违
　　鸭脚【鹗按此首又见梅尧臣集】
　　魏帝昧逺图于吴求鸭脚乃为吴人料重玩志已惬江南有佳木修耸入天插叶如阑边迹子剥杏中甲持之奉汉宫百果不相压
　　养鸡
　　茅茨一畞宫生理备委曲鸡豚自古昔豢养随世俗凿垣安其栖幼长何碌碌旦出四散飞暮还相投宿颇哀鸿鹄辈饮啄不充腹何事万里游羁旅伤局促衣冠相妩媚庭庑更追逐未悟粪土非岂知稻粱辱物理常有此人情苦不足安见避世翁頽然卧空谷【以上合璧事类别集】
　　赠李才元
　　待诏先生穷巷居箪瓢屡空方晏如自探井臼秣羸马却整衣冠迎赐书王人驻车久叹息天子闻之动顔色饱死曾不及侏儒牧民会肯舒筋力诏书朝出蓬莱宫绣衣还乡由上衷君今已作二千石亦将复为第五公【徐度却埽编李才元大临仕仁宗朝为馆职家贫甚僮仆不具多躬执贱役一日自秣马会例赐御书使者及门适见之叹息而去归以白上上大惊异遂命知广安军熙宁中知制诰坐封还李定除御史词头与宋次道苏子容俱得罪于是名重】
　　桃花
　　小楼西望那人家出屋香梢几树花只恐东风能作恶乱红如雨堕窗纱【全芳备祖】
　　夏夜
　　凉风响髙树清露坠明河虽复夏夜短巳觉秋气多艳肤丽华烛皓齿扬清歌临觞不作意奈此粲者何
　　【避暑録话此诗当是在长安时作】
　　杂诗效玉川体
　　毁巢凤不至竭泽龙不游贤者有所归得非龙凤俦周公下白屋圣德被九州赵禹谢賔客汉朝以为优浇淳不相袭用舍何其缪茍徇一身利不为万姓谋哀彼杕杜诗死生遗道周【宋艺圃集】
　　刘　攽
　　攽字贡父与兄敞同举庆厯六年进士历秘书少监出知蔡州召拜中书舍人卒弟子私諡曰公非先生有集
　　上书行
　　仕不至二千石贾不至五百万此事夸者忧而非志士叹君不见下邳受书起幄中运筹制千里功成不受二万戸拂衣归从赤松子君不见计倪半防诛强吴鸱夷扁舟泛五湖三致千金不自擅至今籍籍宗陶朱大贤富贵不为已心事邈与常人殊逢时致身如反手云蒸龙变无时无君勿爱上书献赋称贤豪刺绣倚市相矜髙丈夫昔曾笑徒劳商贾旦旦称锥刀
　　自校书郎出倅秦州作
　　璧门金阙倚天开五见宫花落井槐明日扁舟沧海去却将云气望蓬莱
　　长芦寺
　　越舶吴商倚万桡绀园金刹起中宵鱼龙听法多因雨江海归心毎上潮林黑夜深灯影白川平天濶梵声遥心知水怪俱调伏惜取灵犀不用烧
　　送裴二知苏州
　　著书元尚白送客揶揄积水望江海秋风吹舳舻贵人千骑长紫绶左鱼符道爱明南国欢声接旧吴晓霜繁橘柚过雨熟菰蒲安得如吾子从君飞赤凫
　　赋欧公厅前两白鹤
　　明公真爱鹤爱鹤选仙骨遂令千里姿为君轩墀物啄腥岂复辞鸡羣铩翼欲比凫鹥驯聆音发舞似矜客避寒孤警将依人【欧公云此禽畏寒毎舍屋中】吾闻芝田逸翮不如此世上悠悠谁识眞
　　咏史
　　自古边功縁底事多因嬖幸欲封侯不如直与黄金印惜取沙场万髑髅
　　【齐东野语贡父此诗盖指当时王韶李宪辈耳】
　　絶句
　　青苔满地初晴后緑树无人昼梦余惟有南风旧相识径开门户又翻书【以上公非先生集】
　　别茶娇
　　画堂银烛彻宵明白玉佳人唱渭城唱尽一杯须起舞关河风月不胜情
　　【过庭録长安妓有茶娇者以色慧称贡父惑之被召造朝茶娇逺送贡父作诗别之至阙永叔去城四十五里迓贡父适病酒未起永叔日非独酒能病人茶亦能病人矣】
　　襄州淳于髠墓
　　微言动相国大笑絶冠缨流转有余智滑稽全姓名师儒空稷下衡盖尽南荆赘壻不为辱旅坟知客卿【石林诗话贡父天资滑稽遇可诨谐虽公卿不避与王荆公素厚荆公当国亦屡谑之虽毎为絶倒然意终不能平也元祐初知襄州淳于墓在焉题诗云云盖以自解也】
　　寄韩玉汝
　　嫖姚不复顾家为谁谓东山久不归巻耳幸容携婉娈皇华何处有光辉
　　【石林诗话元丰初契丹来议地界韩丞相玉汝出分画将行与爱妾刘氏剧饮通夕且作词防别翌日忽中批歩军司遣兵为搬家追送之初莫测所由久之方知自乐府发也贡父玉汝姻党即作小诗寄之以戏云】
　　黛陁石砚
　　一片苍山石遥怜巧匠心能存辟雍法宛是马蹄金气夺秋云湿光涵墨海深鱼龙随醉笔变化出幽涔【砚笺】
　　句
　　泻汤夺得茶三昧觅句还窥诗一斑
　　【优古堂诗话钱唐南屏谦师妙于茶事东坡赠之诗云道人晓出南屏山来试防茶三昧手刘贡父亦赠诗云】
　　裴　煜
　　煜字如晦庆厯六年省元治平中以开封府提刑知苏州入判三司都磨勘司
　　多景楼
　　登临毎忆卫公诗多景唯于此处宜海岸千艘浮若芥邦人万室布如棊江山气象回环见宇宙端倪指防知禅老莫辞勤迓使君官满有归期
　　【墨庄漫録多景楼在北固山甘露寺中李賛皇题临江亭诗有多景悬窗牖之句以是命名楼即临江亭故基裴煜守润日赋诗】
　　钱　顗
　　顗字安道无锡人庆歴六年进士熙宁初为御史里行以论奏王安石贬监衢州税
　　游烂柯山
　　春郊杂遝拥红旌共访仙踪啸傲行云径直从深崦入石梁宛在半空横岩边瑶圃新开出洞里芝田旧种成羽客一枰无复见青山防得烂柯名【烂柯山洞志】
　　刘　彝
　　彝字执中福州人少从胡瑗学中庆厯六年进士初为胊山令熙宁二年召对除两浙运判移知虔州加直史馆知桂林除名编隷涪州召还卒有居阳集
　　夜宿善权寺追懐陈述古
　　精识世所稀及道古稀有伊人虽云亡遗德不可朽尝厌石渠游是邦爰出守浚河纳湖波股派活畎亩学宫起城隅涂人或薪槱既富而教之薄俗适忠厚矧予平生时昏弱赖磨揉共撷姬孔防肯出臯稷后醇源浩防涯实行靡容茍犹其老岩阿寂寞待同叩天乎夺大成旅兹宜兴阜我来薙荆榛雨泪滴杯酒恸哭起秋风落叶纷林薮永懐三益恩语报乏琼玖愿子生人闲世世为亲友【周必大归庐陵日记】
　　悼贤诗
　　良田十顷接晴烟曾假过侯救旱年俸麦一车开德济流民千里荷生全人嗟逝水今亡已俗感遗风尚然独对老僧谈旧事斜阳春色漫盈川
　　【嵊县志前剡令过昱字彦旉皇祐三年以秘书郎来知剡事连値歳祲出常平钱籴米以活流民复割俸麦七十斛为种假超化院十余顷役饥民耕种之明年得麦五百余斛民赖以活熙宁中昱巳亡彝过故院与僧追诵欷歔见民有谈及公去无不泣下因此作诗题之院壁】
　　胡楚材
　　楚材睦州寿昌人庆厯六年进士
　　忆彭头山
　　久客倦行役故山安在哉松竹读书室水石钓鱼台明月照归梦西风吹酒杯亭亭篱下菊寂寞为谁开【严州府志】
　　杨　蟠
　　蟠字公济章安人【一作钱唐人】庆歴六年进士为密和二州推官以诗知名元祐中苏轼知杭州蟠为通判与轼倡酬为多后知温寿二州卒有集
　　陪润州裴如晦学士游金山回作
　　世上蓬莱第几洲长云漠漠鸟飞愁海山乱防当轩出江水中分绕槛流天逺楼台横北固夜深灯火见扬州回船却望金陵月独倚牙旗坐上头【宋文鉴】
　　莼菜
　　休说江东日日寒到来且觅鉴湖船鹤生嫩顶浮新紫龙脱香髯带旧涎玉割鲈鱼迎刃滑香炊稻饭落匙圆归期不待秋风起漉酒调羮似去年【苕溪渔隐丛话】
　　东冈隋眞观法师塔
　　东冈人不识野寺在樵渔落叶年年满春风为埽除
　　杨梅坞
　　夏日红相照天晴坞自开襄阳多稚子摘赠故人来
　　西溪
　　为爱西溪好长忧溪水穷山源春更落散入野田中
　　钱唐江上
　　一气连江色寥寥万古清客心兼浪涌时事与潮生路转青山出沙空白鸟行几年沧海梦吟罢独含情【以上咸淳临安志】
　　去郡后作
　　为官一十政宦游五十秋平生忆何处最忆是温州思逺城南曲西岑古渡头緑觞春送酒红烛夜行舟不敢言遗爱唯应念旧游慿君将此曲写寄谢公楼【温州府志】时燕堂【在高邮州治东众乐园蟠为守时建】
　　吏隐盂城九十旬丰年日日是佳辰赋成席上犹飞雪歌动梁闲已落尘此地谁为爱酒伴他时傥忆种花人五坛芍药齐教放何处扬州更觅春【髙邮州志】
　　练光亭
