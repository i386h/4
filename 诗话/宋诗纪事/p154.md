<!-- { "loadSidebar": true } -->
　　门外无人问落花緑隂冉冉徧天涯林莺啼到无声处春草池塘独听蛙【后村千家诗】
　　题括苍冯公岭二首
　　平芜千里绿迢迢水宿山行好耐劳最是愁人最奇崛冯公之巘浙江潮
　　村南村北梧桐树山后山前白菜花莫向杜鹃啼处宿楚乡寒食客思家【梅礀诗话】
　　杨栁
　　春至风花各自荣就中杨栁最多情自从初学宫腰舞直至飘绵不老成【诗林万选】
　　咏缘竿伎
　　又被锣声送上竿者番难似旧时难劝君着脚须敎稳多少旁人冷眼看
　　【齐东野语赵南仲以诛李全之功见于赵清臣史揆毎左右之遂留于朝其后恢复事起遂分委以邉面赴镇日朝绅置酒以饯适有呈缘竿伎者曹赋诗云云师果不竞】
　　刘　镇
　　镇字叔安南海人嘉泰二年进士学者称随如先生有随如百咏刋于三山
　　赠隐者
　　夫子生东野经年不到城爱吟无俗趣贪画得闲名荒径侵山影虚堂出燕声我慙为谪吏泉石负幽情【后村千家诗】
　　郑郧梦
　　郧梦建安人
　　游洋州崇法院
　　晓色熹微麦陇间杖藜徐歩扣禅闗两浇水足东西堰一抹云收南北山世路饱谙惊嵗晩佛岩燕坐觉身闲故园早办归来计莫待星霜满鬓斑
　　【陜西通志载此诗跋云建安先生得句法于石湖范公早以文章名世今观是诗如蓝田之珍荆山之璞不假雕琢而自为至寳僧正显刻之精蓝当山水清絶处乃复着此澄澹简洁之语使读之当有萧然脱去世网之意者矣嘉泰癸亥四月既望洋州教授张縯跋】
　　龚颐正
　　颐正本名敦颐光宗受禅改今名字飬正相之子嘉泰中国史院检讨官着芥隐笔记及元祐党籍列传谱述续释常谈
　　泰伯庙迎享送神辞三章
　　翼翼兮新宫兰櫋兮枅桂氛总总兮髙灵下队君视八纮兮昔何殊于弃屣今复何有兮一席之壝惠我呉人兮曷日以弭吁嗟君来兮我心则喜君来不来兮我忘食事【迎神】
　　登歌兮堂上屡舞兮堂下君来享兮清酤溪毛陆离兮筐筥鲫鲈芳鲜兮亦有肥羜君不来兮使我心苦【享神】车兮载旃舟兮扬颿鼔咽咽兮君当还君肎来兮尚盘桓我心茕茕兮其无端君不我留兮下土嚣福我呉人兮无疾与患千秋万嵗兮歌至徳以何言【送神　呉郡志】
　　张逹明
　　逹明嘉泰中知呉江县
　　题呉江甘泉【在石塘第四桥下陆羽茶经品为第四张又新品为东南第六】
　　桥下四防水人间六品泉松陵无鲁望山茗为谁煎【呉江县志】
　　朱　軧
　　軧字叔止翌之侄嘉泰闲知南劔州
　　题汪浮溪先生墓
　　名髙从昔毁相随未免羣儿着力挤一日狼心萌偃月十年豹雾隐愚溪不逄华旦开昌运终抱沈埋返故栖巳矣九原宁可作萧萧古木乱蝉嘶【游宦纪闻】

　　宋诗纪事巻五十九
　　钦定四库全书
　　宋诗纪事巻六十　　　　　　钱塘厉鹗撰黄顺之
　　顺之字佑甫邵武人开禧元年进士
　　听悟师弹招隠
　　悟师手携清风琴为我再奏招隠吟九原灵均不可作后人遗恨空沈沈我今听之泪霑襟楚山日落秋声起古猿啼月空山里千年愁思上青枫幽兰无香桂花死吾道非耶何至此曲中歴歴分眀道苦怨王孙负春草岁晩山中难久留忆君一夕令人老王孙王孙知不知琴心招君胡不归下沿湘江之水流上逐湘山之云飞一弹一招一太息水流云飞朝复夕
　　送叶靖逸
　　山髙积雪明嵗序冉以逼佳人抱书去西湖失顔色清夜独慷慨诗坛梦生棘我有双鲤鱼对之不敢食
　　初寓横泾
　　十年泉石梦及此始依然野迥天垂地身闲日抵年稍欣闻见少渐与土风便分得渔樵席白云相共眠
　　题九曲尼院
　　曾是霓裳第一人曲终认得夲来身多年不作东风梦闲却蔷薇一架春
　　观冷水峪桃花
　　石家歩障久成尘移作包山一段春惆怅日斜原上路年年红雨打行人【以上前贤小集拾遗】
　　韬光庵
　　瘦笻拄到古韬光分得山僧半榻凉幽鸟一声春梦断湿云漠漠防残香【咸淳临安志】
　　李宗勉
　　宗勉字强父富阳人开禧元年进士理宗朝拜参知政事左丞相兼枢宻使卒赠太师諡文清
　　题六和塔
　　经从塔下几春秋每恨无因到上头今日始知髙处险不如归去卧林丘【咸淳临安志】
　　危　和
　　和字祥仲逢吉弟号闲靖居士又号蟾塘开禧元年进士知徳兴县有蟾塘集
　　积翠楼
　　着我高逺堂恍若非人世一榻卧白云清寒不成寐松竹四山秋飕飕惊客耳谁在隔窗中朱写流水【抚州府志】
　　陈　垓
　　垓字漫翁闽县人宻学襄六世从孙开禧元年进士官至淮东提刑
　　绝句
　　砚干笔秃墨糊涂半夜敲门送省符掷得幺幺监岳庙恰如输了选官图
　　【吹劒録陈漫翁监转般仓与镇江守乔平章争一事平章乞回避漫翁得岳祠吏持牒索回文漫翁就书一绝云云】
　　华　岳
　　岳字子西贵池人为武学生开禧元年上书请诛韩侂胄蘓师旦下大理鞠治编管建宁圜土中侂胄诛放还登嘉定武科第一为殿前司官以史弥远当国谋去之事觉下临安狱杖死东市有翠微南征录
　　春暮
　　麦髥豆荚雨生肥闲录园林粉蜨飞賸寘好花安四壁不教人道是春归
　　游溪西寺次府判汤丈韵
　　寺觉重游好僧期后防賖青虫雕病叶白鸟篆平沙水痩石生齿山寒梅未花功名应有待且谒惠公茶
　　别舘即事
　　十年客里过春光客里逢春分外狂半堵碧云蜗路湿一帘红燕泥香衔山西日辞香阁拍岸春风趂夜航莫向钱塘苏小说东吴新髻李红娘【以上翠微南征録】
　　吕声之
　　声之字大亨新昌人官宿松尉徙平阳丞终昭信军节度推官有沃洲杂咏
　　贺叶司业兼中书舍人
　　英妙才华四十年山林朝市姓名传何妨万斛横江上不碍千帆过目前我肯尾书干木纸人饶首着祖生鞭金銮何日商风雅伴直能呼孟浩然
　　丹丘道中
　　夜宿溪头十里村数星鱼火照篱门鴈山峭绝经行处犹带烟霞入梦魂【以上四朝诗】
　　严大猷
　　大猷苍溪人特奏名官隆庆府参军
　　句
　　笏未到身难击泚兵如入手易擒吴
　　【万姓统谱吴曦僭蜀大猷诗云云】
　　王　翥
　　翥字一飞成都人笃学尙气吴防谋反来请翥阳病风瘖潜往安丙谋诛防事定匿巴中为农终身
　　送张判官归巴州
　　囘首三巴曲平生万里桥衣冠无頼客花月可怜宵
　　灌口秋涨
　　所向愁无地穷源欲上天蛟龙胡尔怒鸥鹭更谁怜万里朝宗意羣凶跋扈年生涯秋色里独立问渔船
　　吴宣抚故宅
　　社稷疲奔命乾坤服至诚扶持三蜀在出入两朝荣豕犬有遗恨麒麟空复情家声隤已尽国法用犹轻成季翻无后花卿浪得名门庭黄鸟语几杖绿苔生威福何偏重精神恐不平庶几蒙世立凡百愼持盈
　　忆舎弟
　　药物吾仍病花时汝未归不眠愁月落独立看云飞诗礼自持律饥寒谁解围遥知理舟檝西望涕沾衣【以上谷音】
　　方信孺
　　信孺字孚若兴化军人以廕补官开禧中假朝奉郎使金三往返不诎歴淮东转运判官知眞州至广西漕有好庵游戯诗境集
　　【刘后村序公诗文操简立成宫羽协谐经纬丽宻】
　　题龙隐岩
　　春波饱微绿斗柄涵空明方舟贯岩腹鹅鹳相酬鸣仰窥穹窿顶宛转百怪呈仅余鳞甲碎不见头角狞下闯清泠渊演迤万顷澄但同鱼鸟参勿遣蛟龙惊抉苔抚竒篆倚櫂看题名三将标殊勲自与山不倾谁欤赘小筑正恐嗔山灵南洞更幽绝仙佛依峥嵘太虚可为室岂复资栾楹乳泉助茗椀中有冰雪清何须骖鸾去此即白玉京鼎来不速客抱琴忽迟迎爱此无弦曲岩澑同一声为我洗尘耳唤我诗魂醒秪愁白衣到好句无繇成
　　桂州黄潭舜祠
　　西风搅桂树落日明枫林游子懐归期余悲渺登临虞山一何高湘水一何深英皇仅枯冡寂寞南薫琴我欲奏古曲俗耳更哇淫古器不可见聊作相思吟相思长相思相思无古今一歌众鸟听再歌万籁沈推手君勿歌有酒且孤斟落落此时意寥寥千载心五弦母庸绝四海谁知音
　　重题龙隐岩
　　爱山那惜走千回生怕前驱后骑催石上参差鳞甲动眼中在处画图开骖鸾未办乘风去浮鹢何妨载雨来人事百年俱变灭祗应题字不尘埃【以上曹氏歴代诗选】
　　游九言
　　九言字诚之建阳人父訔湖南安抚参议官九言筮仕古田尉开禧中知光化宰充荆鄂宣武参谋官卒端平中特赠直龙图阁諡文靖有黙斋遗稾
　　金陵野外废寺
　　寒花窈嫋蔓頽墙古寺苍苔昼掩房犬吠屋头山杳杳虫鸣堦隙草荒荒池塘淡日蒹葭冷篱落西风橘柚黄六代江山金碧地断碑留得管兴亡
　　听郑三弹双韵子歌
　　寒窗积雪生虚明玉壶风折层檐冰朱霞秀色妙公子理灯下髙亭亭游丝两两挂孤月双声应手无畱停月寒坏戸砌虫泣云冻出浦边鸿征苍蝇扑纸窗欲透蜾蠃穴桑儿未成琵琶寛详双韵切含凄尽向中说酒酣疏绮杂娱嬉谁道壮夫心更折一从氊毳被河山学得声容难辨别鹧鸪金屋沸歌吹鼠头寳陌行鞾韈帕腰慢舞作弯孤捉耳釂觞眞折馘眼前犹听旧歌辞凤韶岂独锵虞时罢弹三喟寝不熟风定寒江静夜悲【以上黙斋遗稾】
　　美人倚楼图
　　檐头燕子说春寒胡蜨悠悠午梦残睡起高楼多少恨天涯小雨怯阑干
　　溪上
　　烟开晓日照溪头溪上人家岸下舟啼鸟不知春已老数声啼破碧岩幽【以上诗家鼎脔】
　　游　仪
　　仪字伯庄长平之胜士早游京师自北方纵览名山已而浮洞庭归隠武溪之上
　　黄鹤楼
　　长江巨浪拍天浮城郭相望万景收汉水北吞云梦入蜀江西带洞庭流角声交送千家月防影中分两岸秋黄鹤楼髙人不见郤随鹦鹉过汀洲
　　【诗人玉屑按栁溪吕炎近录云伯庄此诗脍炙人口游黙斋尝书寘南楼游受斋漕湖北日复为之刻石】
　　游　僩
　　僩字宪武
　　金精山歌
　　皱帬蹙凤金屈盘秦钗衞鬓香添寒洞庭波横娇不起舞娥拂桂栖孤鸾寳光瑞色元宫閟碧峡瑶草春漫漫霜刀如泥割苍玉楼绡阁绮白日闲楯花红飞洞云湿惊雷挟空老蚪泣崖前红落霞不流缟衣丹使杓衡急君不见石髪流浆翻柱础弱水液横天上乳西方七宿欃枪荧长沙地远丰钟鸣【金精风月】
　　赵　廱【一作雍】
　　廱号竹潭忠简后人开禧间为处州太守
　　雪夜黄州城下
　　雪后人家早闭门江寒水落见沙防黄州城下东坡路月浸梅花正断魂【诗林万选】
　　烟雨楼【在处州】
　　画栋飞云暮霭寒楼台城堞有无门烟收雨霁曾看否见尽东南万疉山【括苍彚纪】
　　高孝璹
　　孝璹字公纯临卭人生开禧中魏了翁表叔
　　临安西湖
　　朱帘白舫乱湖光隔岸龙舟檥夕阳今日懽游复明日便将京洛看钱塘【魏鹤山题跋】
　　李　丙
　　丙字仲南官左修职郎监临安府都盐仓
　　夜夜曲
　　玉窗结怨歌幽独绝鸾胶几时续铜龙漏促春夜长冷酸风乱心曲闲熏翠被鬰金香拂拭绣枕屏山绿飞飞乳燕归不归寂寞流蘓帐前烛【前贤小集拾遗】
　　髙　翥
　　翥字九万余姚人有菊礀小集
　　过临平
