<!-- { "loadSidebar": true } -->
　　离常熟至昆山泊慧聚寺而诗情尤壮复为二章附于五题盖山鸡自爱其尾亦欲以多为贵也
　　古寺有逺名欲游先梦生飞猨礀底啸灵乌云闲鸣影宻楼台众香繁草树荣何年照佛火灿灿长光明石林髙月生藓阁疎磬鸣宿鸟梦难就定僧魂更清香风动花影岩瀑飞玉声遥夜坐来短但余天外情【呉郡志】
　　胡　循
　　沧浪亭
　　窜逐本无罪羇穷向此忘野烟含怅望落日满沧浪乱草荒来緑幽兰死亦香楚些招不得秋水似潇湘【呉郡志沧浪亭在郡学之南积水弥数十旁有小山髙下曲折与水相萦带钱氏时广陵王元璙池馆或云近戚中呉军节度使孙承祐所作庆厯间苏舜钦子美得之作亭曰沧浪云】
　　毛　幵
　　幵字平仲三衢人友之子仕至宛陵东阳二州倅有樵隐集
　　泊钓台
　　洲渚寒云薄暮天萧萧灯火落帆边严陵滩下孤舟逺一夜归心听雨眠【钓台集】
　　蔡　隽
　　题汀州苍玉洞
　　向来曾醉呼猨洞乱石崩云拥坐隅谁料七闽烟瘴底半岩风物似西湖【锦绣万花谷】
　　郑子覃
　　题苕溪道观壁
　　纷纷红雨入苍苔宻荫新成莺友来拟逐幽人梦蓬岛一声裂竹故惊回【苕溪渔隐丛话】
　　周仲卿
　　月泉
　　石罅玉为髓月梭金作棱苍苔谁凿破白雪自坚凝穿岂太山霤清于万壑冰此中无六月门外气如蒸【湖州府志月泉在徳清县慈相寺出石罅间形如半月吕东莱疏云断崖吐月才出半规古甃涵星尚懐全璧久矣寳匳之废时哉玉斧之修防此清寒祓其氛翳名髙诗社再传和仲之符价重帝城复值文饶之运周仲卿有诗】
　　王　崈
　　崈字徳升新淦人困踬场屋入玉笥山依道士潘与龄独居白云斋十余年卒
　　防山道中
　　溅石韵寒泉依稀言语处回头觉无人又上前溪去
　　山樵
　　山樵竹里居畧彴才堪度落日淡平畴牛羊防寒暮【独醒杂志语意萧散非逺外声利者不能也】
　　许志仁
　　志仁字信叔
　　寄衣曲
　　貂裘虽云温非妾手中迹唯此万里衣一鍼三叹息叹息恐人闻缝时常避人开缄勿嫌涴中有双泪痕江南十月雁初飞边地才秋塞草衰衣成妾手君宁见寒到君边妾自知寄书问征夫好在何当还西风吹妾梦夜度鲁阳闗
　　和姚令威春晚即事
　　卧看游丝媚逺天起寻幽径却茫然句成落絮飞花里心在残霞夕照边无复双鱼传尺素空余寳瑟思华年年来情味人应笑白首伤春祗醉眠【以上前贤小集拾遗】
　　俞　似
　　似官广州钤辖
　　题英州金山寺壁
　　转食胶胶扰扰间林泉髙歩未容攀兴来尚有平生履管领东南到处山
　　【容斋随笔似妻赵夫人亲书此诗于寺壁字画径四寸遒健类薛稷】
　　王　度
　　度字武臣豫章新呉人
　　句
　　云生坐来石风掩读残书　危红赊晚景涨緑上平沙鸦分供余食鸽乱着残棊　樵斧和云斫渔蓑带雪披【娯书堂诗话王武臣吟诗有警句皆清竒可诵张紫微谢艮斋极称赏之】
　　王菉漪
　　梅
　　不受尘埃半防侵竹篱茅舍自甘心秖因误识林和靖惹得诗人説到今【西溪丛话】
　　李　朴
　　朴字徳卲广陵人
　　端砚
　　岩石凝清粹端然絶世珍声清轻楚玉色润胜燕珉【砚笺】
　　李似权
　　记梦
　　碧玉山头碧玉泉琮琤声里数流年不知曾与何人到笑想丹题似昔縁
　　石壁苍苔露未干小池射日石团团弄泉潄玉归何暮风卷横云细细看【能改斋漫録】
　　俞　畴
　　畴字叔惠南渡初人
　　跋山谷书范滂传帖
　　貂珰羣雏擅天网手驱名流入钩党屯云蔽日日光无金神器春冰上汝南节士居危邦志刬萧艾扶兰芳致君生不逮尧舜死合夷齐俱首阳千年兴壊真暮旦殷鉴讵应如许逺安知后人哀后人又起诸贤落南叹宜州老子笔有神蝉蜕顔扬端逼真少模龙爪已名世晚用鸡毛亦絶人平生孟博吾尚友时事骎骎建宁旧胸蟠万巻老蛮乡独感斯文聊运肘老子书名横九州一纸千金不当醻此书岂但翰墨设心事悢悢闗百忧人言老子味禅悦疾恶视滂宁尔切须知许国本精忠不幸为滂甘伏节九原莫作令人悲遗墨败素皆吾师从君乞取宜州字要对崇宁党籍碑【桯史】
　　柴中守
　　跋山谷书范滂传帖
　　小春昼日如春晚饮罢披图清兴逺夜光照屋四座惊金薤银钩真墨本当年太史谪宜州肠断梅花栖戍楼拾遗不逢东道主翰林长作夜郎囚蛮烟瘴雨森鈇钺更值韩卢搜兎窟老色上面欢去心惟有忠肝悬日月郡丞嗜好殊世人投笺乞字传儿孙平生孟博是知已笔下冩出精神骞兴亡万古同一辙党论到头不堪説刋章下郡汉道微清流入河唐祚絶先朝白昼狐亦鸣正气消尽邪气生殿门断碑仆未起中原戎马来纵横生蛟入手不敢玩往事凄凉重三叹兰亭瘗鹤徒尔为好刻此书禆庙算【桯史】
　　宗道传
　　道传南渡初人
　　伏波岩【曰璐按顾氏选本作贾黄中字句小异】
　　铜柱威声凛百蛮肻贪捆载溷溪山无人为起文渊问端的珠还薏苡还【桂胜】
　　马　益
　　益福州通判
　　奉和蔡公寒食游二山作
　　属吏参陪宴二山金杯满沃酒肠寛公私不禁三朝火风雨都无一日寒花引游蜂香四座人穿萧寺景千般清明休假欢心洽饱徳咸知有上官【淳熙三山志】
　　蒲　瀛
　　次韵袁升之游海云寺鸿庆院山茶之什
　　山茶两本上连空叠叶栖枝占佛宫雀尾有金输绀碧鹤头无火譲殷红优于峡茗称呼异劣与梅花气候同谁识诸天雨花外道人宴坐雪霜中
　　游呪土寺西台
　　偶到城西寺人言呪土坟夕阳台半出秋草径斜分地下无红粉天边有碧云徘徊追往事风急叶纷纷【以上成都文类】
　　许　尹
　　尹字觉民绍兴中处州守
　　和呉谨思题仙都山
　　黄帝得仙从此去鼎湖传説几经年龙髯堕地成青草直到如今不上天【仙都山志】
　　呉谨微
　　谨微绍兴中缙云人
　　游仙都山
　　薄宦驱人畏简书金柔暑浊倦征途归来有意寻真境路入仙都不惮迂
　　山下霏防雨洒尘门前嘹唳鹤迎人遂成一觉仙都夣更访遗踪得隐真【仙都山志】
　　杨咸亨
　　江郊亭新成赋二十三韵
　　蜀江千里东南倾峡门横锁千丈鲸呉帆蜀檝过如织府主四海皆弟兄城西门前二十里客去当送来当迎藤梢橘刺密无路短亭四壁荒榛荆春风淡沲酌客处我陪后乗同郊行碧油红斾驻沙尾连宵急雨鼓不鸣元戎玉皇香案吏俛仰茅屋无乃轻擘山鞭石相原隰钉头瓦缝粟缕盈伟哉幻出此竒观丹楹画栋光峥嵘山长波迥目力短空蒙宜雨髙宜晴危岚滴翠染窗戸空江倒影翻檐甍天长地久设相待更为佳处题佳名梁闲横陈大手笔龙蛇飞动神惊髙斋百篇子美唱岘首千载羊公情试呼小队访新馆壮游始与胜槩并披云唤月星斗动放舟闻鹤天水明练光渺渺风力壮叠鼓西上帆东征舳舻冠盖两叹息讙謡昼乱通樵声元戎故是活国手山河指顾风尘清凄凉三峡小游戏朴斲丹黝安足程明堂梁栋要杞梓天闗一柱须公擎纷纷故吏万里外燕雀行庆大厦成赋诗抵掌者谁子夜郎野老杨咸亨【全蜀艺文志】
　　沈　东
　　东字元叙昆山人
　　游沧浪亭
　　草蔓花枝与世新登临空复想清尘只今唯有亭前水曾识春风载酒人【中呉纪闻】
　　沈长卿
　　长卿字文伯湖州人为常州倅忤秦桧贬化州
　　句
　　翠蛾环坐忆洲钱
　　【至元嘉禾志洲钱市在崇徳县西北二十七里宋南渡初士大夫来寓者殆二十家赠申国赵公不求父子寓逾一纪庆公善应字彦逺诗翰尤妙苏计属师徳仁仲吕显谟正已仲发迭主诗盟即只园精舍为簮盍之所诗人沈文伯有句云云】
　　柴　援
　　援尝为小吏自言周室之裔颇能诗
　　寄逺
　　别时指我堂前栁栁色青时望子时今日栁绵吹欲尽尚凭书去説相思
　　客舍
　　只影寄空馆萧然饥鹤姿秋风北窗来问我归何时【以上却埽编】
　　张　頔
　　清淮楼【在濠州】
　　观鱼惠子台芜没梦蜨庄生冢木秋唯有清淮供四望年年依旧背城流【方舆胜览】
　　邵稽仲
　　龙州
　　峭壁阴森古木稠乱山深处指龙州猨啼鸦噪溪云暮不是愁人亦自愁【方舆胜览】
　　许　表
　　项王庙【在乌江号灵惠庙】
　　千载兴亡莫浪愁汉家功业亦荒邱空余原上虞姬草舞尽春风未肎休【方舆胜览】
　　史　干
　　题鹅鼻山
　　龙泉五盏张帆去鹅鼻三杯衣锦归寄与长泉后来者年年盛事莫相违
　　【方舆胜览山在眉州青神县长泉北长泉士人每登科而归郷人迓之于此三酌史干有诗】






　　宋诗纪事巻四十九
　　钦定四库全书
　　宋诗纪事巻五十　　　　　　钱塘厉鹗撰陆永仲
　　永仲字维之一名凝之字子才余杭人隠大涤洞天之石室因以石室称之有石室集
　　【四朝闻见録光尧尝幸大涤宪圣亦侍进主观者问以山中诗客以维之对进其行巻光尧读之太息曰布衣入翰林可也宪圣曰山林隐士不要人知要他出山却是苦他遂止西湖志余永仲少与计偕入汴羣法徒邀令杂坐命道人相之道人指永仲曰秀才问以科第曰且还山及别道人以粒丹授之曰缓急用之永仲下第循汴而归怒涛大作以丹投之风浪恬息岸有呼永仲姓名者则道人也遂出家隐大涤山】
　　洞霄宫
　　天柱峯前古洞霄我生来此避尘嚣半牀明月琴三弄四座青山酒一瓢当戸老松如对立隔花啼鸟似相招断金一去无消息唯有寒梅共寂寥【洞霄诗集】
　　絶笔
　　岳南之馆白云端鳯笛龙箫彻广寒一鹤晓飞冲碧落羣仙笑倚玉阑干【咸淳临安志】
　　骆适正
　　西园席上记事
　　花随春尽觅无痕尚续余欢侑素尊一曲未终人已去西园灯火欲黄昏
　　【清波杂志煇居建康春晩赴张徳共防于西园呼妓侑酒酒酣忽有传府命呼其人时张安国开府方两日其人临去求自解之説众但以实告况社中二客不至必留铃斋翌日询之如所料焉歌者既去坐客骆适正即席赋诗云云】
　　刘博文
　　博文字元素宣城人
　　栁眼
　　青眼初垂已可知精神浑在艳阳时只因嫁得东君后两泪相看是别离
　　【竹坡诗话元素内子朱贤善事其夫一日元素与客饮分韵得栁眼诗成坐客皆不悦后数日而其妻亡盖诗谶也】
　　刘　棐
　　棐字仲忱
　　咸阳
　　父老壶浆迓义旗秦亡谁复为秦悲不曾被虐曾防徳十二金人各泪垂
　　玉殿珠楼二世中楚人一炬逐烟空却縁火是秦人火只与焚书一样红
　　【墨庄漫録诗律殊有风致类唐人题咏他诗亦称是】
　　刘　敬
　　观沧浪亭石感而有作
　　苏君在朝人不知苏君既没人悲之流风遗书见称道髙文大句争提撕壁间草亦不置剥苔椎土无弃遗乃知死不与人共利害而后不为时所疑沧浪亭空卉木老古石苍苍顔色好无胫犹疑千里来致身忽在都门道帝都王侯好事多相看自悔取不早君不见呉兴长史春襴衫闭门抱恨长枯槁【呉郡志】
　　薛扬祖
　　扬祖字元祖鄞人歴知漳州召为大理丞
　　与张枢密话旧作
