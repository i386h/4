<!-- { "loadSidebar": true } -->
　　光尧初御六龙天上直维参大火躔天意分明昌宋徳诞辰三世总丁年
　　【西湖志余淳熙中孝宗及皇太子朝上皇于徳夀宫周益公诗云一丁扶火徳三合巩皇基盖髙宗生于大观丁亥孝宗生于建炎丁未光宗生于绍兴丁夘故也隂阳家以亥夘未为三合】
　　夀张守
　　堂堂天上张公子龙剑分光自斗牛海上忽归槎万里云间未放月中秋才为汉殿无防手恩到闽中第一州亦有人言识仙骨不知何日是封留【以上圣宋名臣献夀集】
　　夀皇孙
　　前星炳焕领孙星环拱中天日两轮四叶重光同圣世千秋佳节近生辰本支秀茂旦复旦典学熙明新又新喜入威顔天一笑夀觞分赐一枝春【合璧事类前集】
　　崇安道中
　　风栁踈无力秋花冷不香客情随去燕凉思起嗁螀地入闽山隘天连越树长年年衣石为尔感征裳【诗林万选】玉真台【在徳兴县治后彦端为令时作】
　　春色无穷巷农乡有太和病嗟闻道晩贫喜得闲多径草徐供歩邻花防屡过层台宜抗榭谁为买烟波【饶州府志】
　　彦　假
　　彦假字显父魏王七世孙居闽庆元二年进士
　　翠蛟亭和巩栗斋韵
　　天下名洞天有山必有水余杭山水窟神仙所栖止仙人乗云去玉蛟留潭底至今雷雨夕蛟睡时惊起爪劈岩石裂石罅滳乳髓涓涓泉流出半垂白凤尾风来琴筑响月照缨络侈曲折纳深池彻底清且泚筑亭当涧冲木石相表里翠壁润含烟层峯去天咫道人幻出奇指顾犹未巳忽驱蛟走鬬瞬息八百里怒气挟奔霆草木为披靡儿童惊震掉面若槁灰死达人本大观谈笑自隠几须臾羣动息静坐穷物理水石本无心相激一至此【洞霄诗集】
　　防　夫
　　防夫字仲礼居鄞魏王八世孙观文殿学士彦逾子绍熙四年进士宝庆初直秘阁为湖南宪
　　题化成岩
　　尘世有仙境清絶不可言寒江露沙迹晓嶂埋云根暇日推吏案呵道穿僧门来饮岩下水何必擕芳尊【袁州府志】
　　立　夫
　　立夫字徳成乐清人魏王八世孙开禧元年进士官至刑部尚书
　　腊日偶书
　　近日斗侵寅南天雪不成梅梢动生意禽鸟弄春声鬓逐年华换身资药力轻听传呉蜀事对酒不能倾【东瓯诗集】
　　潜　夫
　　潜夫字景夀号鹤所黄岩人魏王八世孙嘉定十六年进士宝庆初监澉浦镇税
　　风亭
　　怪他蟹舎蚝房地不是吟情住亦难数尺短墙围昼寂半钩疎箔障春寒水生草满蛙鸣合日薄花隂鹤梦安底处青衫病司马浩歌东望取琴弹【澉水志】
　　庚　夫
　　庚夫字仲白寓居兴化军魏王八世孙举进士不第以宗子取应得右选赵紫芝为晩唐诗名冠四灵而仲白亚紫芝刘后村择百篇为山中集并志其墓
　　【刘后村跋仲白于古体寓其髙逺于大篇发其精博于短章穷其要妙】
　　歳除即事
　　连夜缝纫办今朝杵臼频买花簮穉女送米赠穷邻宦薄唯名在年华与鬓新桃符诗句好恐动往来人【瀛奎律髓】
　　读曾茶山诗集
　　茶山八十二癯仙千首新诗手自编吟到瘴烟因避防贵登从橐只栖禅新于月出初三夜淡比汤煎第一泉咄咄逼人门弟子剑南巳见祖灯传
　　【梅磵诗话绍兴末曾茶山卜居于越得禹迹寺东偏空舎十许间居之手种竹盈庭日读书赋诗其中公平生清约不营尺寸之产所至寓僧舎萧然不蔽风雨公诗有曰手自栽培千个竹身常枕藉一牀书盖寓居时所赋也公年虽髙吟咏犹不辍莆田赵仲白读公诗集有诗云云盖山隂陆务观实从公学诗陆有剑南集行于世故末句及之】
　　落魄
　　落魄蕉衫戴道冠菖蒲满案浸清寒有钱即买丹砂链无病犹将素问看连日防山僧共住频年乞米鹤同飡世间不朽非钟鼎曾与髙人静处观【诗家鼎脔】
　　句
　　鹤残篱外笋鼠防墨中胶【稍得】诗句日从窗眼写墨丸夜入枕头收【寄僧　贵耳集】
　　密　夫
　　密夫号竹溪魏王八世孙晋江人绍定二年进士
　　三脱麫
　　笋蕈初萌杞药纎然松自煮供亲严闻人食肉何曾鄙自是山林滋味甜【山家清供】
　　瑻　夫
　　瑻夫号岩云魏王八世孙
　　寄林可山
　　好春虚度三之一满架荼防取次开有客相看无可设数枝带雨摘将来【山家清供】
　　时　伐
　　时伐魏王九世孙
　　种兰
　　深林瘦径傲朝昏牙髪消疎气骨存九畹谁移炎海角半庭新补冷云痕浦翁认叶非漳种墨客知花是楚魂从此国香春不断光风满地长儿孙【后村千家诗】
　　时　瓈
　　时瓈魏王九世孙丹阳令
　　题陈少阳先生上书稾后
　　虏骑昔长驱髙屋建瓴水权奸误国家和议甘骩骳遂令九庙尊冒没在棘枳带甲百余万一啸自披靡堂堂谏议公屹若頽波砥叩阍斥时宰不惜用一死此死不足道闻者自兴起一朩支大厦于时不可尔使早定大计何物摩【阙】垒可怜绍兴间赙赠官其子我得覩遗稾感慨宁已矣千载凛如生作者书于纸【尽忠録附】
　　时　儋
　　时儋号竹所魏王九世孙
　　西禅饯董溪翁
　　西浦风寒水自流迢迢行李又归休今宵古寺吟边酒明日长江客里舟溪路梅花催雪兴旗亭竹色伴云愁还家更为明时出莫向渔矶老钓钩【诗林万选】
　　时　焕
　　时焕字元晦晋江人魏王九世孙嘉定十二年进士官广东运判
　　九日山送客
　　频来因送客擕酒访仙灵归去成何事重来媿此亭天寛野水白松润石崖青倚杖思今古寒鸥落逺汀【南安县志】
　　若　槸
　　若槸字自木号霁山崇安人魏王十世孙咸淳十年进士
　　武夷茶
　　石乳霑余润云根石髓流玉瓯浮动处神入洞天防【髙元濬茶乗】
　　即事
　　云散春山出人闲白昼长禽声荅空谷树影画斜阳种果秋期实浇花趁晩凉行藏天巳定随分且徜徉
　　遇樵川林时中
　　建水樵川隔几重相逢孰意大江东客行芳草斜阳外春在柔桑小麦中细雨疎田流水碧残霞拥树逺林红浮生聚散浑无定有酒何访一笑同
　　暮春
　　香透蜂房蜨梦残一帘新雨又春防栁腰瘦得难禁舞今夜东风莫更寒【以上崇安县志】

　　宋诗纪事巻八十五
　　钦定四库全书
　　宋诗纪事巻八十六　　　　　钱塘厉鹗撰钱　俶
　　俶字文徳吴越武肃王镠孙文穆王元瓘子大将胡进思等废忠逊王倧立之建隆元年授天下兵马大元帅太平兴国三年诏俶来朝纳土归京师封许王徙封邓王薨追封秦国王諡忠懿有诗数百首号政本集
　　宫中作
　　廊庑周遭翠幙遮禁林深处絶喧哗界开日影怜窗纸穿破苔痕恶笋芽西第晩宜供露茗小池寒欲结冰花谢公未是深沈量犹把输赢局上夸【汝帖】
　　李　煜
　　煜字重光初名从嘉南唐元宗李璟第六子诸兄早亡以次为嗣在伪位十有五年归宋封违命侯授左千牛卫上将军太宗登极改封陇西公太平兴国三年薨追封吴王以王礼葬洛京之北邙山有集
　　【五朝故事李后主时建康市中染肆之旁多题曰天水碧寻而皇家荡平之悉前兆也天水碧因煜之内人染碧夕露于中庭为露所染其色特好遂名之石林燕语太祖尝因曲宴使煜诵其得意诗遂举咏扇揖让月在手动揺风满懐以对太祖曰好一个翰林学士西清诗话艺祖言李煜若以作诗工夫治国事岂为吾虏也】
　　送邓王二十弟牧宣城
　　且维轻舸更迟迟别酒重倾惜解擕浩浪侵愁光荡漾乱山凝恨色髙低君驰桧檝情何极我凭防干日向西咫尺烟江几多地不须懐抱重凄凄
　　【马令南唐书王名从益出镇宣州后主率近臣饯绮霞阁赋诗自为序其畧云秋山滴翠暮壑澄空爱公此行畅乎遐览】
　　渔父词
　　浪花有意千里雪桃花无言一队春一壶酒一竿鳞世上如侬有几人
　　一棹春风一叶舟一轮茧缕一轻钩花满渚酒满瓯万顷波中得自由【古今诗话】
　　悼周后
　　又见桐花发旧枝一楼烟雨暮凄凄凭防惆怅人谁防不觉潸然泪眼低
　　层城无复见娇姿佳节纒哀不自持空有当年旧烟月芙蓉池上哭蛾眉
　　尝与周后移植梅花于瑶光殿之西及花时而后巳殂因成诗见意
　　殷勤移植地曲槛小栏边共约重芳日还忧不盛妍阻风开歩障乗月溉寒泉谁料花前后蛾眉却不全失却烟花主东君自不知清香更何用犹发去年枝
　　书灵筵手巾
　　浮生苦憔悴壮歳失婵娟汗手遗香渍痕眉染黛烟
　　书琵琶背
　　侁自肩如削难胜数缕绦天香留凤尾余暖在檀槽【马令南唐书后主昭惠后周氏大司徒宗之女甫十九歳归于王宫通书史善音律尤工琵琶元宗赏其艺取所御琵琶时谓之烧槽者赐焉后主即位册为国后后主尝演念家山破后复作邀醉舞恨来迟新破皆行于时季子仲宣后尤钟爱忽暴疾卒后病遂亟以元宗所赐琵琶及尝臂玉环亲遗后主沐浴正妆自内含玉殂于瑶光殿之西室享年二十九后主哀苦骨立杖而后起每于花朝月夕无不伤懐触物寓意多为诗云云】
　　悼防子瑞保
　　永念难消释孤懐痛自嗟雨深秋寂寞愁引病增加咽絶风前思昏朦眼上花空王应念我穷子正迷家【马令南唐书宣城公仲宣后主子也小字瑞保三歳读孝经若成诵然闻奏乐輙审音调宫中燕侍颇合礼度出见士大夫改容顾揖如成人礼干徳二年卒年四歳始封宣城公追赠岐王諡懐献时昭惠病剧后主恐重伤其意黙坐饮泣因为诗以写志吟咏数四左右为之泣下】
　　宣城公挽辞
　　珠碎眼前珍花凋世外春未销心里恨又失掌中身玉笥犹残药香匳已染尘前哀将后感无泪可霑巾艳质同芳树浮危道畧同正悲春落实又苦雨伤丛秾丽今何在飘零事巳空沈沈无问处千载谢东风【马令南唐书昭惠先病闻仲宣死哀苦增剧遂至于殂故后主并其母子悼之】
　　归宋渡江作
　　江南江北旧家乡三十年来梦一场吴苑宫闱今冷落广陵台殿已荒凉云笼逺岫愁千片雨打归舟泪万行兄弟四人三百口不堪闲坐细思量
　　病中感懐
　　憔悴年来甚萧条益自伤风威侵病骨雨气咽愁肠夜鼎唯煎药朝髭半染霜前缘竟何似谁与问空王【以上马令
　　南唐书】
　　咏柳书黄罗扇赐庆奴
　　风情渐老见春羞到处销魂感旧游多谢长条似相识强垂烟态拂人头
　　【邵博闻见后録南唐李侯撮襟书宫人庆奴扇云云蓉塘诗话茶所杂録云此后主归命后所作】
　　病中书事
　　病身坚固道情深宴坐清香思自任月照静居唯捣药门扃幽院只来禽庸医嬾听词何取小婢将行力未禁頼向空门知气味不然烦恼万涂侵
　　【方虚谷云李后主号能诗词集中多有病诗憔悴衰飒似贫士大夫宜其亡也】
　　秋莺
　　残莺何事不知秋横过幽林尚独防老舌百般倾耳听深黄一防入烟流栖迟背世同悲鲁浏亮如笙碎在缑莫更留连好归去露华凄冷蓼花愁【以上唐音戊籖】
　　题金楼子后【并序】
　　梁孝元谓王仲宣昔在荆州著书数十篇荆州壊尽焚其书今在者一篇知名之士咸重之见虎一毛不知其斑后西魏破江陵帝亦尽焚其书曰文武之道今夜尽矣何荆州壊焚书二语先后一辙也诗以慨之
　　牙籖万轴裹红绡王粲书同付火烧不是祖龙留面目遗篇那得到今朝
