<!-- { "loadSidebar": true } -->
　　曾观荔支图几费丹青妆能红能紫亦能緑不能写作天然香曾读荔支谱品品堪第一较量滋味论高低大抵闻名不闻实我疑眞宰推化工安排百果分番红杏梅桃李不足数先敎碌碌随春风锦囊玉液相浑沦百果让作东南元别有眞香与色味一时分付荔支轩【广羣芳谱】
　　秦　觏
　　觏字少章观弟元祐六年进士调临安簿【曰璐案宋史观弟觌字少章觏字少仪天社任渊注陈后山诗云秦觏字少章从蘓公学任渊宋人当无误今从之】
　　和王直方夜坐
　　帏幔高深夜漏长颇从诗酒傲冰霜烛花渐暗人初睡金兽无烟却有香
　　【王直方诗话少章初登第成亲后和余夜坐诗云云读者无不笑其贫富之顿异】
　　呈东坡先生
　　十里薰风菡萏初我公所至有西湖欲将公事湖中了见説官闲事亦无
　　【鹤林玉露东坡守杭守颍皆有西湖故颍川谢表云入参两禁每玷北扉之荣出典二州辄爲西湖之长秦少章诗云云】
　　鲍慎由
　　慎由字钦止处州龙泉人元祐六年进士徽宗朝除工部员外郎厯知明海二州卒有夷白堂小集
　　雨余
　　础润雨欲作好风每见先萧萧清入帘令我心洒然闭门倦永夏枕书日昏眠快此风雨余端如濯飞泉盆山有佳趣草木更幽妍井华养文石香篆横云烟俯仰方丈间胜事亦可怜永懐触热子我劳良独贤【宋文鉴】
　　谢传神蔡景直
　　驰誉丹青有古风笔端及我未宜防云台麟阁遥相望枉写裦公与鄂公【能改斋漫录】
　　夜坐
　　万巻堆中种眼花睡魔亦厌夜深茶平生不草长门赋岂有黄金送酒家【后村千家诗】
　　与郑公华自朐山邻舟行
　　舟行有后先相去能几许铿轰金鼓声见面不得语水花来幽香岸栁过疎雨登舻各乗风解帆会联浦闲携小龙团睡起就君煮【杨慎清暑录】
　　周行已
　　行己字恭叔永嘉人师事程伊川登元祐六年进士官至秘书省正字有浮沚先生集
　　絶境亭
　　云横絶尘境峻若绳削羣山列培塿众星分脉络下瞰万瓦居缥缈见楼阁松风发天籁泠然众音作皛皛天宇清尘襟一澄廓【东瓯诗集】
　　周之深
　　之深长兴人元祐六年进士
　　游淸果寺
　　西郊出郭未十里寺在白云深处藏僧爲爱闲长闭戸客来无路自回廊近松古瓦落夜子傍水小池生暮光指防依稀饭箩水不知何处问兴亡【呉氏诗永】
　　郑居中
　　居中字达夫开封人举进士徽宗朝厯少保太宰兼门下侍郎兼知枢密院事封燕国公进太保薨赠太师华原郡王諡文正
　　挽顾学正公甫
　　可惜病相如谁寻封禅书双亲千里外一叶九秋余风露翻归旐尘埃锁故庐虎丘山下路会葬有乡车广文官舍泠如冰几叹朝衫脱未能忽买春田埋玉地犹悬绛帐读书灯佳名空缀仙都石妙偈争传海寺僧一幅粉旌春水漫惜君谁不涕奔腾【中呉纪闻】
　　崔　鶠
　　鶠字徳符雍丘人徙阳翟元祐中第进士元符末上书入邪等坐废三十年靖康初擢右正言以疾乞解官除直龙图阁提举嵩山崇福宫卒自号婆娑先生有婆娑集
　　【雪浪斋日记徳符诗所谓食鲸老气横九州庐山诗云遥知金刹近林表飏幡尾滕王阁诗云小艇元从天上来白云自向杯中落颍昌富文物崔鶠陈恬犹爲下士郡斋读书志鶠长于诗淸婉敷腴有唐人风】
　　鄱阳诗
　　记得诗狂欲发时鄱阳湖里月明知无人爲觅桓伊笛自巻秋芦片叶吹【过庭录】
　　防节园梅花下作
　　去年白玉花结子深林间小憩借清影低颦啄微酸故人不复见春事今已阑绕树寻履迹空余土花斑【墨庄漫録徳符监西京洛南稻田务时中官容佐掌宫钥于洛郡僚事之唯恐不及独徳符不肯见之容极衘之徳符一日送客于会节园时梅花己残与客饮梅花下巳而容奏陈以防节园爲景华御苑德符初不知也明年暮春复骑羸马从老兵径入园中梅下哦诗徘徊而去次日容见地有马迹问园吏以崔对容遂劾奏鶠径入御苑以此罪废】
　　秋日即事
　　秋草门前已没鞾更无人过野人家离离踈竹时闻雨淡淡轻烟不隔花
　　黄州道中
　　莫愁微雨落轻云十里长亭未垫巾流水小桥山下路马头无处不逢春【以上墨庄漫録】
　　早秋雨霁图
　　我离蜀山来赤日走东州竒峯作眼想一过神已畱翩翩宋公子新诗蔼风流丹青见新韵潇洒出林丘依微万里遥旷朗一雨收高云杳褰开缟日明华秋风帬暎山靑行李幽得非送将归色有离别忧念我山海僻鍼砭不爲瘳目看孤鸿飞心已麋鹿游吾儿能扶犂此帻便可投勿言尺寸许是中有菟裘
　　与叔易过石佛看宋大夫画山水
　　霜落石林江气清隔江犹见暮山横个中只欠崔夫子满防秋风信马行
　　观黄筌画花
　　苍顔白髪我虽陈见了青红几度新更向黄生毫末里全家看尽劒南春
　　浅浅红顔与白腮卧枝斜叶抱新开何人与作春风面诳得蜂儿日日来
　　和老人观牧图
　　作官畏人嘲胡孙骑牧牛却离大江水还家整归舟还家此计不可移此乐勿令儿辈知行歌带索拾遗穗耳静不复闻征鼙功名亦妄尔吾生去此将何之趁此青草长自牧牛与羊不减九十头何翅三百强沙平水浅南山下千角万蹄如此画牛腰吹笛遡秋风不问人间矍铄翁【以上声画集】
　　子石砚
　　石家有儿玉含晶嘘爲云气吸爲晴纯精与之相感并孕育万状流千名黄昏泣不忍听且爲白鹅换黄庭【砚笺】
　　海棠
　　浑是华清出浴初碧绡斜掩见红肤便敎桃李能言语要比娇妍比得无【海棠谱】
　　潜心斋【以下三首寄漫叟】
　　双扉掩余香一榻下凉幔前人嗟不死万古暎黄巻时时撷英华一一诣微远鼎食姑置之此味良不浅
　　止遽轩
　　我如万斛船岁久腰已嬾谁能逐相师终日问手版去谋一寸安辄被三尺挽怜公谢蛮触鼓卧旗亦偃
　　丈室
　　此家英妙姿玉雪照冠冕新诗一何似鸾鹄见萧散蹑屐往从之宁复念重趼【以上苕溪渔隐丛话】
　　早春偶题【曰璐按此诗又见林之竒拙斋集】
　　寒风淅沥鸣枯苇小鸭睡残犹未起更敎细雨结春寒坐听萧萧打窗纸石盆养蒲已抽翠雕斛栽花先弄紫拥炉闭阁赋幽香未怕春冰生砚水
　　题绩溪雪峯楼
　　题诗最高处不爲待人看记着今朝胜山明松雪寒【以上宋文鉴】
　　婆娑园【在郏县西鶠居此】
　　晚禽噪竹百千翅残菊横枝三两花好在山园养衰疾风波不到野人家【河南通志】
　　黄葆光
　　葆光字元晖黟县人赐进士出身崇宁初以荐爲太学博士擢侍御史守处州
　　赠孙至丰
　　劝农因到好溪头把酒相看忆旧游三十年来如一梦可怜空负钓鱼舟
　　【蓉塘诗话丽水孙薪至丰元祐中以明经擢第授荆门军敎授不赴质性清介絶意仕进与黄葆光爲太学旧游宣和六年黄出守处州薪不屑诣郡谒见黄约以劝农日会于洞溪僧舍至期薪以扁舟来会黄赠诗云云】
　　晁咏之
　　咏之字之道説之从弟以荫入官复登进士第又中宏词科第一除河中敎授元符上书罢爲京兆录事以朝请郎提举崇福宫卒有崇福集【曲洧旧闻崇宁初凡元祐子弟仕宦者并不得至都城晁之道自洛中罢官回畱中牟驿累日以诗寄京师姻旧其结句云一时鸡犬皆霄汉独有刘安不得仙语传于时议者美之】
　　寿星寺
　　石磴插青汉禅宫入冥归云侵客坐流水乱松声天近月逾白竹多山更青从来丘壑志不独付孙登【咸淳临安志】
　　杭州思归
　　丘壑情无尽田园兴有余何当厌泽国不奈忆吾庐庭戸草应长江山木已踈何时整归棹八月洞庭湖【杭州府志】
　　句
　　旌旗太乙三山外车马长杨五柞中　栁外雕鞍公子醉水边纨扇丽人行【紫微诗话】
　　岑象求
　　象求字岩起梓州人终宝文阁待制入党籍
　　游定林院
　　野濶莲宫迥楼台半倚山地连巴峡近门对濮溪湾柏径松烟湿岩房雨藓斑白云邀客住明月伴僧闲经梵喧哗外香灯杳霭间胜游或邂逅危构喜跻攀世路长何极尘心久欲还輶车正催发缓歩出重关【全蜀艺文志】
　　程　颐
　　颐字正叔颢弟元祐初以荐授崇政殿説书绍圣中削籍窜涪州徙峡州卒入党籍学者称伊川先生嘉定中追諡曰正封伊阳伯从祀宣圣庙庭有伊川集
　　陆浑乐游
　　东郊渐微緑驱马欣独往舟萦野渡时水乐春山响身闲爱物外趣逸谐心赏归路逐樵歌落日寒山上【河南府志】
　　司马槱
　　槱字才仲温公侄孙元祐中举贤良科调钱唐尉有夏阳集
　　【郡斋读书志才仲喜爲宫体诗故世传其爲物所祟】
　　闺怨
　　销尽轻寒不自禁新愁唯向静中深寻常曾入三更梦咫尺空论万里心人去凤帏云漠漠雁回珠箔日沈沈春风洞口花常在只许刘郎一度寻【前贤小集拾遗】
　　游富阳蜕龙洞憩池上
　　梅蕚春前破松髯雨后滋石崖鸣野鹤竹坞窜香狸山脚重重转溪流活活迟殷勤窥洞府又到濯龙池游千顷山【在昌化县上有龙潭广数百亩祷雨辄应】
　　欲爲龙池游束装戒蓐食鸡鸣天未曙呼童蜡双屐萦回溯寒溪确荦凌乱石迢迢万丈岭宛转苍龙脊山高吐朝气恍不辨咫尺俯听雷雨声仰逐猨猱迹委蛇度花坞绿净草可席喜如出笼槛身轻飞鸟捷不辞双足困远探蛟龙窟传闻此山顶旧有沧海色迩来三十年潭湫变枯荻至今应江潮尚有鸥鹭集至理竟未解对之空太息不如西湖游挥篙泛瑶碧【以上咸淳临安志】
　　游九锁
　　撩花踏水细寻香闲逐孤云入翠冈九锁已深看更好七人相对话应长百年空向尘埃老五月聊乗洞府凉可笑潜川狂道士未逢玉室与金堂【洞霄诗集】
　　洛春谣
　　洛阳春水扬春风铜驼陌上桃花红高楼叠栁緑相向绡帐金鸾香雾浓锦裘公子五陵客拳毛赤兔双蹄白金钩宝玦逐飞香醉入花丛恼花魄青蛾皓齿别吴倡梅粉妆成半额黄罗屏绣幕围寒玉帐里吹笙学凤皇细緑围红晓烟湿车马騑騑云栉栉琼蘂杯深琥珀浓鸳鸯枕冷珊瑚涩吹龙笛歌白纻兰席淋漓日将暮君不见灞陵岸上杨栁枝靑靑送别伤南浦【古今诗统】
　　游佛日山净慧寺
　　石冷苔生晕风高竹度凉道人何处去春色半沧浪【铁网珊瑚】
　　句
　　身既事十主女亦妃九龙
　　【嬾眞子集同州登城县有九龙庙只一妃耳土人云冯瀛王之女也司马才仲戯题诗云云过客读之无不一笑】
　　司马棫
　　棫字才叔槱弟登进士第尝应贤良以党锢不召有逸堂集
　　【郡斋读书志才叔诗虽纎艳比其兄稍庄雅】
　　妾薄命【自注近有里中举子弃其妻者戯爲赋之】
　　二月东风初不恶后园桃李先春落高堂去妇对花愁君恩非轻妾命薄忆昔三星光在天煌煌车马朱门前结防幸得事君子愿托丝萝千百年履痕才徧君家地相看已觉君心异门外新欢一破颜室中旧爱双垂泪妾心比玉自坚贞君眼如星到处明女子暌离泰山重丈夫弃置鸿毛轻莫夸緑鬓红顔好女色由来不长保君不见灞上銮舆祓禊回阿娇已向长门老
　　春晚独游凤林园
　　红英乱点緑苔钱林影扶踈翠可怜飞蜨惹残花上露戏鱼摇碎水中天金羁不见寻芳马兰櫂空停载酒船送尽春归人亦去莺啼花发又明年
　　江干小雪
