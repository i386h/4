<!-- { "loadSidebar": true } -->
　　【评云全篇辞气雍容末韵哀不伤怨不怒深得诗人之旨】
　　陈公凯
　　公凯字君用号月泉竹臞吟社第四十名自署柳圃后爲月泉书院山长
　　前题
　　春风宂我田园务野思芳情约不齐检点丘仍芋垅按行桑墅更秧畦偶陪灵运山前屐或学东坡雨外犂薄暮倦归专一事旋诛生菜瓮黄齑
　　【评云咏杂兴甚工但失之刻露然其好处亦在此】
　　又【第四十六名托名陈鹤臯】
　　世事不挂眼寄情农圃中鉏犂冲晓杖屦立东风芽谷騐仁脉浇花趱化工独余眞意味浊酒自烧菘
　　【评云前联平后联有思索】
　　俞自得
　　自得号吟隐金华孝顺鎭人月泉吟社第四十二名
　　前题
　　暄和春景好供诗日暖风轻土脉肥白鹭时窥秧刺刺黄莺频说柳依依几回野水闻姑恶数树春阴叫姊归物态满前看不足等闲吟咏对斜晖
　　【评云语新而对巧所谓多识于鸟兽草木之名但末二句不过敷演起句耳】
　　王进之
　　进之建德人月泉吟社第四十七名自署临清
　　前题
　　桑田沧海几兴亡岁岁东风自扇扬细麦新秧随意长闲花幽草爲谁芳午桥萧散名千古金谷繁华梦一场满眼春愁禁不得数声啼鸟在斜阳
　　【评云有悠长味无艰涩语后半篇视前畧不及】
　　又【第四十九名自署王进之】
　　东君私我此身闲脱却青衫野服更桑可以丝麻可绩麦宜续食韭宜羮分甘垄上耕云隐梦不湖边拾翠行物意岂知沧海变晓风依旧语流莺
　　评【云以雅健语写高洁操悠然之兴见于篇末】
　　陈希声
　　希声义乌人月泉吟社第五十名托名元长卿
　　前题回文【二首存一】
　　香红眼缬蕤英竹杖扶吟纵步行桑眼蟇含青蕾小麦须虾磔翠芒轻黄花菜圃午风輭绿水秧畦春野平芳树几声鸠雨过苍苍柳色弄烟晴
　　【评云回文二首俱妥顺亦出苦心】
　　又【第五十一名托名闻人伯仲　三首存一】
　　田园兴在早春时眼缬生红喜上眉门巷日高人埽雪池塘烟涨水流澌杯柈新岁欢同社灯火元宵闹古祠野老告余春事及夜来小雨过前陂
　　【评云三春分作三首曲尽变态非茍爲敷演者所能及】
　　戴东老
　　东老月泉吟社第五十二名
　　前题
　　饮了椒盘收了灯翁携稚子步新晴茅柴初熟胜腊酝莱菔久齑宜晩羮伏卵鸡畱上春种出栏牛试吉辰耕去年官赋今年罢寂甚门前犬吠声
　　【评云状三春之景得处亦多起头一句欠严重】
　　陈文增
　　文增苕水人月泉吟社第五十四名
　　前题
　　熙熙垅亩扇和风蔟蔟人烟野意浓培漑桑麻沿汲路径行荠麦省耕农飮牛涧暖山揺影接果枝青藓拆封酒熟花香村欲社芒鞵藤杖尽从容
　　【评云起见题意两联中五六尤工】
　　月泉吟社摘句图
　　无机老农云名利有危机老于农圃宜
　　子问云驱却余寒碎土牛田园生计又从头
　　田农夫云桃李场中巳免参只将农圃系头衔
　　唐人机轴云风暖柴荆鸟语幽麦高麻矮野桑柔【以上起句】忘怀老人云寸地不可弃东风何处无
　　五云山人云种思夏实分菊待秋花
　　老农云幸存耕地况値养花时
　　刘存行云麦苖花下绿犊子草边黄
　　石姥寄客云水暖眠秧珥风香竖茗旗
　　防涧云雨露桑麻深夜话清明花柳少年心
　　云水云晴花时游子意寒暄秧信老农心
　　白云人云犊外醉分芳草卧莺边吟踏落花行
　　傅宣山云生意满腔秧出谷飞花有思柳飘丝
　　自家意思云耕锄晓雨有余地应接东风无暇时柳耆云野犊正忙犂晓谷莺才出管东风
　　俞如山云鸟随牛后窥秧谷蜨趁蜂来恋菜花
　　跨犊者云有酒便尝烹笋蕨无花聊自赏桑麻
　　清溪叟云社近记穿黄茧子前趱摘紫枪旗
　　山野人云莺藏杨柳金歌舞蜨宿梨花雪梦魂
　　盘隐末子云桃林我忆放牛日葵圃谁思逸马时扶杖夫云一生甘作扶犂手万变宁移抱瓮心
　　廷云云蛙鸣暮夜官何爲蜨恋芳菲梦不知
　　翁自适云鸦趁犂翻争啄食蜂黏絮落苦贪香
　　郭建德云烟连草色迷平野趁鸠声过别村
　　骆侕賔云烹罢箨龙新上箸修来秧马尚依墙
　　陈帝臣云清晓蛙声引啼鴂夕阳牛背立归鸦
　　晩静云牛飮芳陂鸦立背马过秀野蜨随蹏
　　竹蓑笠翁云蚕一二眠催出伏秧三四叶尚忧风俞野处云郞罢耕归呼囝牧阿翁眠起问姑蚕【以上联句】蓝田道人云晴原望新麦一片绿云香
　　林泉生云桃李公门者将芜胡不归
　　傅九万云笑他思着莼鲈者却感秋风始去官【以上结句　月泉吟社】
　　郑　协
　　溪桥晩兴
　　寂寞亭基野渡边春流平岸草芊芊一川晩照人闲立满袖杨花听杜鹃
　　钱唐晩望
　　钱唐江上夜潮过秋静寒烟白露多呉越青山明月里舟人齐唱异乡歌【以上天地间集】
　　徐直方
　　直方字古爲
　　观水
　　沧江无尽水夜夜随潮去若复作潮来沧江止不住【天地间集】
　　何新之
　　新之字仲德号横舟西安人仕至枢密院编修官后知忠安军死节有诗林万选
　　秋夜泛舟
　　飞星曵寒影野水淡碧空人生定何物扁舟空影中何年有宇宙生此木末风有力不向上难到蓬莱宫空攀栖鹘巢搔首如飞蓬俯仰慨今昔此怀安可穷【天地间集】
　　王仲素
　　仲素号石髓
　　归去词
　　种松濯发折笋春堕指长啸归去来沧江一天水【天地间集】
　　何天定
　　天定号菊屋
　　散策
　　孤坐忽不乐出门聊散行溪喧乱人语树偃碍农耕雨径莓苔积阳坡草朩明道逢九十老相对话承平【天地间集】
　　王曼之
　　曼之号野处
　　西窗
　　西窗枕寒池池边老松树渴猨下偷泉见影忽惊去
　　春日郊行
　　岀门逢柳色忽过野桥西坐石看潮长隔花闻鸟啼地随芳草尽树与夕阳齐不是桃源路行人亦自迷【以上天地间集】
　　范　协
　　协号观山
　　年年
　　年年如燕一还家又访幽居过水涯风满城春欲暮山中犹有碧桃花【天地闲集】
　　呉子文
　　子文号东窗
　　访隐者不遇
　　道人入山访道人山深俗朴鸡犬驯道人不见道人去草木无边春【天地间集】
　　韩竹坡
　　采菊
　　撷我百结衣爲君采东篱半日不盈掬明朝还满枝悠然何处是千古正如斯【天地间集】
　　唐　泾
　　泾字清父道州龙山人
　　甲戍客临安【时贾似道当国】
　　金谷烟花醉未醒鼾边无梦到功名十郎腹里长函劒六丈胷中旧贮兵天豕星沈狼有影海防风鹤无声如闻浩浩愁相讯何日衣冠乐太平
　　江南纪事
　　呉山一发暮云孤愁向湘累讯故都凤去只余韶乐在雁来还有帛书无杏坛有客陈孤注平陇何人复五铢歌彻黍离风恶南山深处叫乌乌
　　广亡徙海
　　箕冠如栉拥旄旌谁执骍毛歃晋盟遵海而南关气数渡江以北少功名火旗晻霭云藏阙水阵周遭雪压城一榻不容人鼾睡那知雾岛是神京
　　厓山亡
　　万里舆图入朔方摇揺孤注海之阳石尤风恶云藏轸天驷星沈月掩房岛上有人悲义士水濵无处问君王羲和指着乌飞路去去虞渊暮色苍【以上忠义集】
　　彭秋宇
　　乙亥纪闻
　　羽书朝暮涨氛埃天诏勤王起草莱塞上风高鹰飏去江头雾暗马飞来诸贤忠爱谋安出四将英灵唤不回漠漠云天秋万里飞鸣无数雁鸿哀
　　秋兴二首
　　沙尘破褐客秋风落落亲朋半老翁野旷有时闻啸虎天寛无处寄征鸿四方玉帛燕山北万里帆樯海水东回首可怜歌舞地方花石础树阴中
　　西风巻地送凄凉目断归帆落日黄雁过江天云漠漠龙游沧海水茫茫故人入梦三更月近事惊心两鬓霜试把浊醪浇磊磈尊中犹带芷兰香【以上忠义集】
　　刘麟瑞
　　麟瑞号如村南丰人有昭忠逸咏
　　西和知州陈公寅守将杨公鋭
　　阴风萧飒起黄埃铁骑追奔动地来石堡梯空天险北水门衅隙杀机开不期溟海鹏千里自守封疆鸩一杯四十万民登鬼录伊谁爲使哭声哀
　　阶州守臣董公鹏飞
　　相传报怨撼阶州虎旅飞来睨敌楼楛矢蔽空天入暝鹅车冲垒地生愁金城鱼肉千年恨阖境衣冠六日休莫怪传家犹强项云孙忠节更风流
　　丞相江公万里知府江公万顷
　　名重天阍侍太微昔年南国秉枢机人归绿野身犹健兵满红尘世巳非止水亭前风淅淅鄱阳城外草依依棣华相暎人闲瑞节惠隆名世所稀
　　丞相信国公文公天祥
　　金字牌飞岀建章郁孤万垒爲勤王驱驰岭海君臣寓囚系燕云道路长六籍一时光日月孤忠千古立纲常全归凛凛浑生气南北人夸姓字香
　　湖南安抚知潭州李公芾
　　平楚楼头矢石惊焚香稽首别宸京尽歼妻子期全节宁死封疆不忍生烟焰张空隳赵璧旌旗倒影下湘城善刀人在同观化名与澄江一様清
　　江东运判赵公淮妾某氏
　　石头城昔号金汤岌岌孤墉战马场西日突围逃溧水南冠荷校说维扬血凝汉节夸男子身寄秦淮借女郎千载妾身贞更洁仰天哭向水云鄕
　　淮东制置使李公庭芝
　　淮海曾闻一伟人十年卧防息边尘重来铁骑攻城急旋执金戈赴阵频梦入瓯闽期立极路遵通泰倏捐身平山堂下悲风起魂绕琼花万树春
　　参政高公应松
　　肠断呉山锦绣丛六更声絶海潮空千门锁月移行在八骏乗风憩防同扈跸孤臣慙主辱征鞍万里哭途穷两宫缓缓趋朝陛回首天南独死忠
　　丞相陆公秀夫
　　八面兵威八面攻冯夷飞血洗千篷波翻水寨乾坤震风仆樯旗社稷空百辟散班奔鹢首孤臣扈跸憩龙宫茫茫南国重回首一片丹心照海红
　　枢密张公世杰
　　曾拥貔貅奏凯歌厓山云暝竟蹉跎地空九有栖荒服寨列千艘保海阿龙跃玺沈天若此乌呜矴絶事如何鲸波沃日炎光熄凛凛英魂尚枕戈
　　江东制置使谢公枋得
　　草履麻衣漫蔽形十年卖卜惯零丁愿从楚地师龚胜欲向辽城友管宁采石吟成期絶粒娥碑读罢弃余龄一门尽节均无媿千载西山叠叠青
　　少主纳款
　　天目山崩厯数终降旛飏飏岀孤墉六龙卷雾归三防八座迎风启独松尘掩玉堦消王气潮移雪屋示军容由来兴废天难问断础頽垣泣晓蛩【以上昭忠遗咏】


　　宋诗纪事巻八十一
　　钦定四库全书
　　宋诗纪事巻八十二　　　　　钱塘厉鹗撰苏元鼎
　　游齐山寺
　　秋浦齐山寺峯峦楚楚长岩根堆雁塔溪角架虹梁过闻幽磬云开见上方苔侵石磴滑花拥洞门香禅客探元切骚人觅句忙汲泉寒井废观郡古楼荒白鸟巢危树孤猨叫断冈碑珉黄阁相诗板紫薇郞踪迹依稀在文章大半亡登临正吟赏惆怅见斜阳【齐山诗集】
　　石　郊
　　石梁寺
　　行破白云山几里僧牀接客幸相容泉声到枕夜无寐时听隔林方广钟【天台山志】
　　刘师邵
　　浮萍
　　乍因轻浪叠晴沙又趁廻风拥钓槎莫怪狂踪易飘泊前身不合是杨花【广羣芳谱】
　　叶　簵
　　题光华亭【在盐官县北】
