<!-- { "loadSidebar": true } -->
　　淮汴朝宗地孤埤秖眼前谯楼西日淡戍鼓北风传破竹非无计浇亦自贤客愁浑几许抚劒倚吴天关塞凄凉处青徐指顾边如何汉正朔不尽禹山川将畧轻三防天威重万全诸公不愒日老子判畱年
　　题赵秀才壁
　　日日危亭凭曲栏几层苍翠拥烟鬟连朝策马冲云去尽是亭中望处山
　　泛湖
　　荷面跳珠小溅衣酒边团扇巳停挥湿云収尽人闲暑郤度西山载雨归【以上江湖长翁集】
　　任希夷
　　希夷字伯起号斯庵伯四世孙家邵武淳熙二年进士宁宗朝累迁礼部尚书兼给事中进端明殿学士迁签书枢密院兼参知政事提举洞霄宫卒赠少师諡宣献【鹗按宋史作淳熙三年误今订正】
　　郊坛斋宫
　　帝籍傍连茧馆桑禁林乔木昼阴凉郤从射殿临江阁中有通衢夹苑墙
　　后省紫薇花
　　清晓开轩俯鳯池小山经雨日增辉琉璃叶底瑚榦立出池边是紫薇
　　检院即事
　　禁路风清飞早鸦官卑难望紫宸衙了无公事钩帘坐一本冬青落细花
　　左司史侍班
　　虎旅分行铁作挝殿前拜舞一声哗辅臣对罢无公事日照金铺扇影斜
　　徳夀宫即事
　　金爵觚棱晓色开三朝喜气一时回圣人先御红鸾扇天子龙舆万骑来
　　霜晓君王出问安宝香传辇防朝寒五云深处三宫宴九奏声中二圣欢
　　宴归还驾七香车一夕天开六出花瑞色先凝紫宸殿春光重到玉皇家
　　万年觞举庆重华百辟需云始拜嘉寿宴开时先雪宴天花舞罢带宫花
　　宗祀庆成
　　合宫三岁缛仪収太室先期肇自周玉瓒黄流躬祼鬯大圭元冕荐嘉羞灵台毕举三千礼銮路安行十二斿导从郤归斋殿去诘朝牡璧对天休
　　紫宸朝罢御端门天宇澄清景气温丹凤楼中黄繖立金鸡竿上防旗翻万人耸听风雷号四海均霑雨露恩湏信卑宫勤肆礼君王雅意在元元
　　宴玉津园江楼
　　风静潮痕减江空夕照多星星波上艇隐隐岸边莎风光连北阙景物傍西湖禁籞涛江上兹楼天下无虚斋畱御榻小径近层崖再拜观奎画浑疑侍玉阶参天宫柏翠布地禁花红台沼如文囿规摹有汴风【以上咸淳临安志】
　　海棠
　　红妆翠袖一番新又向园林作好春郤笑华清夸睡足至今罗韈久无尘【后村千家诗】
　　题陈亚之集后
　　如彼流泉必有源陈家诗律自专门后山得法因盐铁不减唐时杜审言【陈副使集】
　　刘　裦
　　裦字伯宠崇安人淳熙五年进士除司门郞中官至朝请郞知西全州自号梅山老人有梅山诗集
　　题小浆
　　去日春蚕吐素丝归时秋菊剥金衣沙鸥不入鸳鸿侣依旧沧浪绕钓矶
　　【诗人玉屑伯宠武夷文士尝宦于朝以台评而归有句云云怨而不怒之辞也】
　　叶　适
　　适字正则号水心居士永嘉人淳熙五年进士宁宗朝历权吏部侍郞宝文阁待制知建康府沿江制置使兼制江淮终宝文阁学士卒諡忠定有水心集
　　【吴子良林下偶谈水心诗早巳精严晩尤髙逺如驿梅吹冻蘂柁雨送春声绿围齐长柳红糁半含桃听鸡催谒驾立马待防书野影晨迷树天文夜照城晒书天象切浴砚海光翻地深湘渚浪天逺桂阳城置杜集中何以辨乃若遣腊冰千筯句春桞一丝燐迷王弼宅蒿长孟郊坟门邀百客醉囊讳一钱存又特其细者】
　　赵振文在城北厢两月无日不游马塍作歌美之请知振文者同赋
　　马塍东西花百里锦云绣雾参差起长安大车喧广陌问以马塍云未识酴醿缚篱金沙墙薜荔楼阁山茶房高花何啻千金直着价不到宜深藏青鞵翩翩乌鹤袖严劳引前金蒋后随园摘蘂煎冻酥小分移牀献春酒陈通苖傅昔弄兵此地寂寞狐貍行圣人有道贲草木我辈栽花乐太平知君巳于苕水住尽日橹声揺上渚无际沧波蓼自分有情碧落鸥偏聚追逐风光天漫许抛掷身世人应怒君不见南宫载宝回何如赵子穿花去
　　赠杜防高
　　杜子五兄弟词林俱上头规模古乐府接续后春秋竒崛令谁赏羁栖浪自愁故园如镜水日日抱村流
　　送潘徳久
　　每携瘦竹身长隐忽引文藤令颇严闻道将军如郤縠不妨幕府有陶潜江当阔处水新涨春到极头花倍添未有羽书吟自好全提白下入诗匳
　　永嘉橘枝词
　　蜜满房中金作皮人家短日挂疎篱判霜翦露装船去不唱杨枝唱橘枝【以上水心集】
　　前日入寺观牡丹不觉已谢惜其秾艳故以诗悼之
　　牡丹乗春芳风雨苦相妒朝来小庭中零落巳无数魂销梓泽园肠断马嵬路尽日向栏干踌蹰不能去【瑚网】
　　赵振文
　　和叶水心马塍歌
　　昔年家住长安里春风尽日香尘起纷纷车马过绮陌买花人多少人识王侯第宅连苑墙粲若琼蘂敷丹房花窠近取马塍本曲栏髙槛深密藏主欢对客小举袖击鼓吹箫满前后真珠一斛聘国姝琥珀千杯酌天酒几年农噐不铸兵雨耕云获歌且行种花土腴无水旱园税十倍田租平拏音来近菰蒲住演漾回溪通枉渚霜晴沙浅橘林明日暮水浑鱼网聚东门故侯应自许霸陵醉尉宁湏怒何当学稼随老农荷鉏驱犊田中去【咸淳临安志】
　　白　巽
　　东屯行
　　雨足稻畦春水满插秧未半青短短马尘追逐下闗头北望东屯转山坂一川洗尽峡中想逺浦疎林分气象沟塍漫漫堰源低滩濑泠泠石矶响中田筑塲亦有庐翚飞夏屋何渠渠李氏之子今地主少陵祠堂疑故居【名胜志陆务观高斋记云少陵居夔三徙居皆名高斋其诗次水门者白帝城之高斋也依药饵者瀼西之高斋也见一川者东屯之高斋也东屯李氏居巳数世上距少陵才三易主大歴初故劵犹在白巽东屯行云云】

　　宋诗纪事巻五十四
　　钦定四库全书
　　宋诗纪事巻五十五　　　　　钱塘厉鹗撰郭晞宗
　　晞宗字宗之仙居人淳熙五年进士仕终琼管安抚有漫斋槀
　　白纻词
　　遥夜迢迢夜未央井梧月白啼寒螀感时念徃谁不伤婕妤宠絶辤昭阳手中团扇箧中藏吴姬织纻秋蝉翼一丝徃复千情积金粟尺量金斗熨为君裁袍为君惜同盛同衰莫相失
　　姑苏台
　　春花开秋雁来长风几度姑苏台不见台上人台下月徘徊一树梧桐生绿苔【以上赤城诗集】
　　杨　济
　　济字济道淳熙五年进士历著作郞出知果州有钝斋集
　　【文献通考陈氏曰京镗帅蜀上巳出遨济为乐语云三月三日岂无水边丽人一觞一咏亦有山阴禊事又云良辰美景赏心乐事四者难并崇山峻岭修竹茂林羣贤毕至一时传诵】
　　云安龙脊滩
　　洞庭老龙时出没万斛舟航皆辟易此龙脊背巳铁石肎逐时好作人日我呼邦人来踏碛恍然如见河图出大巫鸡卜占云吉小巫竹枝歌转激飘石扬沙障江色尘埃何处不相袭摩挲石刻聊偃息恐有老人来横笛【四朝诗】
　　章良能
　　良能字达之丽水人居吴兴淳熙五年进士除著作佐郞宁宗朝官至参知政事弁阳周公谨之外大父也有嘉林集
　　题玲珑山【在吴兴】
　　短锸长镵出万凿开混沌作玲珑市朝可是无巇崄更向山林巧用工【癸辛杂识】
　　题李伯时飞骑习射图
　　禁营貔虎天廐龙技痒不奈刍粟丰闻道宝津尝防驾前期踊跃矜骁雄红绡低系栁枝碧满满弯弓斫鬉射偶然穿叶未为竒下红绡方破的防防长曵防毬轻闪烁转如奔星头霹雳起马脚回看一箭落欃枪乌纱防穏春衫薄文鞯焕烂青丝络千歩塲深隔九关毕景驰驱有余乐李侯应奉随春官日晏归穿衞士班平生抵死怜神骏絶艺那能不细看不学阎公伏池侧仓皇丹粉供宣索他年乗兴试追寻妙处秖湏凭子墨十六蹄翻意态真罄控应节顾眄亲当时骑士尽应尔尚想元丰兵制新慨今多事困供亿养兵殆且殚民力未闻士歌马腾槽安得从容观戏剧
　　【吴礼部诗话李伯时画飞骑习射图其手帖云公麟元丰初防捡南宫试巻毕陪预集英殿门应奉廷试因得至卫士班见飞骑习射拕毬杨枝戏人伟马骏妙天下选时乗舆幸宝津有日督课胜负穷景不休故颇遂纵观今追图大槩以奉雌堂清玩若气势不至差俗则丹青可屏当防照恕也元祐丁夘腊日谨题又云第一斫鬉射最难引弓然多中中者自帛而下平断之射毬鲜中以飞防故十发三四中为精矣尤延之杨廷秀楼大防皆有题诗朱文公跋云观龙眠飞骑图及读延之廷秀大防三君子佳句因思法云秀公语尤物移人甚可畏也后又有古体诗二首其一云奉题太丞丈龙眠骑射图下有叔简字不着姓其一题嘉定庚午四月二十日章良能考续通鉴长编绍熙元年庚戌秋八月校书郞王叔简与礼部郎李巘著作郞邓驲同检视刘季荣所造新歴叔简必王叔简也】
　　王叔简
　　叔简字敬文渠江人淳熙五年进士绍熙中官校书郞
　　题李伯时飞骑习射图
　　飞毬饮羽栁如马气横生人更杰不作游观御宝津骑战还应一当百天家行乐少人知龙眠属从天上归意象惨淡研精微曹霸以来无此竒壮夫披图双泪垂时危那得生致之【吴礼部诗话】
　　曾跃麟
　　跃麟字子龙南恩州人淳熙五年进士官监察御史
　　闻西浦渔歌作
　　西浦鸣榔下钓矶歌声欸乃送斜晖扣舷互荅惊鸥梦拍手欢呼看鹭飞山接素琴仙子过洲连青草使君归海天空阔家长在一任芦花雪防衣【广东通志】
　　甘同叔
　　同叔字异丰城人淳熙五年进士官桂州民曹摄荔浦县有节轩集
　　题昌山圣姥庙
　　分宜古县环清溪重冈复岭如奔驰行逢山断水流处阅城庙枕山之西我来落日在前岭摩挲一读卢肇碑嗟唐今去亦已久尚余文字光陆离云昔秦人有天下鏖战六国愚黔黎砀山云气望不见神物乃降江之嫠雷轰电合助光怪蜿蜒堕地偕羣儿赤鳣王鲔奉鼎俎追逐甘旨怜姥慈姥先仙去环佩冷安能蟠蛰从儿戏刘累不出浮俗隘况肎委质嬴与斯珠宫贝阙世所希铜环十二白玉扉纫兰作佩香披披招揺手掉芙蓉旗哀弹清瑟和宓妃大川击鼓劳冯夷巨鱼踊跃鼋鼍随虾蟹琐细不得追庙门开阖风飏飔千年万载龙居之野巫便伺荐酒卮箫鼓坎坎来宫祠五彩不辨虺与螭聊以幻化惊群迷嗟我四海久望霓无复空抱明月辉好施膏泽雨六合岂止但慰袁人思歴阶酌水致此辞退以遗谊传于诗才悭语纇论甚卑龙兮谨勿相诃讥【袁州府志】
　　张　釜
　　釜字君量纲之孙淳熙五年进士累迁端明殿学士签书枢密院事
　　送鹤还齐云
　　胎仙谁遣到尘寰尽日清吟伴我闲不作冲天支遁想颇疑擕箭佐卿还欲追鸾驾烟霞上肎处鸡群伯仲闲为语齐云好看取他年我欲访缑山【茅山志】
　　阎苍舒
　　苍舒字才元淳熙中以试吏部尚书使金贺正旦见金史交聘表
　　【皇宋书录苍舒工正书雄徤而有楷则尤工扁榜今陈相尧佐家将相堂大字乃其所书】
　　赠扬州郡帅郭侯
