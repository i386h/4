<!-- { "loadSidebar": true } -->
　　【渑水燕谈司马文正公高才全德大得中外之望公之退十有余年天下日冀其复用故子瞻独乐园诗曰先生独何事四海望陶冶儿童诵君实走卒知司马盖纪实也孤臣泣血録金人入汴驻青城索监书藏经如资治通鉴苏黄文集之属皆指名取索当时朝廷行下诸路尽毁坡谷著作奸党会至欲焚资治通鉴頼有神宗御制序文不敢毁而敌国之敬重顾如此侯鲭録司马文正公言行俱高然亦毎有谑语尝作诗云由来狱吏少和气臯陶之状如削困学纪闻司马公早朝诗太白明如李出汉天文志荧惑逾歳星居其东北半寸所如连李又即事云雨不成游布路归出左传自朝布路而罢今集皆注云恐误盖不考也】
　　谢孙兴宗惠草虫扇
　　吴僧画团扇点缀成微虫秋毫宛皆具独窃天地功细者及蛛螫大者才阜螽枯枝拥寒蜩黄蘂黏飞蜂翾然得生意上下相追从徒观飞动姿宁覩笔墨踪儿曹取眞物细校无不同恐其遂跃去亟取藏箱中乃知艺无小意精神可通不兴误图蝇能感紫髯翁子猷状蝉雀藏本传河东不知古何如此画今人雄僧亡已云久其徒颇能工旧法存百一要足超凡庸友人幸为赐物薄意何隆玩之不替手爱重心无穷常如对君子穆穆来清风
　　送张兵部中庸知遂州
　　劒岭横天古栈微相如重驾传车归双亲倚门望已久千骑踏雪行如飞人闲富贵非不有似君荣耀世亦稀闻道西州遗像在使我涕泗空霑衣【先人知小溪县正版籍均赋役闻邑人诵之画像犹存】
　　众乐亭【在鄞县西湖中钱公倚所建】
　　横桥通废防华宇出荒榛风月逢知已湖山得主人使君如独乐众庻必深颦何以知家给笙歌满水濵
　　送章伯鎭知湖州
　　江外饶佳郡吴兴天下稀莼羮紫丝滑鲈脍玉花肥星斗寒相照烟波碧四围栁侯还作牧草树转清辉
　　皇后阁春帖子
　　庆寿风烟接未央飞楼复道鬰相望春来无以消长日闲取经书教小王
　　夫人阁春帖子
　　圣主终朝视万机燕居専事飬希夷千门永昼春岑寂不用车前插竹枝【以上传家集】
　　【诗林广记司马公此帖亦皆寓讽劝之意】
　　始至洛中言懐
　　三十余年西复东劳生薄宦等飞蓬所存旧业唯清白不负君恩有朴忠早避喧烦真得策未逢危辱好收功太平触处农桑满嬴取闾阎鹤发翁
　　【石林诗话温公熙宁闲自长安得请防台而归作】
　　过尧夫天津居
　　草輭波清沙路微手携筇杖着深衣白鸥不信忘机久见我犹穿栁岸飞
　　【闻见前録公判西京畱司御史台遂居洛买园于尊贤坊以独乐名之尝谓康节曰光陜人先生卫人今同居洛即乡人也有如先生道学之尊当以年德为贵官职不足道也一日着深衣自崇德寺书局散歩洛水隄上因过天津之居谒曰程秀才云既见温公也问其故笑曰司马出程伯休父故曰程】
　　耆英会
　　洛下衣冠爱惜春相从小饮任天真随家所有自可乐为具虽微谁笑贫不待珍羞方下筯只将佳景便娱賔庾公此兴知非浅藜藿终难作主人
　　作真率会伯康君从七十八岁安之七十七岁正叔七十四岁不疑七十三岁叔达七十歳光六十五歳合五百一十歳口号成诗用安之前韵
　　七人五百有余歳同醉花前今古稀走马鬬鸡非我事纻衣丝发且相辉
　　经春无事连翩醉彼此往来能几家切莫辞斟十分酒尽从他笑满头花【以上洛中耆英会诗】
　　和景仁卜居许下景仁顷见许居洛今而倍之故诗颇致其怨
　　壮齿相知约歳寒索居今日鬓俱斑拂衣已解虞卿印筑室何须谢傅山许下田园虽有素洛中花卉足供闲他年决意归何处便见交情厚薄间
　　次韵谢杜祁公借观五老图
　　脱遗轩冕就安闲笑傲丘园纵倒冠白发忧民虽种种丹心许国尚桓桓鸿冥得路高难慕松老无风韵自寒闻说优游多唱和新篇何惜画图看【鐡网珊瑚】
　　句
　　烟曲香寻篆杯深酒过花【明道杂志】
　　石扬休
　　扬休字昌言眉山人举进士历刑部员外郎知制诰同判太常寺迁工部郎中卒【鹗按司马温公诗自注云释褐昌言除同州推官光华州判官是与温公同年也东都事畧扬休喜闲放平居飬猿鹤收图书以自适工于诗什世称其才】
　　谢文莹师携琴见访
　　郑卫湮俗耳正声追不回谁传广陵操老尽峄阳材古意为师复清风寻我来幽隂竹轩下重约月明开【湘山野録皇祐闲馆中诗笔石扬休最得唐人风格】
　　海棠
　　开尽妖桃落尽梨浅荂深萼照华池都縁西蜀盘根逺岂是东君属意迟烟惨别容醺宿酒露凝啼脸湿胭脂须知贾相风流甚曾许神仙品格竒【海棠谱】
　　吕公着
　　公着字晦叔夷简子举进士累迁殿中丞神宗朝官资政殿大学士哲宗即位拜右仆射兼中书侍郎元祐三年拜司空同平章军国事薨赠太师申国公諡正献入党籍有集
　　分题得瘿木壶
　　天地产众材任材谓之智栋桷与楹杙小大无有弃方者以矩度圆者中规制嗟尔木之瘿何异肉有赘生成拥肿姿赋象难取类櫽括所不施钩绳为尔废大匠睨而往恻然乃有意孰非造化功而终朽不器刳剔虚其中朱漆为之伪防浆挹酒醴施用惟其利牺象非不珍金罍非不贵设之于楹阶十目肻注视幸因左右容及见为竒异人之于才性夫岂逺于是性虽有不善在教之揉励才亡不可用由上所措置饰陋就其长皆得为良士执一以废百众功何由备是惟圣人心能通天下志【宋文鉴】
　　【风月堂诗话欧公居颍上申公吕晦叔作太守聚星堂燕集赋诗分韵公得松字申公得雪字刘原父得风字魏广得春字焦千之得石字王回得酒字徐无逸得寒字又赋室中物公得鹦鹉螺杯申公得瘿木壶刘原父得张越琴魏广得澄心纸焦千之得金星砚王回得方竹杖徐无逸得月砚屏风又赋席闲果公得橄榄申公得红蕉子刘原父得温柑魏广得凤栖焦千之得金橘王回得荔枝徐无逸得杨梅又赋壁闲画像公得杜甫申公得李文饶刘原父得韩退之魏广得谢安石焦千之得诸葛孔明王回得李白徐无逸得魏郑公诗编成一集流行于世当时四方能文之士及馆阁诸公皆以不与此会为恨南窗纪谈欧公称赏此诗以为有宰相器】
　　吕公弼
　　公弼字賔臣夷简仲子赐进士出身历枢密直学士知成都府神宗朝进枢密使出知外郡为西太一宫使薨赠太尉諡惠穆
　　琴台
　　烟树重城侧琴台千古余早为梁苑客晚向茂陵居赋给尚书笔归乘使者车清风觌旧隐长自耸乡闾
　　严眞观
　　卜肆帘地依然门径开沈冥时已往思慕客犹来鸟啄虚檐壊狐穿古井摧空余旧矶石岁歳长春苔【以上成都文类】
　　赵　众
　　众官龙州签判与司马温公同时
　　题倅防吏隐堂
　　满耳江声满目山此身疑不在人寰民含古意村村静吏束刑书日日闲【方舆胜览】
　　张　征
　　征字百常陈畱人宝元元年进士甲科
　　自然亭
　　久雨妨渔复滞樵自然亭上一逍遥万縁不是闲中起百事唯于睡里消老去自知如蠛蠓病来谁悟似芭蕉爱名之世忘名客幸有山林旧市朝【瀛奎律髓】
　　书故三司副使陈公亚之诗轴后【欵题元丰三年】
　　破锦囊开玉振金舍人胸次右丞心为时黼藻衣冠薮与国丹青翰墨林慷慨似谁双舞劒风流随处一歌琴燕贻苦志追先烈子夏何须论浅深【鐡珊瑚】
　　吴　充
　　充字冲卿建安浦城人育弟宝元元年进士熙宁中累迁检校太傅枢密使代王安石为中书门下平章事监修国史罢为观文殿大学士西太一宫使卒赠司空兼侍中諡正献
　　听读诗义感事【时修撰经义所初进二南有防资政殿进读】
　　雪销鳷鹊御沟融燕见殊恩缀上公昼日乍惊三接宠正风获听二南终解颐共仰天顔喜墙面才容圣域通午漏渐长知禹惜侍臣何术补尧聪【王荆文公诗自注】
　　史院席上作
　　兰台开史局玉斝赐君余賔友求三事规摹本八书汗青裁仿此衰白盍归欤诏许从容会何妨醉上车【挥麈后録神宗朝诏修仁英两朝国史开局日诏史院赐筵时吴冲卿为首相提举二府及修史官就席上成诗冲卿唱首】
　　送张君宰吴江
　　全吴风景好之子去歌夜犬惊胥少秋鲈饷客多县楼疑海蜃衙鼔荅江鼍遥想晨凫下长桥正緑波【明道杂志】
　　题招提院静照堂
　　人说招提好师从静照来亲携玉堂句徐叩荜门开好事能如此题诗岂易哉明年得东守系舸一裵回【至元嘉禾志】
　　遥赠钱公辅
　　使君新自四明归邀我同为众乐诗山川可爱惜未见昼想夕思心为罢恍然神遇若有得赍身乃在天之涯涨海连空四无岸天吴却坐鲛人观以手挥弄日月丹能令桑田变弥漫海边偶到山城中山城二月多春风牛羊闲暇夕阳晚楼阁参差朝雾浓一山澑佛头緑环以翠屛风六曲人烟扰扰事嬉游落花啼鸟满汀洲中为台榭鬬十二上有藻井排文楸旁人指点此何许云是四明行乐处此乐为民非为身始知集贤钱使君使君风韵谁之比政事次公诗短李醉凭熊轼劝耕畴狂取螺杯翻舞袂侬爱使君君勿归诏书夺去何如为闲侍玉皇香案侧银台深阻无消息意迷却悟坐空斋忽省君诗昨日来叠纸为君书所见不知众乐诚然哉【延祐四明志】
　　宋敏求
　　敏求字次道绶子赐进士第为馆阁校勘治平中知制诰神宗朝忤王安石以右谏议大夫奉朝请寻除史馆修撰集贤院学士加龙图阁学士卒赠礼部侍郎有书闱前后集西垣制辞文集
　　史院席上奉和首相吴公元韵
　　二圣垂鸿烈天临四纪余元台来率属赐会宠刋书世业叨荣甚君恩可报欤衮衣相照烂归拥鹿鸣车【挥麈后録】
　　题招提院静照堂
　　丛林起新构燕坐水云乡本自禅心静能令世累忘幡花围昼永钟梵度宵长归裓新篇富笼纱映宝坊【至元嘉禾志】
　　薛利和
　　利和字天益兴化人宝元元年进士历知春潮惠三州迁屯田员外郎
　　谢王介甫
　　一路生灵陡蝢贫庙堂康济岂无人君侯若问茶租日请把茶租乞与人
　　【莆阳文献熙宁二年王安石议茶欲擢利和提举广东茶事利和作诗谢之云云遂就常调通判广州茶法卒不行】
　　栁应辰
　　应辰武陵人宝元元年进士仕至尚书都官员外郎永州通判
　　刻浯溪石上
　　浯溪石上大江边心记闲将此地镌自有后人来屈指四千六百甲寅年
　　【容斋五笔浯溪石上有大押字题云押字起于心心之所记人不能知大宋熙宁十年甲寅歳武陵栁应辰仍有诗云云阆中陈思防云栁都官欲以怪取名者所至防押字盈丈莫知其何为押字古人书名之草者施于文记以自识别耳今镌刻广博如许已可怪矣好事者谓能袪逐不祥眞大可笑】
　　邵　必
　　必字不疑丹阳人亢从父宝元元年进士官龙图阁直学士知成都
　　题钱公辅众乐亭
　　海边民物鲜欢娱太守经营与众俱园圃新阴多杞栁池塘生意足鱼蒲长空不碍髙飞鹄浅水兼容短胫凫此乐有谁知我趣归来红斾日西防【延祐四明志】
　　裴若讷
　　若讷常州江阴人宝元元年进士
　　江隂絶句
　　紫莼江上是吾家一叶扁舟一钓车何必陶公种鱼法雨汀烟渚尽生涯【锦绣万花谷】

　　宋诗纪事巻十四
　　钦定四库全书
　　宋诗纪事巻十五　　　　　　钱塘厉鹗撰李大临
