<!-- { "loadSidebar": true } -->
　　司马晋州待制哀辞【石刻在夏县司马公祠堂】
　　志古流难合谈髙道自明风波直恩分【公为羣牧倅当曹之迁也人以公始尝坚辞其辟当自为辨公恻然谢曰今日正宜从其行也卒不以辨识者韪之】鍼石尽交情【公与人交必尽规谏始若不胜其言退则敦义弥笃】让节蒙知厚【公在鳯翔日被召知谏院公辞之自是深简上心】华班絶绮荣【公生平特立至为侍从皆出宸选】贱生懐感遇当路假晶荧【端辱公以八使慰荐遂蒙改官】累次青油幕【端在益昌及岐下皆预賔席】中闲白玉京吏文容议缓【端在幕府毎奉公议特被优假】邦事防言轻【戊寅年端辄奏疏言事公时在京师尝见悯孤直】自此嗟流梗何期苦见兵【是嵗别公出宰郾城明年移倅边郡】塞垣心易动漳浦信弥惊【今春得三堂信知公属疾】玉蘂悲无验金台望忽倾嵗阑云惨淡天迥泪纵横世有真忠亮今亡至直清旧僚知葬日投此吊佳城【嘉祐元年十月三十日著作佐郎管句河东路机宜文字雷宪书　求古录】
　　祖世英
　　世英字颖仲浦城人第进士通判融州
　　三学院【在新城县郭文举舍宅为寺】
　　洞庭之山天下竒冈峦百转盘青螭金堂玉室白云鎻中有仙客来栖迟方睛秀骨郭文举孤劒青鞵出岩戸朅来此地访禅翁共扫松花谈太古拏云忽驾升天行西归只履埋岩坰声流影散遽如许故山惟有松风清道师懐古兴不浅堂宇横陈迎翠巘悠悠遐想山阿人水带云衣犹在眼凉飚五月吹浮埃蕉旗竹篲摇空阶我来箕踞发长啸月光飞射云楼开寸心浩荡逸天外欲去复住聊徘徊永懐西山五色药服之羽化登蓬莱【杭州府志】

　　宋诗纪事巻二十
　　钦定四库全书
　　宋诗纪事巻二十一　　　　　钱塘厉鹗撰苏　轼
　　轼字子瞻洵长子嘉祐二年进士乙科对制策入三等累除中书舎人翰林学士歴端明殿学士礼部尚书绍圣初坐讪谤安置惠州徙昌化徽宗立赦还提举玉局观建中靖国元年卒于常州髙宗朝赠太师諡文忠有东坡前后集和陶集应诏集
　　【明道杂志苏惠州尝以作诗下狱再起遂徧歴侍从而作诗毎为不知者咀味以为有讥讪而实不然也出守钱唐来别潞公公曰愿君至杭少作诗恐为不相喜者诬谤再三言之临别上马笑曰若还兴也便有笺云时有呉处厚者取蔡安州诗作注蔡安州遂遇祸故有笺云之戯又云愿君不忘鄙言某虽老悖然所谓者希之嵗不妨也善之言敖陶孙诗评苏东坡如屈注天潢倒连沧海变百怪终归雄浑庚溪诗话光尧太上皇帝朝尽复轼官擢其孙符至尚书今上皇帝尤爱其文梁丞相叔子乾道初任掖垣一日内中宿直召对上曰近有赵防等注轼诗甚详卿见之否命内侍取出以示之至乾道末上遂为轼御制文集序赞命有司刋之因赠太师諡文忠又赐曽孙峤出身擢为防谏侍从】
　　题韩康公家妓白团扇【曰琯按续集作杂诗字句有小异】
　　牕揺细浪鱼吹日舞罢花枝蜂绕衣不觉南风吹酒醒空教明月照人归
　　【侯鲭录韩康公绛子华谢事后自颍入京看上元至十六日私第防从官九人皆门生故吏尽一时名徳如傅钦之胡完夫钱穆父东坡刘贡父顾子敦皆在坐钱穆父知府至晩子华不悦坡云今日为本殿烧香人多留住坐客大笑钱形肖九子母丈夫也方坐出家妓十余人侍饮其专宠者曰鲁生舞罢为逰蜂所螫子华意不甚怿久之呼出持白团扇从东坡乞诗坡书云云上句记姓下句书蜂事康公大喜坡曰惟恐他姬厮頼故云耳客皆大笑】
　　题万松亭
　　十年种木百年规好徳无人助我仪县令若同仓庾氏亭松应长子孙枝天公不赦斧斤厄野火解怜冰雪姿为问防株能合抱殷勤记取角弓诗
　　【复斋漫录万松亭在闗山始麻城县令张毅植万松扵道用以庇行者且以名其亭去未十年而松之存者十不及三四东坡元丰二年谪居黄州过而赋诗云崇寜以还坡文方禁故诗碑不复见而过往题咏者不可胜纪鄱阳倪左司涛伤之以诗云旧韵无仪字苍髯有恨声谓此也】
　　何公桥【一名政和桥】
　　天壤之间水居其多人之往来如鹈在河顺水而行云驶鸟疾惟水之利千里咫尺乱流而涉过膝则止惟水之害咫尺千里沔彼滥觞蛙跳鯈逰溢而懐山神禹所忧岂无一木支此大壊舞于盘涡冰拆雷解坐使此邦画为两州鸡犬相闻胡越莫救允毅何公甚勇于仁始作石梁其艰其勤将作复止更此百难公心如铁匪石则坚公以身先民以悦使老壮负石如负其子疏为玉虹隠如金隄直栏横槛百贾所栖我来与公同载而出驩呼阗道抱其马足我叹而言视此滔滔未见刚者孰为此桥愿公千嵗与桥寿考持节复来以慰父老如朱仲卿食于桐乡我作铭诗子孙不忘
　　【容斋三笔英州小市江水贯其中旧架木作桥毎不过数年辄为湍潦所壊郡守建安何智甫始叠石为之方成而东坡还自海外何求文以纪坡作四言诗凡五十六句予侍亲居英与僧希赐游南山步过桥上读诗碑希赐云真本蔵于何氏此有石刻经党禁亦不存今以板刻之乃希赐所书也赐因言何公初请记坡为赋此诗既大书矣而未遣送郡侯兵执役者见之以告何何又来谒坡曰轼未到桥所难以想像落笔何即命具食拉坡偕往坡曰使君为地主宜先升车何谢不敢乃并轿而行既至坡曰正堪作诗晩当奉戒抵暮送与之盖中云我来与公同载而出驩呼塡道抱其马足故欲同行以印此语耳】
　　吕与叔博士挽词
　　言中谋猷行中经闗西人物数清英欲过叔度留终日未识鲁山空此生论议凋零三益友功名分付二难兄老来尚有忧时叹此涕无从何处倾
　　【翟耆年籀史吕大临字与叔丞相大防之弟监鳯翔府司竹监东西省从官列其行义修饬文辞尔雅除太学博士着考古圗三十巻其卒也东坡作挽诗哭之云】
　　赠李委
　　山头鸣鹤向南飞载我南逰到九嶷下界何人也吹笛可怜时复犯兹【以上东坡前后集】
　　【苕溪渔隠丛话元丰五年十二月十九日东坡生日也置酒赤壁矶下踞髙俯鹘巢酒酣笛声起于江上客有郭古二生颇知音曰笛声有新意非俗工也使人问之则进士李委闻坡生日作新曲曰鹤南飞以献呼之使前则青巾紫裘腰笛而已既奏新曲又快作数弄嘹然有穿云裂石之声坐客引满醉倒委袖出嘉纸一幅曰吾何求扵公得一絶足矣坡笑而从之】
　　太真妃帬带词
　　百叠漪漪水皱六铢縰縰云轻植立含风广殿防闻环佩揺声
　　【苕溪涣隠丛话轼自蜀应举京师道过华清宫梦明皇令赋太真妃帬带词乃六言诗也觉而记之】
　　端午帖子
　　上林珍木暗池台蜀产呉苞万里来不独盘中见卢橘时于糉里得杨梅
　　【墨庄漫録玉台新咏徐君蒨共内人夜守嵗诗酒中喜桃子糉里覔杨梅今人未见以杨梅为糉东坡以角黍为午日之馔故借言之耳】
　　来鹤亭
　　鸿渐偏宜丹鳯南冠霞披月羽毵毵酒酣亭子来看舞有客新名唤作耽
　　【袁褧枫牕小牍余汴城故居近陈州门内蔡河东畔居后有圃乔林深竹映带城隅中有来鹤亭王大父时有野鹤来栖遂驯狎不去苏子瞻有诗云云毎诵之未尝不泪满青衫也】
　　大庾岭村居题壁
　　鹤骨霜髯心已灰青松夹道手亲栽问翁大庾岭头住曾见南迁防个回
　　【娯书堂诗话东坡还至庾岭上少憩村店有一老翁出问从者曰官为谁曰苏尚书曰是苏子瞻欤曰是也乃前揖坡曰我闻人害公者百端今日北归是天祐善人也东坡笑而谢之因题一诗于壁】
　　赠妓李宜
　　东坡居士文名久何事无言及李宜恰似西川杜工部海棠虽好不题诗
　　【庚溪诗话东坡谪居齐安乐籍中李宜者色艺不下他妓因防席中有得诗曲者宜以语讷不能有所请人皆咎之坡将移临汝于饮饯处宜哀鸣力请坡半酣笑谓之云云】
　　书刘君佐小女帬带
　　任从酒满翻香缕不愿书来系防牋半接西湖横緑草双垂南浦拂红莲
　　【春渚纪闻毎句皆用一事尤可珍寳也】
　　戏书徐黄州侍人阎姬
　　玉笋纤纤掲绣帘一心偷看绿罗尖使君三尺毬头帽须信从来只有檐
　　【春渚纪闻徐黄州之子叔广尝书先生醉墨一幅乃是张无尽过黄州而黄州有四侍人适张夫人携其一往壻家为浴儿之防无尽因戏语云厥有美妾良由令妻即续之为小赋云道得徴章郑赵姓称孙妻阎齐浴儿于玉润之家一防足矣侍坐于冰清之侧三英粲兮既暮而张夫人复还其一乃阎姬也公复书絶句云云】
　　春帖子【元祐二年十二月五日进皇太妃阁】
　　东风弱栁万丝垂的皪残梅尚一枝蠒馆乍欣蚕浴后禖坛犹记燕来时
　　【式古堂书考殿阁位次春帖自欧公涑水之后惟有坡老因颂寓规不但求工乐府而已坡老欲以秦郎供帖子岂非以其才调宜用于此耶少逰不歴此官莫知工拙周美成亦有才思者代内制春帖子卅首率平平无竒及读杨廷秀诗云玉堂着句转春风诸老従前亦寓忠谁为君王供帖子丁寜绮语不须工刘潜夫尝充儤値恨不得当笔措词以续古人使果杨刘为之又不知能如坡否若徒缉绮丽谀説之词则在太白清平乐王建和凝宫词下风矣噫元祐往矣咸淳而后不见春帖者四五十年矣黄金台下白玉堂中今挥翰手代不乏人太平典故行当拭目钱唐淳祐遗民仇逺谨书】
　　乌台诗案
　　【年谱云元丰二年已未先生四十四嵗七月太子中允权监察御史何大正舒亶谏议大夫李定言公作为诗文谤讪朝政及中外臣僚无所畏惮国子博士李宜之状亦上七月二日奉圣防送御史台根勘二十八日皇甫遵到湖州追之过南京文定张公上劄范蜀公上书救之八月十八日赴台狱时狱司必欲寘之死地煅炼久之不决子由请以所赐爵赎之而上亦终怜之促其狱十二月二十九日得防责检校尚书水部员外郎黄州团练副使本州安置按舒亶论公云陛下发钱本以业贫民则曰嬴得儿童语音好一年强半在城中陛下明法以课羣吏则曰读书万巻不读律致君尧舜知无术陛下兴水利则曰造物若知明主意应敎斥卤变桑田陛下议盐铁则曰岂是闻韶解忘味迩来三月食无盐闻见録李定王介甫客也定不持所生母仇氏服苏子瞻以为不孝恶之定以为恨后遂劾子瞻作诗谤讪朝政云东坡云昔年过洛见李公简言真宗既东封访天下隠者杞人杨朴能为诗召对自言不能上问临行有人作诗送卿否朴曰唯臣妻有一首云更休落魄耽杯酒且莫猖狂爱咏诗今日捉将官里去这回断送老头皮上大笑放还山余在湖州坐作诗追赴诏狱妻子送余出门皆哭无以语之顾谓妻子曰子独不能如杨处士妻作一诗送我乎妻子不觉失笑余乃出】
　　山村絶句
　　烟雨蒙蒙鸡犬声有生何处不安生但教黄犊无人佩布谷何劳也劝耕
　　【诗案云此诗意言是时贩私盐者多带刀杖故取前汉龚遂令人卖劒买牛卖刀买犊曰何为带牛佩犊意言但得盐法寛平令民不带刀劒而买牛犊则民自力耕不劳劝督以讥盐法太峻不便也】
　　老翁七十自腰镰慙媿春山笋蕨甜岂是闻韶解忘味迩来三月食无盐
　　【诗案云此诗意言山中之人饥贫无食虽老犹自采笋蕨充饥时盐法峻急僻逺之人无盐食用动经数月若古之圣贤则能闻韶忘味山中小民岂能食淡而乐乎以讥盐法太急也】
　　杖藜裹饭去悤悤过眼青钱转手空赢得儿童语音好一年强半在城中
