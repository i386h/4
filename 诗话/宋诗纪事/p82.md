<!-- { "loadSidebar": true } -->
　　【石林诗话王荆公爲江东提刑巡厯至饶按酒务始至厅事见屏间题诗云云大称赏之问专知官谁所作以季孙对即召与之语嘉叹升车而去不复问务事既至传舍适郡学生持状立庭下请差官摄州学事公判监酒殿直一郡大惊遂知名云】
　　次韵黄鲁直同游郭氏西园
　　雨过西园物物佳栁风竹日掩葵花更无人迹宜清睡奈此池头一部蛙【史容山谷后集注】
　　守关
　　晨鸡三叫未开关畱住行人更解鞍却上月明高处立晓风吹面作清寒【宋文鉴】
　　陪东坡中和堂赏月
　　中和堂上月盛夏似高秋天泻银河水人披紫绮裘气飘闻赤壁语胜诵黄楼归袂接夫子适从何处游【咸淳临安志】
　　寄苏内翰
　　倦压鼇头请左符笑寻颍尾爲西湖二三贤守去非远六一清风今不孤四海共知霜鬓满重阳曾插菊花无聚星堂上谁先到欲傍金樽倒玉壶
　　【石林诗话季孙平之子能作七字诗家藏书数千巻爲杭州钤辖子瞻作守深知之后尝以诗寄子瞻云四海共知霜鬓满重阳曾插菊花无子瞻大喜在颍州和季孙诗所谓一篇向人写肝肺四海知我霜鬓须盖记此也】
　　题子瞻扬州借山亭
　　给事风流在虚亭景趣闲全临故宫水尽致别州山峯势时相向岚光夜不还无时供胜赏厯厯白云间【以上瀛奎律髓】
　　越山寺看泉
　　溪有路莲花引鹫岭无时云雾生聊放一身畱舴艋不逢人处听泉声【呉氏诗永】
　　句
　　诗书鲁国眞男子歌吹扬州作贵人【送孔宗翰知扬州石林诗话】
　　贾　收
　　収号耘老乌程人有诗名喜饮酒其居有水阁曰浮晖李公择苏子瞻与之游倡酬极多苏去收作亭以怀苏名有诗一编号怀苏集
　　【湖州府志东坡尝写古木怪石书其后赠贾耘老云今日舟中霜寒十指如悬槌适有人致嘉酒遂独饮一杯醺然径醉念贾处士贫甚无以慰其意爲作古木怪石一纸每遇饥时辄一开看饱人否若呉兴有好事能爲君月致米三石酒三斗终君之世者当便以赠之不尔可令双荷叶收掌须添丁长以付之也双荷叶贾侍姬添丁贾之子事详沈偕诗】
　　题有美堂
　　自刋宸画入云端神物应须防翠峦吴越不藏千里色斗牛常占一天寒四檐望尽囘头嬾万象搜来下笔难谁信静中疎拙意畧无踪迹到波澜
　　【庚溪诗话钱塘呉山有美堂乃仁宗朝梅挚公仪出守杭上赐之诗有曰地有呉山美东南第一州梅以上诗名堂士大夫畱题甚众东坡倅杭因令笔吏尽录之而未着其姓名默定诗之高下遂以贾收诗爲冠因此与耘老游从】
　　和沈君与送蟹
　　彭越孙多伏下风蝤蛑奴视敢称雄江湖纵养膏腴紫鼎镬终烹爪眼红嗍称呉儿牙似镀劈惭湖女手如葱独怜盘内秋脐实不比溪边夏殻空【齐东野语】
　　舒　焕
　　焕字尧文徐州敎授
　　和苏子瞻观百歩洪原韵
　　先生何人堪并席李郭相逢上舟日残霞明灭日脚沈水面浮光天一色磷磷石若铁林兵翻激奔冲精甲白岸头旌旗蔟五马一艣飞艎信东下入夜寒生波浪间汗衣如逐秋风干相忘河鱼元出没得性沙鸟鸣关关委蛇二龙乃神物游乐诸溪诚爲难筑台种栁恐不暇天下龙雨须公还【苕溪渔隐丛话】
　　顔　几
　　几字几圣钱塘人
　　狱中寄酒友
　　不灵身祸有胎刀从林甫笑中来忧惶囚系二十日辜负醺酣三百杯病鹤虽甘低羽翼罪龙尤欲望风雷诸豪但是知心友谁遣尊罍向北开
　　句
　　白日尊中短青山枕上高
　　【春渚纪闻钱塘顔几圣俊伟不羁性复嗜酒无日不饮东坡先生临郡日适当秋赋几于场中潜代一豪子刘生者遂魁送举子致讼下几吏久不得饮密以诗付狱吏送外间酒友吏以呈坡坡因缓其狱会赦得免一日醉卧西湖寺中起题壁云云不数日而卒】
　　袁　毂
　　毂字公济鄞人试秩馆职首荐与东坡倡和
　　次韵刘景文登介亭
　　东南富山水所病在卑溽隂晴变朝暮梅雨大田足翰苑宴高堂金斚浮蚁緑清泠四座耳醉饱五经腹亭午登介亭萦纡俯山麓行路愁暍死是月丁初伏乗高瞰羣峯前后浪奔逐三吴在指掌百粤入双目汉忧分朱轓尧意注黄屋下舆曾未几传命甚邮速霸遂伏下风元白仰髙躅倡余而和汝谈笑唾珠玊所恨继者贫囊箱无寸幅刘侯世良将文史三冬读坐啸边骑却行歌燕旦哭儒将久寂寥断今日续所得最在诗铦利锋莫触唱酬黄巻上如响荅空谷王侯富方丈熊掌我所欲独馁不得饱中心但诚服【王梅溪苏诗集注】
　　许仲蔚
　　仲蔚字子均杭之新城令曾和东坡十韵诗
　　杜公井【井在新城唐大顺间淮南杨氏遣兵围城城乏水兵民穿井百余尺不得泉杜棱至诚请之泉立至城得不陷人目爲杜公井】
　　德地见图牒神机发杜棱寇围炎甚火壶渇冽于冰古邑桑田换云源鉴面澄如今风月夕煮茗诧山僧【咸淳临安志】
　　何去非
　　去非字正臣浦城人累举对防称旨授左班殿直武学博士后以东坡荐授承奉郎司农寺丞通判庐州有集
　　次韵翟公巽猩猩毛笔
　　貎妍足巧语躯恶招歋歈赋形具人兽宁脱荆榛居肉尝登俎鼎饷餽传甘腴失计堕醉鄕顚踬无与扶柔毫传束缚航海归仙癯浴质逸少池摛藻知章湖杀身固有用赋芋从众狙坐令宣城工无复夸栗须【宣城出栗防须也】文房甲四宝万兎慙防肤数管友十年闭门赋三都之子信豪迈嗜学每致劬未冠游胶庠已推经行儒蓬山天禄阁峥嵘凌碧虚期予早登蹑同舍校鲁鱼【墨庄漫録】
　　何颃之
　　颃之字斯举黄冈人从苏黄学【曰琯按道山清话作颉之】
　　观李伯时题阎立本西域图
　　穷荒未信子年欺自笑山林老一枝海上尝思防巻天涯欲化鸟工窥丹青阎令如曾到风俗张骞旧独知公喜著书尤博雅山经暇日补残遗【能改斋漫录】
　　句
　　身到瀛洲须命好官称庾氏莫言卑【寄钱伸监仓　合璧事类后集】长安古碑用乐石虿尾银钩擅精密缺讹横道己足哀况复镌裁代甎甓有如天呉及紫凤顚倒在衣吁可惜【道山清话天圣中诏营浮图姜遵在永兴毁汉唐碑之坚好者以代甎甓何斯举诗云云】
　　邵　迎
　　迎高邮人登进士
　　【渑水燕谈邵迎高邮人博学强记尤长于诗爲人恭俭孝友长于吏事而清羸多病奇蹇不偶登进士十余年官止州县穷死无嗣其妻困苦子瞻哀之集其文爲之引以爲原宪之贫顔囘之短命扬雄之无子冯衍之不遇皇甫士安之笃疾彼遇其一人犹哀悼而君兼之非命也哉】
　　句
　　盐豉调羮金液腻橙韲荐鲙玉丝肥【蟹畧】
　　王　祐
　　祐官礼部侍郎出守长沙奉诏祷南岳访魏夫人坛得异人率子廉东坡作率子廉传
　　赠率子廉
　　下瞰虚空临绝涧上排烟雾倚山巓四边险绝无猨鸟独卧深云二十年【能改斋漫録】
　　朱　炎
　　答讲僧
　　四大不须先后觉六根还向用时空难将语默呈师敎只在寻常语默中
　　【苕溪渔隐丛话东坡言从上人爲余言有节度判官朱炎学禅久之忽于楞严经若有得者问讲僧义江云此身死后此心何在江云此身未死此心何在炎良久以偈荅云云师可之】
　　刘　賔
　　賔官至太傅
　　郢州白雪楼
　　江上楼高十二梯梯登偏与白云齐人从别浦经时去天向平芜尽眼低寒色不堪长黯黯秋光无奈更凄凄阑干曲尽愁无尽水正东流日正西
　　【皇朝类苑郢州白雪楼素多题咏一日守倅燕集是楼方命坐客赋诗时刘太傅賔以恙羇置是郡不得预会遂使人持诗以献才致萧散一坐爲之阁笔】
　　朱　适
　　句
　　烧残红烛客未起歌断一声尘绕梁
　　【补梦溪笔谈朱适高邮士人纳妇之夕梦爲诗两句不逾月卒】
　　侯　穆
　　穆字清叔汝阳人
　　寒食饮梨花下
　　共饮梨花下梨花插满头清香来玉树白蚁泛金瓯妆靓青娥妒光凝粉黛羞年年寒食夜吟绕不胜愁【云斋广録侯穆有诗名因寒食郊行见数少年共饮于梨花下穆长揖就坐众皆哂之或曰能诗者饮乃以梨花爲题穆吟此诗众客阁笔】
　　陈智夫
　　智失襄阳人长于歌诗遇异人授吐纳之术佳句多于梦中得之
　　句
　　花笑似畱客鸟啼如唤人　野花临水数枝恨芳草连天千里情【遯斋闲览】
　　刘　郛
　　郛青州推官
　　谐谑诗
　　坐上若有一点红斗筲之器饮千钟坐上若无油木梳烹龙庖凤都成虚【迂斋诗话】
　　胡志道
　　夜宿仙都山闻松声作
　　仙都古洞天云阙高嵲嵲新宫欣然成碧瓦灿鳞列我时宿琳房六月失烦热松声起中夜梦枕忽惊辍天籁鸣虚徐玉箫递泠彻凤歌谐律吕鹤舞想应节安知非羣仙宴罢揺佩玦从来筝笛耳一洗万相灭【仙都山志】
　　黄帝祠宇李阳冰篆在缙云山
　　李侯神仙才宇宙在其手古篆夸雄奇铁柱贯金钮标榜黄帝祠字画气浑厚想当落笔时云梦吞八九每传风雨夜蜿蜿龙蛇走光怪发岩窦草木润不朽物烦防诃一旦忽失守随烟遽飞腾无复世间有因访山中人石刻尚仍旧谁能一新之易若运诸肘【宋艺圃集】
　　胡　份
　　份字子文缙云人官国子司业
　　仙都山
　　鸟道盘空上松根抱石生羽人分两舍鸡犬自闻声【仙都山志】
　　李士举
　　士举官浙运使
　　过仙都徐氏山居
　　四海无尘战马闲稻粱桑柘緑回环不知尽是君王力华屋重重对好山【仙都山志】
　　郭　瑄
　　瑄官泾州监副
　　泾州怀古
　　危坡下尽见残墉势扼长川万古雄泾水无泥分畎浍囘山有脉自崆峒唐文曾祀龙君庙汉武犹存阿母宫更喜笔峯青翠处雨余疑是画图中【陜西通志】
　　叶集之
　　送李道父辟大名司録
　　李侯江南英身老自藏器读书尽百纸落笔必千字况兼熊豹姿特负纵横志凄其望高躅异世犹一致大名国北门自昔雄元帅名贤愼柬拔荐引必同类操持纪纲地实借循良吏要成百链刚小大须厯试【合璧事类后集】
　　李膺仲
　　题自画芦雁
　　晚来无事理扁舟吹起骚人漫浪愁过雁飞鸿三两字淡烟寒日荻花秋【声画録】
　　王　山
　　山魏人
　　荅盈盈长歌
