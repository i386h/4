<!-- { "loadSidebar": true } -->
　　维扬后土庙琼花安业唐昌宫玉蘂判然二物本不同唤作一般良未是琼花雪白轻压枝大率形模八仙耳山谿野路多见之樵斧摧残如狝薙比之玉蘂似实非金粟冰丝那有此花须中有碧胆瓶别出玲珑髙半指清馨静夜冲九天招隐瑶台女仙子乗风跃马汗漫游偷折繁香分月姊紫茎柘叶荼防条少到寻常人眼底翰林内苑集贤阁露承天近尺咫后人不识天上花又把山矾轻比拟叶酸而涩供染黄不着霜缣偏入纸江乡老少知此名郑玚音无正字方言土谚随舌讹鸟马成焉固应尔
　　山丹
　　团栾綘蘂发枝闲铅鼎成丹七返还乞与幽人伴幽壑不妨相对两朱顔【以上全芳备祖】
　　黄杨岩
　　暮秋访幽隐谢屐淩崩空行到山根门还与平地同举手抉层云下视无高峯疎藤挂赤虬枯苔糁青茸回首三神山缥缈沧海东指防笑语高吹声半天中安得大鹏背载我游无穷【延平府志】
　　林　防
　　防三山人右科首选庆元中以閤门舍人守潮州
　　题观稼亭【在潮州西北一里湖山下唐贞元闲御史中丞李宿建】
　　咫尺移文唤即譍此亭便可配韩亭溪流横过一湾碧山色平分两岸青落日钟声鸣逺树半空塔影倒寒汀云烟满目皆亲种留与邦人作畵屏【广东通志】
　　吕祖俭
　　祖俭字子约成公弟用父防入官为太府丞疏论韩侂胄安置韶州改吉州量移筠州卒理宗朝赐諡曰忠有大愚叟集
　　泛舟至竹洲【沈焕叔晦所居】
　　朝光拍天浮竹洲隐然一面城之幽中有高士披素裘我欲从之恐淹留探囊百金办扁舟又烦我友着意修微风一动生波头飞棹来徃倦则休兀兀坐曹如系囚吏余秪有万斛愁一生安坐无防求今日栖迟如置邮脱防露顶固狂流俯首折腰亦可羞誓将入海登之罘弃置人间绕指柔苍然暮色下羊牛出处语黙两悠悠九原可起栁栁州燕坐相与未始游【至正四明续志】
　　题史子仁碧沚
　　相家小有四明山更葺桃源莽闲四靣楼台相暎发一川烟水自湾环
　　中川累石势嵯峩城外遥岑耸翠螺旧说夕阳无限好此中更得夕阳多
　　【宁波府志子仁名守之心非叔父弥逺所为着升闻録以寓规谏避势逺嫌退处月湖与慈湖诸公讲肄为乐宁宗御书碧沚字赐之】
　　吕祖异
　　祖异东莱人
　　呈洞霄孙元素
　　匹马先来破晓云千章乔木翠缤纷山围道院窗窗见泉出丹池处处分酒好便能浇磈磊饭香何必御羶荤明朝又踏红尘去多羡烟霞总属君【洞霄诗集】
　　张　震
　　震字东父号无隐居士蜀之益宁人庆元中知湖州除福建提刑
　　遂宁府作
　　春苖半没胫社酒期满腹肩舆太守醉灯火归骑趣唯有汉月明依然照山曲【方舆胜览】
　　钱　鍪
　　鍪庆元间衡州守赵忠定汝愚谪永州至衡道病鍪窘之暴薨天下闻而寃之
　　次袁尚书巫山十二峯二十五韵
　　文昌仙伯天人姿爱山寻胜如书痴忽摩台符歴参井麾幢泝峡春迟迟山林川后总效职万壑千岩俱献奇就中巫山絶雄胜插天紫翠相参差神妃来下佩声逺驻此名地相安之峯旋地转自前后屹立万马如追随两山有川幻天巧禹功到此神应疲仰天照眼如疋练舟行掣电翻云旗迅帆竞惜峯峦过艅艎望眼裳褰帷悬崖下有欲落石古木上有参天枝龙登鹤聚仙既集云升暗天如低从来三峡号至险高牙稳泛相游嬉扬旌一览天下胜词源倒峡知优为尝闻奇观天亦惜遇贤辄与因其时少陵寓此虽穷寂妙语惊人多在兹雕镌万象发天閟衙官屈宋声争驰公今曵履星辰上调元妙手行将施天敎来作东道主欢声和气生江湄公来顿觉雪山重青城增气连峨眉首驱巫阳入新句一洗前作堪解颐英词从此徧蜀道迥出尘表无纤缁尝忧此地难久驻转首絶景成嗟嘻直欲使拂素练图翠嶷写松峦起云之状模翠屛栖凤之嵋终朝诵公有声画却来看此无声诗【全蜀艺文志】
　　赵　蕃
　　蕃字昌父旸之曾孙其先郑州人南渡寓信州之玉山用防入仕监衡州安仁赡军酒库理宗立除太社令不拜转承议郎直秘阁致仕卒諡文节有章泉集
　　【刘漫塘志墓云先生在太和便座有斋榜曰思隐盖当筮仕之初巳有山林之思在官清苦唯以赋咏自娯以是受知于吉之乡先生杨公万里赠诗有云西昌主簿如禅僧日飱秋菊嚼春冰又云劝渠未要思旧隐且与西昌作好春又赞云貎恭气和无日下推敲之势神清骨耸非山头瘦苦之容一笑诗成万象春风】
　　【刘后村跋云近嵗诗人唯赵章泉五言有陶阮意】
　　挽赵丞相汝愚
　　五王不觧去三思石显端能杀望之未到浯溪读唐颂巳留衡岳伴湘累生前免见焚书祸死后重刊党籍碑满地蒺藜谁敢哭漫留楚些作哀辞【方舆胜览】
　　荅施荣甫
　　昨韵村中好客希今吟临水送将归笑谈未了风吹断何日重来款竹扉【诗家鼎脔】
　　上巳
　　朝来一快隂晴东郊百鸟间闗鸣受风栁条不自惜蘸水桃花可怜生不见山隂兰亭集况乃长安丽人行东西南北俱为客且送江头返照明【瀛奎律体】
　　哭蔡西山
　　鹃叫春林复递诗雁回霜月忽传悲兰枯蕙死迷三楚暗云昏碍九疑早歳力辞公府檄暮年名与党人碑呜呼季子延陵墓不待镵辞行可知
　　【栁溪诗话朱晦庵书西山墓碣云呜呼有宋蔡季通父之墓效夫子之书延陵墓也当时哭诗推此篇为首】
　　句
　　青云道逺龙媒老白雪词高鬼胆寒【赠阮梅峯】
　　韩　防
　　防字仲止元吉之子有髙节从仕不久即归信上嘉定中卒有防泉集
　　书姜白石昔游诗后
　　平生未踏洞庭野亦不曽登南岳峯因君谈旧游恍如常相从江淮历历转湘浦裘马意气传邉烽吾尝泛大江秖见匡庐松乗风醉卧帆影底高浪直溅岚光浓日暮泊船时是时方严冬雪花压船船背重防摇柁鼓声如钟当年意浅语不到无句可写波涛舂君诗乃如许景物不易供尽归一毫端状此如飞龙人间胜处贵着眼虽有此兴无由逢钱唐山水亦自好奈何薄宦难从容南高北高一千丈潮头日夜鸣灵踪应有隐者为识赏青鞵布韈扶杖筇君无诧彼我媿此急还诗巻心徒忪【白石道人诗集附】
　　懐古
　　近城人语杂深山人语少重露滴烟岚野水见鱼鸟稻粱丰稔外耕凿愿温饱所以桃源人不与外人道少壮既奚为老矣复难强紫芝未必仙采之亦可饷耆耄八九十道可无俯仰所以商山人辞汉宁独往【戴石屏哭防泉诗云雅志不同俗休官二十年隐居溪上宅清酌防中泉慷慨商时事凄凉絶笔篇三篇遗槀在当并史书传自注闻时事惊心得疾而死作所以桃源人所以商山人所以鹿门人三诗盖絶笔也】
　　七月
　　水石云山里归来巳九秋隔城如浅近邻寺始深幽慧逺逢修静文渊说少游径荒殊不埽风叶上牵牛
　　雨多极凉冷
　　焉知三伏巳作九秋风木叶凉应脱禾苖润必丰地偏山吐月桥断水浮空鸡犬邻家外鱼虾小市中
　　晚雨可爱
　　灯火凉秋夜空山雨到檐吹声初甚少落势近频添篱菊丛丛润畦蔬种种霑沈思仍静听香鼎伴书签【以上瀛奎律髓】
　　余　俦
　　俦字季伦号痴斋鄱阳人有蛙吹集
　　题韩仲止壁
　　谒入久不出兀坐如枯荄苍头前致词问我何因来士节久凋丧人情易嫌猜本无性命忧不去安待哉【游宦纪闻余痴斋吾乡诗人也章泉雅爱之作书使访韩仲止及门谒甚久犹未出余题诗壁间拂防去仲防见诗使人追之不返】
　　范　模
　　模字叔笵丰城人有竹林类槀
　　哭赵忠定
　　日月开黄道乾坤奠浑仪斯人今巳矣吾道竟何之玉铉忧思苦金縢感慨迟仆碑今复立恨不见封彜鼂董青冥上防龙紫极邉五龙方夹日九虎巳当天夷险丹心直安危白髪巻吊湘人不去何用解胶【南昌府志】
　　姜　防
　　防字尧章鄱阳人萧东夫识之于年少客游妻以兄子因寓居呉兴之武康与白石洞天为邻自号白石道人庆元中曾上书乞正太常雅乐得免解讫不第而卒有白石诗集
　　题严州鸟石寺
　　诸老凋零极可哀尚留名姓压崔嵬刘郎可是疎文墨防防胭脂涴绿苔
　　【鹤林玉露严州乌石寺在高山之上有岳武穆飞张循王俊刘太尉光世题名刘不能书令侍儿意真代书姜尧章诗云云】
　　姑蘓懐古
　　夜暗归云绕柁牙江涵星影鹭眠沙行人怅望蘓台栁曾与呉王扫落花
　　送朝天续集归诚斋时在金陵
　　翰墨场中老斲轮真能一笔扫千军年年花月无闲日处处江山怕见君箭在的中非尔力风行水上自成文先生秖可三千首回施江东日暮云
　　【鹤林玉露姜尧章学诗于萧千岩琢句精工有姑苏懐古诗云云杨诚斋喜诵之尝以诗送江束集归诚斋云云诚斋大称赏谓其冢嗣伯子曰吾与汝勿如姜尧章也报之以诗云尤萧范陆四诗翁此后谁当第一功新拜南湖为上将近差白石作先锋可怜公等皆痴絶不见词人到老穷谢遣管城侬已晚酒泉端欲乞疏封南湖谓张功父也】
　　除夜自石湖归苕溪
　　细草穿沙雪半销呉宫烟冷水迢迢梅花竹里无人见一夜吹香过石桥
　　美人台上昔欢娯今日台空望五湖残雪未融青草死苦无麋鹿过姑苏
　　黄防传呼睡不成投篙细细激流冰分明旧泊江南岸舟尾春风飐客灯
　　千门列炬散林鸦儿女相思未到家应是不眠非守嵗小窗春色入灯花
　　三生定是陆天随只向呉淞作客归巳拚新年舟上过倩人和雪洗征衣
　　沙尾风回一櫂寒椒花今夕不登盘百年草草都如此自琢春词剪烛看
　　笠泽茫茫雁影微玉峯重叠防云衣长桥寂寞春寒夜秖有诗人一舸归
　　桑闲篝火却宜蚕风土相传我未谙但得明年少行役秖裁白苎作春衫
　　少小知名翰墨场十年心事秖凄凉旧时曾作梅花赋研墨于今亦自香
　　环玦随波冷未销古苔留雪卧墙腰谁家玉笛吹春怨看见鹅黄上桞条
　　【文献通考直斋陈氏曰杨诚斋赏此十絶以为有裁云缝月之妙思敲金戛玉之奇声】
　　过垂虹
　　自谱新词韵最娇小红低唱我吹箫曲终过尽松陵路回首烟波十四桥【以上白石诗集】
　　【砚北杂志小红顺阳公青衣也有色艺顺阳公之请老姜尧章诣之一日授简徴新声尧章制暗香疎影二曲公使二妓习之音节清婉公寻以小红赠之其夕大雪过垂虹赋诗云云顺阳公即范石湖】
　　嘉泰壬戌上元日访全老于净林广福院观沈傅师碑隆茂宗画赠诗
　　深衣跨羸骖杳杳春山路入寺君未知闲看移桂树沈碑含秀润隆画出神竒道人那得此老子乃耽之
　　龙井
　　年时六月海扬尘遥见青山起白云闻有高僧来诵咒岩前抛珓问龙君【以上咸淳临安志】
　　灯词
　　灯巳防月气寒舞儿往往夜深还秖应不尽婆娑意更向街心弄影看
　　南陌东城尽舞儿画金刺绣满罗衣也知爱惜春游夜舞落银蟾不肎归
　　【武林旧事都城自旧嵗冬孟驾回巳有乗肩小女鼔吹舞绾者数十队以供贵邸豪家幕次之翫而天街茶肆渐巳罗列灯毬等求售谓之灯市三桥等处客邸最盛舞者往来最多毎夕楼灯初上则箫鼓巳纷然自献于下酒邉一笑所费殊不多往往至四鼓乃还姜白石有诗云云】
　　沙河云合无行处惆怅来游路巳迷却入静坊灯火空门门相似列蛾眉
