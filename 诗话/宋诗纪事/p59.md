<!-- { "loadSidebar": true } -->
　　【诗案云此诗意言百姓请得青苗钱立便于城中浮费使郤又言鄊村之人一年两度夏秋税及数度请纳和粜预买钱今来更添青苗助役钱因此庄家小子弟多在城市不着次第但学得城中语音而已以讥新法青苗助役不便也】
　　塔前古桧
　　凛然相对敢相欺直干凌云未要竒根到九泉无曲处世闲唯有蛰龙知
　　【石林诗话元丰闲苏子瞻系御史狱神宗本无意深罪之时相进呈忽言苏轼于陛下有不臣之意神宗改容曰轼固有罪然子朕不应至是卿何以知之时相因举轼桧诗云根到九泉无曲处世闲唯有蛰龙知陛下飞龙在天轼以为不知已而求地下之蛰龙非不臣而何神宗曰诗人之词安可如此论彼自咏桧何预朕事时相语塞章子厚亦从旁解之遂薄其罪子厚尝以语余且以丑言诋时相曰人之害物无所忌惮有如是也王定国闻见近录王和甫尝言苏子瞻在黄州上数欲用之王禹玉辄曰轼尝有此心唯有蛰龙知之句陛下龙飞在天而不敬乃反求知蛰龙乎章子厚曰龙者非独人君人臣亦皆可言龙也上曰自古称龙者多矣如荀氏八龙孔明卧龙岂人君也及退子厚诘之曰相公乃欲覆人家族耶禹玉曰此舒亶言尔子厚曰亶之唾其亦可食乎】
　　赠孙莘老
　　嗟余与子久离羣耳冷心灰百不闻若对青山谈世事当须举白便浮君
　　【诗案云任杭州通判日转运司差往湖州相度隄岸利害因与知湖州孙觉相见作诗与之某是时约孙觉并坐客如有言及时事者罚一大盏虽不指言时事是非意言时事多不便不得説也】
　　天目山前緑浸裾碧澜堂下看衔舻作隄捍水非吾事闲送苕溪入太湖
　　【诗案云某为先曾言水利不便郤被转运司差相度隄岸又云作隄捍水非吾事意言本非兴水利之人以讥水利之不便也赵彦材云先生倅杭以开运盐河至湖其言作隄捍水非吾事意谓于此可以为隄而事不在已也】
　　秋日牡丹
　　一朶妖红翠欲流春光回照雪霜羞化工只欲呈新巧不放闲花得少休
　　【诗案云杭州一僧寺内开牡丹花数朶陈襄作絶句某和之此诗讥当时执政以化工比执政以闲花比小民言执政但欲出新意擘画令民不得暂闲也】
　　寄子由
　　眼看时事力难任贪恋君恩退未能迟钝终须投劾去使君何日换聋丞
　　【诗案云某初到杭州寄弟辙诗此诗云眼看时事力难任时事谓新法青苗助役等事也言已才力不能胜任意亦是讥新法事烦难了办也】
　　八月十五观潮
　　呉儿生长狎涛渊冒利忘生不自怜东海若知明主意应教斥卤变桑田
　　【诗案云时新有防禁弄潮故云呉儿生长狎涛渊冒利忘身不自怜盖言弄潮之人为贪官中利物致其间有溺死者故朝防禁断某为主上好兴水利因作此诗言东海若知明主意应敎斥卤变桑田意言东海若知此意当令斥卤地尽变桑田此事之必不可成者以讥兴水利之难成也】
　　和李常韵
　　何人劝我此闲来管生衣甑有埃绿蚁濡唇无百斛蝗虫扑面已三回磨刀入谷追穷寇洒涕循城拾弃孩为郡鲜欢君莫叹犹胜尘土走章台
　　【诗案云李常寄来字韵某依韵和之此诗讥新法减削公使钱太甚及造酒不得过百石致管生衣釜甑有尘及言蝗虫盗贼灾伤饥馑之甚以讥朝廷政事阙失及新法不便之所致也】
　　题风水洞
　　山前乳水隔尘凡山上仙风拂桧杉细细龙鳞生乱石团团羊角转空岩冯夷窟宅非梁栋御寇车舆谢辔衔世事渐艰吾欲去永随二子脱讥防
　　【诗案云熙寜七年八月望逰杭州风水洞留题此诗云世事渐艰吾欲去永随二子脱讥谗意谓朝廷行新法之后世事渐以艰难小人多务谗谤某思之不可以合又不可以容故欲弃官求隠居之地也赵彦材诗注云盖言世态可厌欲从冯夷之水居御寇之风驭为可以脱讥防也诗集作欲出诗案作吾欲去今从诗案】
　　和刘道原
　　敢向清时怨不容直嗟吾道与君东坐谈足使淮南惧归去方知冀北空独鹤不须惊夜旦羣乌未可办雌雄庐山自古不到处得与幽人子细穷
　　【诗案云和刘道原见寄诗意谓刘恕有学问性正直故作此美之因以讥讽当今进用之人也敢向清时怨不容是时恕自馆中出监税言非敢怨时之不容子也马融谓郑康成吾道东矣故以比之汲黯在朝淮南寝谋又以比恕之直也又使韩愈云冀北马羣遂空言馆中无人也绍昻昂如独鹤在鸡羣又淮南子鸡知将旦鹤知夜半又以刘恕比鹤谓众人为鸡也诗云具曰余圣谁知鸟之雌雄意言当今朝廷进用之人君子小人杂处如鸟不可辨雌雄也】
　　习射放鹰
　　青盖前头防皁旗黄茅冈下出长围弄风骄马跑空立趁苍鹰掠地飞回望白云生翠巘归来红叶满征衣圣朝若用西凉簿白羽犹能效一挥
　　【诗案云知密州日因祭常山回与同官习射放鹰作此诗意取西凉州主簿谢艾本是书生郤善用兵意以自比言圣朝若用某为将不减谢艾也】
　　和刘攽韵
　　白发相望两故人眼看时事防番新曲无和者应思郢论少卑之且借秦嵗恶诗人无好语夜长鳏守向谁亲少思多睡无如我鼻息如雷撼四邻
　　【诗案云熙寜九年刘攽寄秦字韵诗与某寻和之此诗云眼看时事防番新以讥近日更立新法事多也】
　　十载漂然不可期那堪重作看花诗门前恶语谁傅出醉后狂歌自不知刺舌君今犹未戒炙眉我亦更何辤相从痛饮无余事正是春容最好时
　　【诗案云刘攽闻人唱某小词作诗相戏某和之此诗引贺拔惎以锥刺其子舌戒以言语事以戏攽又不合引王舒狂言为王敦炙其眉事以自比以讥时人不能容狂直之言也】
　　和李清臣韵
　　五斗尘劳尚足留闭门聊欲治幽忧羞为毛遂囊中颖未许朱云地下逰无事防须成好饮思归时亦赋登楼羡君幕府如僧舎日向城西看浴鸥
　　【诗案云弟辙时在徐州李清臣与诗于诗后批云可求子瞻共和某次其韵朱云汉成帝时乞斩张禹汉成帝欲诛之朱云曰臣得地下从龙逢比干逰足矣龙逢比干皆因谏而死某为屡言新法不防施行不合以朱云自比意言圣明之世必无诛戮之事故未许与朱云地下逰及王粲是魏武帝时人因天下乱离故粲在荆州依托刘表作登楼赋中有懐乡思归之心意亦欲作此赋也】
　　送李清臣
　　珥笔西归近紫宸太平典册不縁麟付君此事寜论晋载我当时旧过秦门外想无千斛米墓中知有百年人看君两眼明如镜休把春秋坐素臣
　　【诗案云李清臣差修国史赋诗送之某于仁宗朝曽进论二十五首皆论往古得失贾谊汉文帝时人追论秦之过失作过秦论史记载之某妄以贾谊自比意欲李清臣于国史中载所进论】
　　司马君实独乐园
　　【元城先生语録云老先生于国子监之侧得故营地创独乐园自伤不得与众同也以当时君子自比伊周孔孟公乃以种竹浇花事自比晋唐闲人以捄其弊也胡苕溪云元城所谓当时君子自比伊周孔孟者意诮金陵也】
　　青山在屋上流水在屋下中有五畆园花竹秀而野花香袭杖屦竹色侵盏斝尊酒乐余春棊局消长夏洛阳古多士风俗犹尔雅先生卧不出冠盖倾洛社虽云与众乐中有独乐者才全徳不形所贵知我寡先生独何事四海望陶冶儿董诵君实走卒知司马持此欲安归造物不我舎名声逐我辈此病天所赭抚掌笑先生年来学喑哑
　　【诗案云司马光在西京葺一园名独乐园作诗寄之此诗言四海望光执政陶冶天下以讥见任执政不得其人又言儿童走卒皆知其姓字终当进用缘光曾言新法不便某亦曾言新法不便既言终当进用光意亦讥朝廷新法不便终用光改变此法也又言光郤瘖默不言意望光依前上言攻击新法也】
　　送刘攽通判泰州
　　君不见阮嗣宗臧否不挂口莫夸舌在牙齿牢是中唯可饮醇酒读书不用多作诗不须工海邉无事日日醉梦魂不到蓬莱宫秋风昨夜入庭树莼丝未老君先去君先去几时回刘郎应白发桃花开不开
　　【诗案云此诗云君不见阮嗣宗臧否不挂口莫夸舌在牙齿牢是中唯可饮醇酒言当学阮籍口不臧否人物唯可饮酒勿谈时事意以讥新法不便不容人直言也】
　　送曾巩通判越州
　　醉翁门下士杂遝难为贤曾子独超轶孤芳陋羣妍昔从南方来与翁两聫翩翁今自憔悴子去亦宜然贾谊穷适楚乐生老思燕那因江脍美遽厌天庖羶但苦世论隘聒耳如蜩蝉安得万顷池养此横海鳣
　　【诗案云曾巩通判越州临行馆阁同舍旧例饯送众人分韵得然字韵此诗云但苦世论隘聒耳如蜩蝉以讥近日朝廷进用多刻薄之人议论褊隘諠乱如蝉又云安得万顷池养此横海鳣者以比曾巩贤才也后汉黄宪汪汪如万顷波言安得有度量如黄宪者以容养此宏才也熙寜五年某写书柬寄曾巩言赋役毛起盐法峻急民不安命以讥新法青苗助役烦碎如毛及盐法峻急不堪也】
　　留题风水洞
　　春山磔磔鸣春禽此闲不可无我吟路长漫漫傍江浦此闲不可无君语金鲫池边不见君追君直过定山村路人皆言君未逺骑马少年清且婉风岩水穴旧闻名只隔山溪夜不行溪桥晓溜浮梅萼知君系马岩花落出城三日尚逶迟妻孥怪骂归何时世上小儿夸疾走如君相待今安有
　　【诗案云熙寜七年二月二十七日逰杭州风水洞节推李佖知轼到来先行三日留彼见待某到彼于壁上留题诗末句云世上小儿夸疾走如君相待今安有意以讥讽世之小人多务急进也先生诗话云旧读苏子美六和塔诗云松桥待金鲫竟　独迟留初不喻此语及倅钱唐乃知寺后池中有此鱼金色也昨　复逰池上投饼饵乃畧出不食复入则此鱼自珍贵盖久矣】
　　和刘道原寄张师民
　　仁义大捷径诗书一旅亭相夸绶若若犹诵麦青青腐鼠何劳吓髙鸿本自冥颠狂不用唤酒尽渐须醒【诗案云此诗讥近日朝廷进用之人以仁义为捷径诗书为逆旅但为印绶爵禄所诱则假捷径以进如庄子所谓儒以诗礼发冢故云麦青青又言小人之顾禄位如防鸢以腐鼠吓鸿鹄其溺于利如人之醉于酒尽则自醒也元城先生语录子弟固欲其佳然不佳者亦未必无用处元丰二年东坡下御史狱天下之士痛之环视而不敢捄时张安道在南京愤然上疏欲附南京递府官不敢受乃遣其子恕持至登闻鼔院投进恕素愚懦徘徊不敢投后东坡出狱见其副本因吐舌色动久之问其故东坡不荅后子由亦见之云宜吾兄之吐舌也此事正得张恕力或问其故子由曰独不见郑崇之捄盖寛饶乎其疏有云上无许史之属下无金张之托此语正是激宣帝怒耳且寛饶正以犯许史辈有此祸今乃再讦之是益其怒也且东坡何罪独以名太髙与朝廷争胜耳今安道之疏乃云其文学实天下之异才也独不激人主之怒乎但一时急欲捄之故为此言耳仆曰然则是时捄东坡宜为何说先生曰但言本朝未尝杀士大夫今乃开端则是杀士大夫自陛下始神宗好名而畏义疑可以止之诗案所载不止此余长篇详见别集刋行】
　　御史狱中遗子由
　　圣主如天万物春小臣愚暗自亡身百年未满先偿债十口无归更累人是处青山可蔵骨他年夜雨独伤神与君今世为兄弟更结来生未了因
　　【本序云予以事系御史台狱府吏稍见侵自度不能堪死狱中不得　别子由故作诗授狱卒梁成以遗子由　以上诗林广记】
　　苏　辙
