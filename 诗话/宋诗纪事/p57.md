<!-- { "loadSidebar": true } -->
　　朔风三日暗吹沙蛟龙巻沫喷成花花飞万里夺晓月白日烂堆愁女娲大明广庭踏朝贺雉尾不扫黏官鞾宫中才人承圣顔承觞称夀呼南山三公免责百姓喜斗酒十千谁复悭【以上宛陵集】
　　【六一诗话苏子瞻学士尝于淯井监得西南夷人所卖蛮布弓衣其文织成梅圣俞春雪诗此诗在圣俞集中未为絶唱而异域之人贵重如此子瞻以余尤知梅圣俞者得之因以见遗余家旧畜琴一张乃寳歴二年雷防所斲其声清越如击金石遂以此布更为琴囊二物真余家之寳玩也】
　　书窜诗
　　皇祐辛卯冬十月十九日御史唐子方危言初造膝曰朝有巨奸臣介所愤嫉愿条一二事臣职敢妄率宰相文彦博邪行世莫匹曩时守成都委曲媚贵昵银珰插左貂穷腊使驰驿邦媛将夸侈中赍金十镒为我寄使君竒文织纤宻遂倾西蜀巧日夜急鞭抶红经纬金缕排料鬬八七比比双莲华篝灯戴心出几日成一端持行如鬼疾明年观上元被服稳称质灿然惊上目遽尔有薄诘既闻所从来佞对似未失且云奉至尊于妾岂能必遂回天子顔百事容丏乞臣今得粗陈狡狯彼非一偷威与卖利次第推甲乙是惟隂猾雄仁断宜首黜必欲致太平在列无如弼弼亦昧平生况臣不阿屈臣言天下公奚敢身自防君旁有侧目喑哑横诋叱指言为罔上废汝还蓬荜是时白此心尚不避斧锧虽令御魑魅甘且同饴蜜既知弗可惧复以强词窒帝声亦大厉论奏不容毕介也容甚闲猛士胆为栗立贬岭外春速欲为异物内外官汹汹陛下何未悉即敢救者谁襄执左右笔谓此傥不容盛美有所咈平明中执法懐疏又坚述介言或似狂百岂无一实恐伤四海和幸勿苦仓卒亟许迁英山衢路犹嗟咄翊日宣白麻称快口盈溢阿附连谏官去若懐絮虱其闲因获利窃笑等蚌鹬英州五千里瘦马行防防毒蛇喷晓雾昼与岚气没妻孥不同途风浪过蛟窟存亡未可知旅馆愁伤骨饥仆时后先随猨拾橡栗粤林多蔽天黄柑杂丹橘万室同酿酤抚远无禁律醉去不湏钱醒来弄鸣瑟山水仍竒怪已可消忧郁莫作楚大夫懐沙自沈汨西汉梅子真出为呉市卒市卒且不慙况兹别秉秩
　　【东轩笔录张尧佐以进士擢第累官至屯田员外郎知开州防其侄女有宠于仁宗册为修媛尧佐遂骤迁擢一日中除宣徽节度景灵羣牧四使是时御史唐介上疏引天寳杨国忠为戒不报又与谏官包拯呉奎等七人论列殿上既而中丞御史留百官列班以廷谏卒夺尧佐宣徽使知河阳唐谓同列曰是欲与以宣徽而假河阳为名耳我曹岂可中已耶同列依违不前唐独争之不能夺仁宗谕曰差除自是中书介遂极言宰相文彦博以灯笼锦媚贵妃而致位宰相今又以宣徽使结尧佐请逐彦博而相富弼又言谏官观望挟奸而言渉宫掖语甚切直仁宗怒亟召两府以疏示之介犹诤不已枢宻副使梁适叱介使下殿介诤愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳谏容言人主之美德必望全贷遂贬春州别驾翊日御史中丞王举政救解之改为英州别驾始上怒未巳两府窃议曰若重贬介则彦博不安彦博去即吾属递迁矣既而果如其料当是时梅尧臣作书窜诗云云始尧臣作此诗不敢示人及欧阳修编其集时有嫌避又削出此诗是以少人知故全录焉】
　　赠王英英
　　山阳女子大字书不学常流事梳洗亲传笔法中郎孙妙画蚕头鲁公体
　　【隐居诗话楚州有官妓王英英喜笔札学顔鲁公体蔡襄顷教以笔法晚年作大字甚佳梅尧臣赠之诗云云英英貌甚陋故有不事梳洗之句中郎孙君谟也】
　　咏老人泉
　　泉中有老人隐见不可常苏子居其闲饮水乐未央泉中必有鱼与子日倘佯泉中茍无鱼子持玩沧浪嵗月不知老家有雏鳯凰百鸟戢羽翼不敢呈文章去为伸尼叹出为盛时祥方今天子圣毋滞此泉旁
　　【苕溪渔隐丛话东坡言先君与梅二丈游时轼与子由甚少未有知者梅公独知之家有老人泉公作诗云云圣俞殁今四十年矣南迁至合浦见其门人欧阳晦夫出其诗槀数十幅其遗晦夫诗云我家无梧桐安得久留鳯晦夫年六十六尚少余一嵗然白发苍顔畧相似困穷亦不相远执手大笑曰圣俞所谓鳯者岂例皆穷如此乎】
　　句
　　不见分香妾空余鬬鸭阑【赵韩王故宅】竹隂过晚雨林表见残虹【纳凉】鬓约寒鵶碧衣轻舞蜨黄【防东堂】斜阳鸟外落新月树端生【泛江】绿草旋抽心青梅犹带蕚【暮春】五更千里梦残月一声鸡【梦后寄永叔】雨过短亭云断续莺啼髙栁路西东【送赵徐州】有客过顔巷无贫似阮家【和希深见过】晓涨林烟重春归野水平【广福阁】好峯随处改幽迳独行迷【山行】晩云连雨黒秋水带沙浑【朱家曲】山形无地接寺界与波分【金山】衣霑寒食雨花发故宫墙【送人永寕】迸笋过幽草吹香到别家【春日东斋】悬虫低复上鬭雀堕还飞【秋日家居】风雨幽林静云烟古寺深【游嵩避雨】野色逼人寒岚光添酒绿【牛首山寺】霜气冷侵被月光斜入扉【省中初直】对山怜去鸟隔树识游人【泛西湖】长杨静响千重瓦太液寒生几寸波【雨】南岭禽过北岭呌高田水入低田流【经田家】野凫眠岸有闲意老树着花无丑枝【东溪】花寒蛱蜨犹相守水冷鸳鸯不暂分【寄王学士　吟窗杂录】
　　张献民
　　献民宣城主簿尝与梅圣俞倡和
　　朝阳洞
　　撇衣秉火扪石入路硬硗确黑如漆穷深不见瞿硎生洞中依旧石藏室
　　夕阳岩
　　屹嵲欲到倚山脚涵云泄雨摩半空向晚呀然射頽照叠石烂烂参差红【以上寜国府志】
　　呉季野
　　季野与梅圣俞同时倡和
　　游山门寺望文脊山
　　宣城百山闲文脊尤竒峯防出飞鸟上图画难为容闻昔有幽人扪萝追赤松遗形此石室孤坐鹿裘重人去邈不返洞壑空藏龙侧行苍崖烟俯仰求灵踪逝者追可得甘弃万戸封安能乆尘土倾倒相迎逢【寜国府志】
　　柳　绅
　　绅官著作佐郎
　　仙都山
　　独出诸峯表周围一丈圎千寻雄镇地万仞上擎天湖浪动星际荷花生日邉终当驾云鹤絶顶防神仙【仙都山志】
　　陈若拙
　　若拙处州守
　　题仙都山
　　发地更擎天根盘数亩烟化工成突兀辙迹似雕镌峭防殊无倚孤髙众莫肩轩辕从此去知复几千年【仙都山志】
　　曽　巩
　　巩字子固建昌南丰人易占长子嘉祐二年进士调太平州司法参军召为集贤校理出知福明等州神宗朝加史馆修撰中书舍人卒有元丰类稾续稾外集
　　麻姑山送南城尉罗君
　　麻姑之路摩青天苍苔白石松风寒峭壁直上无攀援悬磴十歩九屈盘上有锦绣百顷之平田山中遗民耕紫烟又有白玉万仞之飞泉喷崖直泻蛟龙渊丰堂广殿何言言阶脚插入斗牛闲樛枝古木不计年空嗟枵然卧道邉幽花自婵娟林深为谁妍但见尘销境静翔白鹤吟清猿雏禽乳鹿往往噑荒颠却视来径如缘絙千重万叠穷岩峦下有荆呉粟粒之羣山又有瓯闽一发之平川奕棊纵横远近布菽麦鱼鳞参差髙下分冈原千竒万异可意得笔墨秃尽谁能传丈夫舒巻要宏达世路俯仰多拘牵偶来到此醒心目便足洗耳辞嚻喧罗夫子一日逺补东南官爱此层崖峻壑之秀发开轩把酒可纵观喜此披雾插汉之夐起出门举足得往还罗夫子一尉东南方屈盘此邦之人衣食足问境年年桴鼓闲几案剸裁得休暇山水登蹑遗纷烦我行送之思故国引领南望心常悬
　　金山寺
　　尘外岧嶤鹫岭宫架虚排险出青红林光巧转沧波上海色遥涵白日东夜静神龙听呪食秋凉苍鹘起抟风连荆控蜀长江水尽在回廊顾盼中
　　钱塘上元夜祥符寺陪咨臣郎中丈燕席
　　月明如昼露华浓锦帐名郎笑语同金地夜寒消美酒玉人春困倚东风红云灯火浮沧海碧水楼台浸逺空白发蹉跎欢意少强顔犹入少年丛
　　鲍山【在济南城东三十里世传鲍叔牙管仲分金处下有鲍城盖叔牙食邑】
　　云中一防鲍山青东望能令两眼明若道人心似矛戟山中那得叔牙城
　　圣夀院昌山主静轩
　　一峯潇洒背城隂碧瓦新堂地布金花落禅衣松砌冷日临经帙纸窗深幽栖鸟得林中乐燕坐人存世外心应是白莲香火社不妨篮轝客追寻
　　凝香斋【在济南郡旧名西斋文定公取韦应物燕寝凝清香之句更名】
　　每觉西斋景最幽不知官是古诸侯一尊风月身无事千里耕桑嵗有秋云水醒心鸣好鸟玉砂清耳潄寒流沈心细细防黄巻疑在香炉最上头
　　多景楼
　　欲收嘉景此楼中倚徙阑干四望通云乱水光浮紫翠天含山气入青红一川钟呗淮南月万里帆樯海外风老去衣襟尘土在秪将心目羡冥鸿
　　金线泉
　　玉甃常浮颢气鲜金丝不定路南泉云依美藻争成缕月照寒溪巧上已绕渚花红灼灼更萦沙竹翠娟娟无风到底尘埃尽界破冰绡一片天
　　【能改斋漫录齐州城西张諌议园亭有金线泉石甃方池广袤丈余泉乱发其下东注城壕中澄澈见底池心南北有金线一道隐起水面曽南丰有诗】
　　雾凇
　　园林初日静无风雾凇开花处处同记得集英深殿里舞人齐插玉珑松
　　【墨庄漫录东北冬月寒甚夜气塞空如雾着于林木凝结如珠玉见睍乃消齐鲁谓之雾凇谚云雾凇重雾凇穷汉置饭瓮丰年之兆也曽子固在齐州诗云云】
　　北归
　　江海多年似转蓬白头归拜未央宫堵墙学士争相问何处尘埃瘦老翁【以上元丰类稾】
　　将行陪贰车观灯
　　行歌红粉满城欢犹作常时五马看忽忆使君身是客一时挥泪逐金鞍
　　赴齐州
　　淮南蒙召鬓毛斑乞得东秦慰病顔晓整轻鞍汶阳北却冲防雨看青山【以上合璧事类后集】
　　曽　布
　　布字子宣巩弟与兄同年登第熙宁初除崇政殿説书元丰初累官户部尚书哲宗朝擢同知枢宻院事徽宗即位以定防功拜尚书右仆射崇寜初出知润州连遭贬窜复提举嵩山崇福宫卒赠观文殿大学士諡文肃入党籍
　　【能改斋漫录曽子宣以亥年亥月亥日亥时生章子厚毎以四亥公呼之】
　　表海亭
　　表海风流旧所闻青冥飞观一畨新山河十二名空在簪履三千迹已陈极目烟岚九霄近满川楼阁万家春由来兴废南柯梦且喜登临属后人
　　【东臯杂录青社表海亭取太公表东海之义元祐初曽子宣为守鼎新之有诗云云】
　　布作髙阳台众乐园成被命与金陵易地兄弟待罪侍从对更方面实为私门之庆走笔寄子开弟
　　楼台丹碧照天涯塞北江南未足夸千里烟波方种栁万株桃李未开花一麾同下西清路两镇髙迎上将牙回首林塘莫留恋风光还属阿连家
　　【瀛奎律髄此事古今希有将吏交迎送于途诚盛事也后子宣相子开当制尤为盛事又其后居京口先后一日卒惜子宣为小人之相】
　　灵泉寺
　　一掬寒泉照眼明冰霜凛凛坐中清生刍想见当时客华屋空留后世名晓日净涵金碧影秋风暗动佩环声他年卜筑南山下白首何人共濯缨【抚州府志】
　　曽孝寛
　　孝寛字公绰公亮子以防仕熙寜中累官签书枢宻院事吏部尚书卒赠右光禄大夫
　　史院席上奉和首相呉公元韵
　　御府朌醇酿君恩锡馂余赐筵遵故事防史重新书燕饮难偕此风流不伟欤素飱非所职媿附相君车【挥麈后录】
　　马　端
　　端官太常博士通判延州军州事
