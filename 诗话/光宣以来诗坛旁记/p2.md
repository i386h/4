<!-- { "loadSidebar": true } -->
湘绮以民国三年甲寅三月应项城国史馆馆长之招入都，时湘绮年已八十有三。而其时所谓宠姬周妈者，亦携之北上，朝夕不离左右。外间传说，颇有近于莫须有者。实则老人以八十高年，何嫌可疑？乃有如外人所云云者。今观甲寅日记中所记，亦复殊有风趣。如云：“杨皙子请至广和居，携周妪往。”（三月十八日。）“欲条陈，周婆尼之而止。”（闰五月十九日。时湘绮任参政院参政，欲上条陈，乃谋及妇人耶？）“看报，言周妈事，殊有意味。王特生亦求周妈，则无影响矣。”（六月七日。时湘绮回湘。）“闻周妈已上湘矣，甚为失望。”（六月十五日。时湘绮方重回京。周妈先上湘。）“周妈已到，移船往迎。”（十八日。）“周妪呻吟为虫鸟音，入主人心。请周生买药，遇慢郎中，至午乃还。”（七月八日。南人呼医生为郎中。）“廿一日，晴。伺候周妪出游东安市场。”（八月。）“周妪言黄侠仙母思子发狂。与书袁公，再请之。重伯云已将结案。今日又逢袁生日，不便扰之，乃持信去，又不得千元矣。宜令完夫知之。”（八月廿四日。按黄侠仙即黄同生，宜黄人。能白日见鬼神，且能望人顶上气，以断吉凶。民国三年夏，其子因事受羁，曾托湘绮为当道缓颊。湘绮允之。当时都中以黄案交法院办。即有人言黄以千金贿周妈。陈完夫曾告之湘绮。湘绮云：“余信又长价矣。”故此记及之。）此皆可玩味。湘绮于是年冬月辞馆长。十二日晚间，搭京汉车返湘。先有一呈辞国史馆馆长及参政各职，起句云：“呈为帷簿不修，妇女干政，无益史馆，有玷官箴，应请罢免本兼各职。”内述年迈，不能须臾离周妈，而周妈招摇撞骗，可恶已极。此虽嘻戏之笔，亦玩项城于股掌也。

湘绮于冬月十四日抵汉口，又作一书与袁项城。其书云：“前上启事，未承钧谕。缘史馆设立，本意收集馆员，以修咨访，乃承赐以月俸，遂成利途。按时支领，又不时得，纷纷问索，遂致以印领抵借券，不胜其辱。是以陈情辞职，非畏寒避事也。到馆后，日食加于家食，身体日健，方颂鸿施，故欲停止两月经费，得万余金，买广厦一区，率诸员共听教令，方为廉雅。若此市道，开自鲰生，曾叔孙通之不如，岂不为天下笑乎？前拟将颁印暂纳夏内史处，又嫌以外干内，因暂送存敝门人杨度家，恭候询问，必能代陈委曲。闿运于小寒前由汉口还湘，待终牖下。奉启申谢，无任愧悚。敬颂福安。闿运谨启。附启者，觐见礼服，夏热冬寒，众皆不便。宜饬改用中制。”此启亦多趣语。

湘绮平生，以诙诡见称，晚年尤恣肆玩世。要之出言风趣，令人解颐。此亦旧日文人通习，非性情乖僻也。兹再记其二三事。武陵陈锐云：“湘绮翁徇端方之请，重游江南，年已七十余矣。时余方摄靖江县事，同人电招往会，文酒过从无虚晷。翁日见客数十起，赴宴四五处，或小车径往，未尝言疲。陶榘林进言曰：‘久违先生，而满脸春气，为寿无量。’翁曰：‘凡当名士的，必带几分秋气。尔乃谓我有春气耶？’一日宴于袁氏寓园，翁独后至。入门即言曰：‘顷从某处席散，人谓我何往？我笑曰：中和园耳。’中和园，本普通饭馆名。而是日主人则同乡唐子中、秦子和、陈子元三观察公宴也。卒亥国变次年，翁年八十。贺客皆短衣剪发，作洋人装。翁蟒袍貂褂，道貌岸然。或有谏之者，翁曰：‘客辈皆著外国服，吾独不可耶？’后二年，为项城强起入都，车至新华门，翁搴帷曰：‘吓，新莽门！’其发言成趣如此。翁凤目长髯，仪观甚伟。虽言谈诙恣，造次必有检则，训迪诸子，不稍宽假。从学诸生，罔敢悖慢。每至人家，主人未出，未尝就坐。翁在湘主讲衡阳船山书院时，有请业者，欢然指授。凡所圈点，朱粲如印模。此皆读书人结习，不尽如人言怪诞也。”

袁克桓尝于甲寅间从湘绮学诗，日记中所称为“袁四公子”也。是年十一月五日，雪。六日日记云：“晨起看雪，犹有搓绵。喜冬至郊得瑞雪。天亦三年不食矣。岂喜于得礼耶？作诗志之。诗云：‘夜寒忽微和，时雪曜祥霙。良辰接至日，晏处共斋明。郊坛旷高寒，懔栗惧宵升。圣相总隆礼，百僚肃精诚。练缑岂无感，神哉沛先灵。九衢既平直，四海庆丰盈。麦苗信有孚，荔挺伫微馨。余昔贱龙衣，徂年漫自惊。幸无缁尘污，归与闭柴荆。’以示袁四公子，为发蒙学诗也”云云。余谓此虽湘绮老年一时兴到之戏笔，然局度整齐，章法显露，恰是老人早年正格，亦即为后生学诗之榘范。欲学湘绮一派诗者，试就此一篇细细味之，其门户固历历可窥也。（是年十一月七日冬至。）

湘绮言谈诙诡，开口成趣，而其联语亦有之。如郭筠仙（嵩焘）之卒也，湘绮挽联云：“悲悯圣人心，孟子见分际，而公见乖厓，若论名世当时笑；词华翰林伯，同年居要津，而屏居乡里，毕竟文章误我多。”殊有谐趣，然非湘绮不敢言也。张文襄公之卒也，尝遣其子代舆会葬，因为撰联云：“文襄若比左文襄，汉宋兼治，更有鳌头廷对策；年伯今称太年伯，斗山在望，来观马鬣圣人封。”代舆与文襄之孙为拔贡同年也。

（成都顾印伯先生为湘绮翁掌教成都尊经书院时所得士，先君又出顾先生之门，于湘绮为再传弟子，故翁尝以戏比康南海(见《湘绮楼词》)。民国癸丑，翁入京充国史馆长，先君起居之，因叩以史事。翁笑曰：“民既无国，何史之有？惟有馆耳。贤契无事可常来坐坐。”此亦汪先生所云言谈诙诡之一端也。先君云尔。──千帆注）

○张樵野侍郎

今年八月，美以原子弹炸日本广岛。因忆光绪甲午，清廷派张荫桓、邵友濂、王之春往日本议和，三使臣即于广岛登陆，以俟日本派大员接洽议和事。不意日本以三人资望不孚，藉词拒绝。于是三使臣折回，改任李合肥，而有《马关条约》，此奇耻也。今此城尽燬，足以雪中国五十年前之奇耻大辱，亦天道好还之一证也。惟三使中，以张樵野侍郎荫桓，为一时异才。其起既以小吏，其升擢亦出人意外，其末路尤可悲悯。盖以其才具非凡，而气足凌人，睥睨一切。致祸之由，固有自矣。荫桓家世习商，而颇能折节读书，以奇才自负。祁景颐云：“张荫桓于同光时，随其舅氏李山农观察宗岱于济南，落拓无聊，以弈棋自遣，尝徜徉于大明湖畔。时朝邑阎文介公敬铭抚鲁，励精图治，属吏严惮之。一日以事属幕府草文，不惬意：自为之，亦觉未当，因以属李山农观察。李归为张言之。张固工文，因请试为之。稿成，李以呈文介，本期塞责，不意文介大为嘉许，以为黄祖腹中也。其文明显简要，极合章奏体制。文介问李何人属稿，李不敢隐，以张荫桓对，遂令进见。与谈大洽，遂得入幕府。文介刚傲，不易相处。张乃因势利导，倍加倚重。时各省传教之士，骄纵不法，张承抚命，遇事操纵得宜，是为张氏外交之发端。继文介抚东为丁文诚宝桢，丁亦激赏之，累保至候补道，分发湖北。汉口华洋杂处，张承上峰命，处理交涉，悉协和宜，特简安徽徽宁池太广道。光绪甲申，文介入枢府，荐其堪任洋务大臣，乃开缺，以三品衔在总理各国事务衙门学习行走。正值法越事起，文介与钱唐许恭慎公同兼总署，朝命与张氏会同办理定约划界事宜，外有李文忠折冲。我以谅山大捷，法乃迁就议和。时张氏躬操权柄，锐意任事，又恃枢援，意气益骄矜，为人侧目。当时风尚，京朝九列清班，除满、蒙外，汉则居恒甲科出身，少次亦由门荫家阀隆重，罕有杂流羼入。张氏以外职崛起，至于卿贰，即不露锋芒，亦难久安其位，况机锋四露，遇事任性耶？故被劾四次，给事中孔宪参其私致书上海道。次日，醇邸承旨撤总署昆冈、周德润、陈兰彬、周家楣、吴廷芬、张荫桓差使。已而授直隶大顺广道，复以三四品京堂候补出使美、日、秘，盖李文忠所荐也。海外使还，超擢侍郎。辛卯冬，钱侍郎应溥赴河南查办事件，命张署其礼部侍郎。故事：吏、礼二部尚侍，汉缺非翰林、进士不可，拔贡朝考用部，反能补署，举人亦且不能得。昔年曾忠襄公以功勋重臣，曾署礼尚。忠襄起自优贡，人虽不敢言，亦期期以为不合旧制。时高阳李文正以为礼部尚书，尝与其门下一、二翰林言之，以张署侍郎为不当。迨张氏二次入朝，每年供献不赀，挥霍巨万。两宫时有供奉，结纳内侍，所用尤巨。吴渔川（永）观察《庚子记事》谓张于中官不甚理论，殊不尽然。甲午日本事起，曾命偕邵抚部友濂往议和，日本忽拒之，谓其位望不足，乃改命文忠。次年丙申和议成，言者[B227]起，劾其与海盐徐尚书用仪纳贿辱国。李文忠留京入总署，翁文恭亦得兼职。凡遇交涉，必使侍郎同为处理。文恭尤为推重，每日函牍交驰，张氏亦勤勤纳交，款接益密云。”（出祁景颐《<谷>谷亭随笔》）

