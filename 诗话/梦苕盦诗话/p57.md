<!-- { "loadSidebar": true } -->
三二○、知止斋近体诗，五言多学杜，佳处乃似忠雅堂。七律咏古之作，绝似严海珊。五律如《扬子桥》云：“万树垂杨翳，双桥夹岸围。寒蛰抱叶语，江鸟学帆飞。天地增秋色，烟波失落晖。夜凉多水气，客子尚单衣。”《总宜山房看雪》云：“喜气迎三白，飞遍万家。松高当竹拜，山好被云遮。酒量因寒长，归途觉路赊。春盘时节近，还就看梅花。”《吾生》云：“愁与春俱到，吾生合早衰。病危真负孝，贫甚最伤慈。忍痛缘亲老，吞声恐妇知。回肠如转毂，双鬓已成丝。”《旧县夜发》云：“半夜冲寒发，荒村叫曙鸡。风回深谷冷，天入乱山低。明月闻鱼梵，清霜蹙马蹄。车铃摇梦醒，已过万峰西。”《雨度大散关》云：“秋雨陈仓道，西风大散关。一丸封陇蜀，两戒划河山。大壑龙蛇伏，清时虎豹闲。雷声听隐隐，知在翠微间。”佳句如《舟中即景》云：“风迟嫌路远，眠短觉宵长。”“天光临水动，秋色过江深。”《荜篥》云：“海气连潮上，沙声卷雁来。”《山馆》云：“白日不到地，青山还背人。”《哭音保》云：“病中吾未死，梦里汝犹生。”《宿破山寺》云：“泉声舂梦碎，佛火罩灯圆。”《丹阳夜行》云：“林光疑宿火，人影认残碑。”“欺雪月无色，打冰风作声。”《对月》云：“月临中土静，云傍大河阴。”《安肃大风》云：“无心云影乱，得意马蹄骄。”《舟中杂兴》云：“石斜横舵碍，风紧著篙难。”《渡沂水》云：“水活知鱼乐，鸥闲看客忙。”《暮雨抵黄牛堡》云：“飞梁穿厂滑，沓嶂卷风回。”《宁羌夜雨》云：“栈云连树动，崖溜入江圆。”《卢龙立春》云：“春生孤竹细，寒压万峰晴。”七律如《华阴道中》云：“茫茫清渭绕城隈，极望风烟四面开。华岳高擎秋隼出，秦云低拥美人来。五千文字留仙术，百二河山感霸才。玉露凄凉金掌折，寒芜谁问集灵台？”《宿中前所》云：“凄清画角卷行旌，初入辽西第一程。罔两夜游风四壁，髑髅人语月三更。波回紫海冰皆立，山过青城势不平。却望燕云关塞隔，那堪根触故乡情。”《暮抵中后所》云：“碛雪连天海气腥，暝烟犹似阵云横。沙埋战骨千秋白，风神灯万点青。人迹踏冰锵碎玉，马蹄敲石迸寒星。山城爆竹春雷响，无限凄凉不忍听。”《度大凌河》云：“鹰隼呼风雁叫哀，大凌河畔雪皑皑。人行冰上春无迹，山入辽阳势渐开。铁骑三千环难堞，天闲十二育龙媒。圣朝威略超前古，汗血何劳绝域来。”气骨苍凉，不让明七子。佳句如《高阁》云：“树环高阁兜风势，人拥孤衾听雨声。”《秋日书怀》云：“山难入画看尤好，诗到无心得自佳。”《花朝滕县道口中和吴惠钦同年廷钤韵》云：“人别辽南方是客，天高淮北不知春。”《西楚霸王墓》云：“万古疑戕义帝，一篇本纪代秦皇。”《燕南》云：“沙横大道无边白，山划中原不断青。”《秋气中人寝不成寐即事感怀》云：“孤灯吐穗心先死，秋梦如云影亦忙。”《冬夜书怀》云：“要思出世聊为客，幸未成名可读书。”《春日书怀》云：“身似游丝经雨倦，愁如芳草到春生。”《送春》云：“花当深夜愁如梦，云恋斜阳懒不飞。”“落红似海飘春去，新绿如山拥夏来。”《邯郸道中》云：“黄菊花随人意淡，白杨风战雨声乾。”《得梅江书却寄》云：“交从真极方能淡，气到平时不露才。”《积雨叠前韵简心宇》云：“客愁搀雨飘难定，秋梦和云画不成。”《将归述怀》云：“华年脱手黄金弹，旧梦当头白玉盘。”“花因薄命方增艳，人到穷途易感恩。”“渐觉锋芒随分减，未知肝胆向谁倾？”《登舟》云：“乍听乡语浑如梦，才上轻航便似家。”《雨中放舟》云：“别绪暗随春水长，游踪还比落花忙。”《富阳江上》云：“江流曲折初成字，山径微茫似有人。”《洪州杂诗》云：“地画鬼方江以外，天连泽国水当中。”“虚堂罔两秋无影，白日鼋鼍气不骄。”《于江道中》云：“微断沙痕晴作雪，乍澄水面气成云。”《晨发介休》云：“衣粘霜彩浓于染，人踏冰花碎有声。”《夜渡马颊河》云：“风回马颊寒生粟，人蹑狐踪夜度冰。”《新淦舟次》云：“暑气渐消新雨后，秋光多在夕阳中。”《赵北口》云：“凫翁浴罢唼莲叶，燕子飞来街蓼花。”《过赵北口》云：“洲边碧英茁无数，沙际白鸥眠不惊。”《叠前韵奇儿子同书》云：“战骨白看春浪洗，烽烟青比乱山多。”《复雪叠筛字韵》云：“径仄藤扶将坠石，天寒鸟避最高枝。”皆可入《蒲褐山房诗话》、《国朝诗人征略》摘句图者。

三二一、桂林山水奇秀，为天下冠。清中叶后，文风滋盛，论诗独推朱伯韩（琦）为巨手。《怡志堂诗》，下笔迟重，天资所独禀。感时念乱之作，无愧一代诗史，不独桂中诗人之冠而已。李莼客诋张亨甫诗，并及伯韩，岂公允之论？伯韩长篇如《道经河北，客问当时守浚事，为述其略》、《范将军挽歌》、《感事》、《王刚节公家传书后》、《抒愤》等篇，皆雄深骏迈，传之不朽者，过长不录。《老兵叹》云：“金门已逼厦门失，老兵叹息为我说。借问老兵汝何来？道路飞书连两月。公家程期不得缓，两脚皲瘃皮肉裂。老兵患苦何足陈，我家主帅孤大恩。厦门屯戍兵有万，况有锁钥连金门。当时烽堠眼亲见，主帅逃归竟不战。独有把总人姓林，广额大颡又多髯。自称漳州好男子，当关一呼百鬼。可惜众寡太不敌，一矢洞胸肠突出。转战转厉刀尽折，寸脔至死骂不绝。嗟哉漳州好男子，安得防边将军尽如此，与尔同生复同死！”《狼兵收宁波失利书愤》云：“城头黯淡城门开，天狼星堕声如雷。赤发狰狞遽突出，飞炮如雨从天来。我兵直入不畏死，前军失陷后军止。妖童喷雾作狡狯，截江闹杀火又起。回军与角者为谁？巴州都士幽州儿。手中剩有枪半段，大呼斫阵山为摧。危哉衔枚误深入，一贼横刀势将及。抽刀断贼挝其马，挥鞭疾渡水没踝。背后但闻号呼声，狼兵三五奔至城。可怜此辈号骁敢，手搏鲛鱼口生啖。奈何一炬付烬灰，勾余山头鼓声惨。将军失计空顿足，溃军两岸詈且哭。断后尚有牛松山，强弓百石力能弯，不然三百虎士无一还。”《朱副将战殁他镇，兵遂溃，诗以哀之》云：“将军名桂其姓朱，胆大如斗腰围粗。愿缚降王笞鲛奴，临阵独骑生马驹。宁波三镇新失利，大帅仓皇欲走避。公横一矛跽帐前，此辈跳踉那足畏。我有劲军人五百，自当一队往杀贼。大儿善射身千尺，小儿英英虎头额。红毛叫啸总戎走，峨峨舟山弃不守。枪急弓折万人呼，裹疮再战血模糊。公拔华刀自刺死，大儿相继毙一矢。小儿创甚卧草中，贼斫不死留孤忠。是时我兵鸟兽散，月黑漫漫天不旦。中丞下令断江皋，乱兵隔江不敢逃，敢有渡者腥吾刀。”皆卓绝。伯韩工古文，故其诗古胜于律也。《论诗绝句》云：“惊人犹易惬心难”，此语深合鄙怀。

三二二、郑子尹诗，清代第一。不独清代，即遗山、道园亦当让出一头地。世有知音，非余一人私言。

三二三、子尹诗，才气工力俱不在东坡下，其《自毛口宿花固诗》句云：“此道如读昌黎之文少陵诗，眼著一句见一句，未来都非夷所思。”可以况其笔力之奇恣。

三二四、人皆知东坡诗长处在“笔所未到气已吞”，不知其消息在于“交柯乱叶动无数，一一皆可寻其源”。子尹诗亦然。

三二五、大凡诗不难于奇，难在奇而驯。昌黎所谓“文从字顺各识职”，“妥帖力排”，“识职”、“妥帖”，即“驯”字注脚。子尹于此庶知之而能之。若王仲瞿辈，刻意求奇，不特不驯，直觉鲁莽耳。

三二六、子尹《腊月种竹诗》“要宜肥地必凡材”七字，特绝名句，所包者大。以子尹之才，而生于荒僻之壤，寒素之家，天故无地不生材也。后起群贤，不可不勉。

三二七、言情之作，子尹特长。《出门十五日初作诗黔阳郭外》句云：“记我出门时，梅花绕茅亭。携儿坐石上，吹笛使酒醒。山妻持灯来，大字写纵横。妹女各袖扇，争书压吾肱。一宵事，不知鸡已鸣。”《度岁澧州奇山中》句云：“所依为至亲，亲念已稍慰。今宵此一身，计集几双泪。炉边有爷娘，灯畔多姊妹。心心有远人，强欢总无味。忆在十载前，旧事已酸鼻。老怀况愈慈，如何淡此际？”又云：“卯卯今夕乐，乐到不可名。不解忆郎罢，但知烧粉蒸。守岁强不卧，喧搅至五更。班班稍解事，针镂亦略能。头试活{艹兑}花，安排拜新正。章章小而娇，其舌甘若饣易。亦知岁已尽，向母索珠婴。阿爷十年来，慈祥喜渊明。青袍误愚我，残灯澧州城。安得与尔辈，叫跃如沸羹？”历家人父子之情，深挚而生动。至《重经永安庄至石堠》句云：“秋雨烂途度阡陌，婿乡未到天暮色。每逢曲处便看我，远听慈声唤窗。当时归去自洗泥，女Ч詈我冠犹儿。抛书寸步不离母，随母应到须过脐。而今我须正如此，再欲母随不得矣。”孺慕之忱，可格天地矣。

三二八、子尹描写平易庸俗之事，亦入神妙。《武陵烧书叹》句云：“烘书之情何所似？有如老翁抚病子。心知元气不可复，但求无死斯足矣。烧书之情又何其？有如慈父怒啼儿。恨死掷去不回顾，徐徐复自摩抚之。”极比附之能事。《完末常，矮屋无聊，成诗数十韵，揭晓后因续成之》一诗中应试情况云：“四更赴辕门，坐地眠懵腾。五更随唱入，阶误东西行。揩眼视达官，蠕蠕动两枨。喜赖搜挟手，按摩腰股醒。携篮仗朋辈，许贿亲火兵。拳卧半边屋，隔舍闻丁丁。黄帘自知晚，蜗牛喜观灯。梦醒见题纸，细摩压折平。功令多于题，关防映红青。文字如榨膏，蒸急膏自倾。”此段将科举时代应试情形，曲曲传出，妙在出以诙诡之笔。又如《已过武陵》句云：“记我出门时，榆柳未知春。行得山水绿，望家如隔邻。隔邻未即到，人情觉已亲。”写归客心情如见。《候涨退》句云：“岸树尽相熟，枝叶无一紊。入篷坐未定，又出验水印。明知不能缆，却怪舫师钝。舫师益气塞，指水但增恨。”旅客候涨退而不得之神情，活跃纸上。

