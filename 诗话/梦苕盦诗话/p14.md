<!-- { "loadSidebar": true } -->
九○、黄摩西人，神姿瑰玮，孕十五月而生。观书如电扫，文词博衍诞迈。尤长于诗，兼太白之逸，退之之奇，昌谷之怪，玉溪之丽。求之近世，盖王仲瞿、龚定庵之俦。少骛道家言，日啖朱砂，又习剑法及诸异术，常尽月不寐，数日不食，独游山中，往往入夜趺坐宿岩树下。在东吴大学讲学时，与章太炎先生善，而议论多相左。后以狂疾死。所著《摩西词》已行世。《石陶黎烟室诗》，其友金丈病鹤（鹤翔）曾哀辑之。张丈隐南（鸿）藏其原稿四十余册，以付金叔远。余昔曾借阅金本一过，录存数首。《读舒铁云瓶水斋诗》云：“三山五岳不足游，乃溯紫海搴斗牛。骏心鲤尾不足羞，乃脍雌龙脯红虬。不化神怪天地亦奇腐，不新见闻耳目皆赘瘤。赓歌易《雅》、《颂》，鲍谢代曹刘。天生七孔具变化，肯以陈法相拘囚？是何虫豸界唐宋，中郎虎贲孙叔优。媚韩谄杜语刺刺，小儿学舌齐人咻。偶遗一束草，如近十年获。胸次欲作恶，眼底何能留？拟《易》伪《书》尚供蠹一饱，何况词章小道不过如虫如鸟呜啁啾，底苦千篇一例争效尤？吾读铁云诗，快若宿疾瘳。意中只一我，眼底无千秋。半面啼笑作，一寸肝肠抽。奋斗龙火败，缒出蚕丛幽。百怪馊刻尽，万家纤毫收。无一言不奇，如云生九湫。无一语不变，如鼎铸九州。无一字无来历，弃去几鳞爪，集成千狐裘。想当缚袴入蛮乙，枕尸听鸺留。蚩雾胃茆瘴，鬼语赓松楸。尔时诗胆怒张奇气溢，天君变幻如黎邱。所以云谲波诡六通具，令人震惑震动难自由。惜哉不得赋上林，步瀛洲，天禄校雠，史馆赞修。天荒地老两足刖，浮沉人海一叶孝廉舟。纵然入云禅幕，借子房筹。功名羞以金革显，时命又与文章雠。咄哉君诗已胜罗隐、方干、玉笥、青藤万万辇，命宫磨蝎诚何忧！或嫌君诗非正格，不过火牛燧象奇兵遒。要是文坛血战一健将，旗鼓未足当诗酋。吾谓奇正贵相济，神明非矫揉。譬如玉龙九皇逊荒后，女娲特起披冕旒。康回灵沈挚，畏逃不周。乾嘉作者何其稠，寻声按律争相鸠。惟君独出一头地，百家退入衙官俦。并世元白尚心折，后起堤籍应汗流。吾读铁云诗，一读一绸缪。击折铁挝柄，烧尽银缸油。平生踔厉矜无敌，对此不觉心气柔。读毕聊以一语寿，语不惊人死不休。”评铁云诗即似铁云。《舟中望虞山作歌，舆地家言，虞山牛形》云：“虞山如牛终古眠，倔强不受秦王鞭。白云压背梦未醒，懒驮老子登青天。（自注：内山顶有老君堂。）狂生家在山之边，日与猿鸟相周旋。少年意气如雷颠，缒幽凿险常独闲。左摩七星顶，右拍维摩肩。有时夜半凌绝壑，一枝铁笛叫破芙蓉烟。寸管蛟跳舞，双袖鹤蹁跹。磨剑剑矗石，弄珠珠喷泉。西俯具区东沧海，千岩万岫一气相钩连。有如珊瑚出水发光怪，又若诸山游戏随意浮青莲。青莲不可采，巨浸将成田。造化怒我清福太求全，驱之出门年复年。林壑无主我常客，埋头尘海殊堪怜。山中同伴几谪仙？随风堕落相后先。钓台一竿已抛撇，虎溪三笑空俄延（僧药龛。）惊人奇句千百篇，烟云失色苍苔镌。别山无一语，买山无一钱。归舟却喜与山遇，黛痕一抹侵珠涟。乌篷兀坐日气煎，灵孔早被浮埃填。云虫虫兮饥蝉苦，风虎虎兮樯乌联。瀑布悬空不得上，榜师催发声喧阗。故人见面未许近，霞情云意添缠绵。咿哑一声交臂失，过门秀色空垂涎。初平叱石石不起，应无移文来数狂生愆。虞山高眠得静便，狂生如牛还受尘缠牵。火迫即墨邑，风走太史迁。何时对月息残喘？一蓑一笠归卧山之巅。”《暑剧戏作参用昌谷玉川体》云：“操也夸父奔且呼，踏天欲捉黄金乌。赤螵怒神辞绛都，手策烛龙要诸途。海水百沸若木枯，天东挺出红珊瑚。风家十八姨，不知何处逋？藐姑射山神人冰雪消肌肤，吴牛舌吐应龙屠。清凉世界隔三涂，大扇摇煞平头奴。冰山千丈有若无，一具钢筋铁骨化作塞上酥。吾恐造物嫌此阎浮众生质太粗，束之暴之如薪刍。不论好丑贵贱一概投洪炉，毁去旧样制新模。鹏鸟击水小于凫，一杯欲救力不敷。嵯尔夏畦贱丈夫，炙手之势拚命图。飞蛾赴火胡为乎？昆明同劫吾何辜。畏影趋日计亦疏，翻身跳入水晶壶。琼楼玉宇邻不孤，焦魂烈魄悠然苏。否则散发沉江湖，独清不负寒士吾。”《早起戏作》云：“熟粟逼肤汗未干，珍珠磊落白鸟攒。人生随处可高卧，银床罗帐翻不安。新月在枕灯花落，先生坦腹鼾声作。手中一卷剑南诗，压在腰间浑未觉。晓风动树露满身，先生地下初欠伸。青天荡荡带霞色，睁眼四顾无一人。清气飞来咽几口，张口还为狮子吼。庭中顽石乱点头，枝头鸦鹊都惊走。昨宵梦为蚁，南柯郡人笑我寒酸气。今宵梦为蝶，南华道人又嫌余热逼。再梦为虎三梦龙，变化无云威无风。梦非不佳醒亦好，一样形神终扰扰。醒耶梦耶不可知，独醒者愚说梦痴。欲引渴睡汉作证，正在蕉边争鹿时。小梦不妨入，大梦何时出？思之思之无一言，天东送上金轮赤。先生无言只作诗，又在梦中过一日。”《重题长吉集》云：“踏天割云黑山坠，日魂月魄玻璃碎。老鸮吹火烛笼睡，三十六天走花魅。赤雷烧狐狐尾脱，髑髅戴久成仙骨。提携万怪闯八垓，夷凤屠龙据其窟。朱文秘笈放胆偷，一夜愁白天翁头，急遣绯衣使者按户搜。烟丝满室一网尽，囚之白玉三重楼。蹇驴疾遁化赤虬，囊锦碎割无人收。老胡碧眼识不得，心死千年血犹赤。我初拾得光逼眸，疑是娲皇炼天石。十年闭户求真经，神通游戏皆平平。大丹九转紫烟起，何心学尔婆罗技。”奇情壮采，辟易万夫。

九一、杨云史（圻）《江山万里楼诗钞》，五律颇有唐人格调，嫌少真味。七古多长庆体，《天山曲》长一千九百三十二字，为前此诗家所未有。咏香妃事，美人碧血，沁为词华，惜其稍乏剪裁耳。兹择其集中最佳者九首录之。《洋县谢家山处士舍留别》云：“野屋峰间筑，梯田天半横。隔云闻水落，过雨见人耕。乱后知何世？闲中过一生。为烧菰米饭，邀我说神京。”“清江流绝壁，一曲抱村斜。老去犹能饮，春来遍是花。山光明酒店，雨色入贫家。不到襄阳市，庸知换物华。”《京口遇范肯堂先生，合肥太岳督直时，先生为幕府上客，今别十年矣》云：“桃花逐春水，江上忽逢君。宇宙今何世？风流意不群。暮潮生细雨，绝壁起闲云。严武军中事，相看感旧闻。”“忧乐谁先后？含情未忍言。与君看落日，为我话中原。时难文章弃，春深草木繁。卧来江渚冷，高枕向乾坤。”《得幼儿丰祚贞祚家书》云：“乡书多琐屑，风物倍依依。小县春偏早，今年花更肥。自忘为客久，只解劝人归。早晚买山去，移家入翠微。”《江楼约子才饮》云：“天涯断消息，戌鼓出河东。春色烽烟里，江流雨雪中。故人诗鬓白，旅馆夜灯红。欲赋中兴事，荒哉郭李功。”《泰山玉皇阁》云：“鸡鸣日出接天关，绝顶疏钟云汉间。气合大荒心似海，身临上界目无山。九州寂寂孤僧睡，片石峨峨万古闲。便欲枢衣通帝座，手扶碧落看人寰。”《癸丑四月哀徐怀礼》云：“君十年前一贱徒，盗贩杀人在法诛。江淮之间数逃逋，翻然改悔濯泥涂。先帝有诏曰赦诸，赐名怀礼握兵符。辛亥反侧清祚墟，坐镇东南安三吴。奸人不敢窥江都，狙杀花云好头颅。数君之罪岂曰无，数君之功不可诬。七尺躯，血模糊。乱世不死非丈夫。”《题五洲地图》云：“入门屋大乾坤窄，八荒四极在我室。手扪五岳皆平地，坐视沧海忽壁立。恍如上界一俯瞩，三分尘土水居七。又如置身洪荒前，当时不见一人迹。昆仑之外原无山，余气磅礴散万脉。东南诸国临大水，西北川原岂终极。乃知大块非无垠，直若盆水浮败叶。关塞古今称形胜，自我视之皆智力。图中斑驳五色分，人种国界辨明晰。世上沿革血染成，此图变更乍朝夕。人间无日无干戈，一万年后知何色。起来取图裂粉碎，无地存身计亦得。回头新月照空墙，似闻吴贸嫦娥微叹息。”云史佐吴子玉幕多年，外传子玉诗句，多半出云史手笔。子玉败，云史亦浮沉海上。成败不足论，其人亦一奇男子也。

九二、吴子玉兵败后，乘兵舰缘江西上。所作诗篇，其佳句流传于外者：“眼前风物皆吾有，两岸楼台万顷田。”“吴头楚尾三千里，卷上珠帘看一回。”“帘外东风吹细雨，酒香飞入洞庭湖。”“春风春雨无穷尽，帝子仙人归不归？”等句，俱有气象。

