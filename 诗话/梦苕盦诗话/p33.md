<!-- { "loadSidebar": true } -->
一九三、曾孟朴以著《孽海花》小说一书成名，颇涉晚清掌故。然其间是非颠倒，事实乖误者亦不少，描写床笫，尤涉淫秽。孟朴通法文，善迎合流俗心理，所译法国文学名作，时人盛称之。家本富饶，又曾长江苏财政，而身后负债累累，计其一生挥霍，不下数十万金。名士乎？纨乎？余不欲论之矣。顾孟朴早年亦工诗词，晚年息影虚廓园，饶水木之胜。甲戌夏，杨君[C043]恙游园成绝句四首，不署名，投孟仆。孟朴得诗，逆知为[C043]恙作。对人辄称二杨，颇抑云史，则老眼不花。[C043]恙诗云：“戏浴鸳鸯藕叶间，夕阳湖目对人间。一潭秋水新磨镜，照见头颅似雪山。”“投老何须紧闭开，卖浆开径草新删。面城例享闲居乐，抱瓮浇花更看山。”“文采风流雾豹斑，兰成愁绝此乡关。溪桥勃奉秋明瑟，万柄凉荷一角山。”“榆柳成行屋几间，甘分泌水味闲闲。茗柯座散林逾静，目送斜舂下屋山”。

复七、永嘉夏瞿惮（承焘）湛深词曲之学，熟宋人说部不下数百种。撰《宋词人年谱》、《白石歌曲旁谱辨》等，俱精辟。词笔秀宣逼南宋。不以诗名，然致力于山谷者至深。掌教之江大学有年。甲戌夏，龙榆生欲招之至暨南大学。是时余方以《湖上诗卷》寄君，君眷顾湖山，遂不忍行。有七古一章相奇云：“仙人羡予好楼居，四年全家住画图。江神怪子看书眼，风光如此一字无。移情何来成连琴，（谓榆生）为君百诗千踌蹰。有如醉汉厌珍错，一杯苏我浇醍醐。杭州词流投老地，平生风味怜南都。为问陆沉向人海，何如诛茆邻石渠。（文澜阁）西溪掌故几妪鹭，梅边樊榭魂难呼。报诗招君及两髯，单舸相迟在菰芦。”两髯谓吾友唐立庵、毕贞甫，皆精词学。贞甫熟宋人笔记，著有《花庵词笺》、《词话考索》诸书，皆未刊。君未识贞甫，错以为髯，其实略蓄髭而已。此诗盖和余韵者。又有《将离月轮楼》五古云：“泄云不可留，隐几山逾媚。自我客江楼，萍蓬讶有蒂。一榻俯风湍，百诗茁肝肺。平生适野心，低徊专壑计。海客招闲沤，推排任天意。岂不恋西湖，南村有嘉契。怀哉两绯桃，识我眠食地。后夜办煎茶，听江在梦寐。”此首入宋人高境。而君之去住，乃以予诗为转移，亦朋侪间一佳话也。

一九四、武进唐五虬（鼎元），名山先生高足。久于玉岑座上闻其名，而未谋面。玉岑既殁，乃以尺素抵余，订文字交，且以所著《五言楼诗草》五卷属论次。君自称于此事苦攻二十年，其致力之次第，自序中详言之。金丈松岑称其才清绮高亮，结想往往出尘表，不沾被当世闽赣诸派结习，斯为定论。集中长篇颇多，不胜话。短篇如《怨歌行为亡室许曼华作》云：“生有两女牵人衣，不能觅君唤君归。死闻两女常悲啼，魂魄不敢离虚帏。生亦别离，死亦别离。不能入君梦，告君知。”真挚入骨，音节尤古。名山评曰：此种最不易为，而此首独佳。断句如《种花吟》云：“但祝名花生得地，种花何必自家看。”有功成不居气象。《渡江作》云：“十万峰峦迎面笑，始知人已过江南。”与吾乡孙龙尾“吴语渐多燕客少，起看山色是江南”句，有异曲同工之妙。《读唐诗》云：“世上争夸狗盗功，匣中短尽龙渊气。”名山云：二语压卷。《即事呈名山师》云：“兵戈横北郭，师友在柴门。”名山云：真唐诗。《二月二日梦中得句》云：“平添绿荫三千亩，坐活苍生十万家。”自来喜雨诗，未有写到如此酣足者。名山云：真有神助，荆川所未有也。其《苦吟三十诀》，皆寸心有得之言，足与司空表圣《诗品》并传。

一九五、玉岑之殁，五虬有古诗五首哭之。今录其四云：“谢子何尝死，日日吾心中。开箧见君札，闭目想君容。旧事温百遍，栩栩如相逢。谢子岂真死？不复见来书。出门望青山，倚树看西湖。旧君与吾约，来兹放棹所。春风几度吹，绿遍湖上树。不见子来临，目断飞鸿处。生亦长别离，死即长离别。悲哉廿年交，不得握手诀。天地终无情，花草年年发。吾生倘有泪，但滴湖山石。”其二云：“迢迢百尺桐，生在龙门山。好鸟鸣枝头，求友满人间。桐材中琴瑟，桐心协鸾。坐待大匠斩，正声自可弹。一唱天下和，大雅卓然还。岂意青严霜，瘁此丹霄干。讵惟同志痛，实为斯文叹。伊予性孤僻，行吟湘泽畔。闻此心胆震，一日三扼腕。含泪赋《大招》，斫地拟《天问》。斯人倘可迫，吾其槎河汉。”其三云：“大鹏方举翼，忽已徙溟图。空教碧海底，炳耀红珊瑚。艺圃亦己广，只手君能锄。经术更恢张，列若九天衢。自非英雄辈，孰肯穷其途？（君近每劝余穷经。）与君共有志，毕世为腐儒。期沐经天日，剖取照乘珠。长夜或有旦，南针世所需。天欲丧斯文，高才鬼揶榆。命同颜子短，鹏悲贾生徂。空余驽马在，安能驾大车？发愤为一恸，何惜双眼枯。九原如可作，为君破幽都。”其四云：“亦知生有死，悲君年未央。莲花初出匣，耿耿吐光芒。烨烨紫电气，上横牛斗旁。国家气运衰，鸾窜鸱枭张。慨君至神物，亦竟遭埋藏。不佞意少可，世亦罕吾臧。落落人宇内，白眼两相望。蒙君谛金石，千载气谊芳。何意辄分手，日月不同光。自国失辽左，志士多悲伤。朝淬龙泉剑，夜枕绿沈枪。拟从荆卿后，一豁幽愤肠。胡堪易水道，奏笛满山阳。哀哉白衣冠，送君上北邙。”皆渊渊有古音，借他人之酒杯，浇自己之磊块。其五为七古，不录。

一九六、吾乡萧蜕庵（蜕），以篆籀名一时，尤精小学，通内典，究岐黄家言。为古文辞，简古超迈，同里惟金丈叔远可颉顽。诗学山谷，傲兀可喜。今夏袖其稿属杨[C043]恙删定，[C043]恙为之序，称“其诗清激氵勿穆，如孙登之啸，成连之琴，吹万不同，皆合乎天籁。”又谓：“同邑与蜕公侪辈称诗者，推石友沈汝瑾、摩西黄人。摩西恢艳逼定庵，奇肆凌仲瞿，然起讫不匀，颇鲜完璧。石友高自标致，语必少陵，才力有限，时露窘态。蜕公不专攻，而雅近宋贤，力求真宰”云云，论次颇得其实。余未识蜕公，而其伯氏谷士，季氏益友两先生，曾接座闻绪论。见蜕公诗不下数十首，最喜其《游小云栖》一律云：“十年不到此，丈室故萧然。绝壑锵悬溜，危藤络碎天。幽禽送孤ミ，群绿斗新妍。坐久遗生灭，松风已入禅。”“危藤”五字，写景最妙。吾友王瑗仲亦有句云：“树影络危石”，构想颇同。

一九七、谷士先生（谷），亦以博雅称。诗不多作，己巳秋病殁。汪丈启东曾录存其遗稿多章，今择其尤者入诗话。《赠汪启东》云：“生同草木腐，焉用文章为？况乃五技鼯，碌碌无一奇。有作弃如土，流失不用追。曾游坚白斋，至辄示我诗。植根必汉魏，唐宋为裔支。言之味津津，因得门户窥。顾我溷尘俗，攻苦能下帷。兼营百事废，风雅空得师。好学有汪子，苦吟日孜孜。虚声谬相采，网罗及所遗。得非目力近，嫫母当嫱姬？联篇成一帙，楮墨皆虚糜。情深桃花潭，非我宁我知？白璧犹有瑕，所赖攻错施。披沙不见宝，识者鼻以嗤。诗成一就教，用致倦倦私。惜哉此雕虫，儿戏干戈时。”“姬”韵十字最妙。汪丈患近视，数步外不能辨人也。坚白斋者，即沈石友。《为翁忍华题陶声甫画邹巷古藤图》云：“古藤何年枝相交？有如一渊生两蛟。连蜷偃蹇作跛立，攀援老树同森梢。排云欲上乃穷涸，弭身僵卧西山坳。紫花穗穗自开落，昔非无主悲幻泡。翁森好古见欣赏，婆娑几踏荒蹊茅。巧偷豪夺不可得，图取诡观聊解嘲。陶子落笔颇隽快，驱使万杵玄霜胶。著纸旁入复横出，腾天控地风雨捎。仿佛东坡遇与可，大谷移书巢。图成卷之入怀去，居然珍木贡厥包。我来对此作遐想，叶公之好堪訾警。何当策杖石屋下，藤阴一听湖风，不使真伪相混淆。”颇清劲，一结尤胜。五言律有唐人常建、刘窨虚之风。《三月十日同宗舜年顾渭臣黄凤岩游三峰寺，午餐后访中峰寺僧莲成》云：“群行不觉远，十里到三峰。正说坛前戒，无嫌饭后钟。香厨僧筍，丈室客谈松。趺坐瞻遗像，何年古德逢？”“问讯中峰寺，经过龙殿门。平畴展图画，老树拥儿孙。瀹茗山泉厚，擎莲佛座尊。一僧耐枯寂，住此十年论。”《宿兴福寺即事杂咏次常尉韵》云：“两崖豁平麓，今古此丛林。初夏入山好，绿阴当户深。新开满月面，一止逐尘心。坐觉喧逾寂，斋坛鼓钹音。”（初到）“晚同徐孺子，缘涧入高林。僧语石梁静，鸟飞松岭深。浮云昏海色，行雨懒天心。绝少流泉响，草虫微送音。（《同徐涵初登山晚眺》）“治公新塔院，高踞半山林。海日脱云出，天风落涧深。揽衣禁晓气，镌墨认禅心。应似逃虚客，喜人跫足音。”（《同诣治葬身塔前观日出》。“镌墨”句谓闻墓门坊柱刻近时名人联语。）“楞严开讲席，学子喜成林。持戒律仪净，坐禅香篆深。义龙无碍辨，狂象得调心。最爱僧雏小，低眉佛一音。”（《参观楞严讲席》）“欲行不可得，大雨濯禅林。多谢筍将稳，悬知秧水深。拥衾聊一梦，游屐本无心。平旦出山去，松风响梵音。”（《出山》）俱有简老风致。七绝《过沈石友书楼》云：“年年笛在月明楼，倚槛看山沈隐侯。今日夕阳流水岸，薜萝延绿遍墙头。”先生颇自喜此诗。笛在月明楼，石友书楼名也。

一九八、谭壮飞《论艺绝句》之一云：“意思幽深节奏谐，朱弦寥落久成灰。灞桥两岸萧萧柳，曾听贞元乐府来。”自注云：“新乐府工者代不数篇。盖取声繁促而情易径直，命意深曲而辞或单缓，二难莫并，何以称世？近人如李篁仙外舅，以工新乐府名，然亦至铁崖、西崖、西堂而止。往见灞桥旅壁，尘封隐然，若有墨迹，拂拭谛辨，其辞曰：‘柳色黄于陌上尘，秋来长是翠眉颦。一弯月更黄子柳，愁煞桥南系马人。’读竟狂喜，以为所见新乐府，斯为第一。而末未署名，不知谁氏，至今恨恨云。”案此诗盖见《樊山集》卷十，题为《八月六日过灞桥口占》。

