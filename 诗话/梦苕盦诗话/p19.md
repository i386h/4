<!-- { "loadSidebar": true } -->
一一四、企棠舅氏诗，由遗山、东坡以窥杜。平生专作七律，古诗仅百之一也。随佑莱姨丈在琼崖、广州时，所作最富。壬子以后诗，多不自收拾，所存无几矣。舅诗不作艰深语，初看几似打油，然句极老硬，绝不浮滑。《得乡书》云：“廿年迂僻守柴荆，今日居然海外行。廉静且师孟公绰，才华难语玉溪生。鹪鹩巢树毋多许，驽马逢场偶一鸣。寄语乡关休念我，天南正值福星明。”《感事》云：“时局日离奇，天生才亦异。不识一丁人，能兴万世利。开矿洪荒山，垦盐斥卤地。专利三十年，温饱见经济。”“《和宝师咏龙眼》云：“海南龙眼并驰名，唤作荔奴评太轻。落落高林随地见，垂垂圆实傍秋生。及时风味同瓜果，论到家厨压笋樱。倘法真人燕津法，养生正欲住琼城。”《和宝师咏佛手蕉》云：“琼岛菁英数不穷，蕉名佛手与谁同？清心想是慈悲处，化热都归掌握中。此夕尝新盘贮翠，前生证果灯瑶红。炎方天锡非常品，销夏何须醉碧筒。”《重阳后三日飓风》云：“两雨复风风，洪涛吼半空。纸窗飞蛱蝶，庭树斗虬龙。闻见奚奴惯。声威飓母雄。此时江海客，坐卧叹惊鸿。”《风灾感赋》云：“琼台非旱亦非水，迭岁为灾此飓风。屋破村氓鹿走险，樯倾海客鸟惊弓。终朝变易山川色，善后更番土木功。大吏忧民何日了？天南又落万哀鸿。”《秋阳》云：“雨息风狂日放光，日中依旧葛衣裳。莓苔更上一层绿，木叶初无半点黄。直欲四时过长夏，浑忘九月已重阳。迎凉将祝天阴晦，又怕连朝飓母狂。”《和鞠翁思亲韵》云：“粤水吴山别路迢，思亲一样旅魂销。琼台夜雨浪浪响，梦里如闻福港潮。”《和宝师韵》云：“两袖清风莫笑贫，海天大好奇吟身。月明五夜何来暑，花发四时都是春。客舍久居似桑梓，异乡风味亦鲈莼。人生何处非行乐？不羡人呼怀葛民。”《和奇仓公诗韵》云：“游琼游记虽未镌，归来当与君谈天。梅花树下可浮白，月明楼上休草《玄》。自我一别七千里，已更二君三易年。龙宫诡怪贮胸臆，一语惊破青林烟。”此首殊奇伟可喜。《和石哥元夕感怀二绝》云：“良宵款洽忆高曾，先世风流洵足称。兄弟三人相对饮，金樽清酒绛纱灯。”“埙篪万里一诗筒，此夕元宵境不同。他日云初再追忆，南楼明月北窗风。”以上皆在琼州作。《羊城口占》云：“无冰七洲岛，不夜五羊城。大地何穷尽，微躯太瘦生。赏心嫌道远，病眼怯灯明。廿载乡关梦，幽窗一短檠。”《书怀》云：“我本林栖者，饥驱到粤东。畏人鱼鸟性，涉世马牛风。岁月诗囊里，江山雾眼中。循途与守辙，天地一牢笼。”《和石哥感事韵》云：“世变倾全局，皤臣唱大刀。蜩螗惊海沸，猿鹤喜山高。道济长城坏，鲁连东海逃。新民仗并翦，画策任英髦。”《和石哥西风韵》云：“忧深思自远，天地况秋声。霰集悲时局，岩枯见物情。未能千日醉，姑俟一阳生。岁暮闭门卧，高人眼正明。”《寄莲哥诗四首叠去腊诗韵》云：“去腊梅花一纸书，赋诗四首慰闲居。那知白日如流驶，又是青阳逼岁除。世俗纷更殊未已，家乡丰歉果何如？高年不与时追逐，好乐黄农处里闾。”“天涯作客几经春？感极陶潜日月辰。黄菊有怀重九节，青衫无恙一陈人。不修边幅非狂态，懒作家书亦性真。近日案头置庄老，颇思齐物讲同尘。”“黍谷阳回物望多，杂花生树乱莺梭。纵安徐犀论文榻，犹有冯弹铗歌。寄语惠连行素位，慎毋江令赋春波。青坛自是吾家物，何必貂裘夜走坡。”“万里家山一破扉。登楼遥见白云飞。轮蹄此日终无补，糠当年也自肥。莫道车中鱼已活，却输梁上燕知归。心头一念常难去，阿买于今望挈携。”《和仲弟隈字韵》云：“春雨日坐茶瓯隈，止渴不须还望梅。新绿时抚小院树，软红怕走长桥雷。秋蛇春蚓写池草，酒仙词客同岑苔。东郊年少正盘马。笑我驽骀驱不来。”以上在羊城时作，气体较前为进。《代人题岳大汉书下酒图》云：“一办心香班孟坚，先生豪饮不知年。太羹元酒葫芦本，海错山珍食货篇。菊盏风流劬学日，兰台滋味醉乡天。治生莫作陶朱看，十载醇醪手一编。”“当年小草缔丝萝，太息乔松已逝波。图展春风觇杖履，碑题中岳感山阿。老成凋谢典型在，末学支离糟粕多。自问西京粗涉猎，东床终究愧东坡。”此为壬子后作。

一一五、海上诗友谢玉岑、王瑗仲、朱大可、顾佛影、钱小山、陈器伯、庄吕尘、徐澄宇、陈秀元夫妇，年来结吟社于海上，曰“鸡鸣”。既而以其名不雅，易之曰“变风”。大可、佛影兴会最浓，余与瑗仲每逢社集，不常到也。大可名奇，一字莲宅，嘉兴人，有《耽寂宦诗》。初不相识，于报端见余诗署名《梦苕庵主》者，大惊叹，夸示于我友谢玉岑。玉岑笑曰：是老友钱某也。乃举余与瑗仲合刊之《江南二仲诗》赠之。君著诗话，极称余《夜起观白莲》之作，以为不让海藏。又称其九一八以后之诗，可比黄公度。癸酉春，在沪西郁君葆青枞溪草堂雅集，始与君相识。君豪于饮，诗学海藏，一清见骨。石遗老人《近代诗钞》曾选及之，惜不多，今录其《题毛公鼎拓本》七古一首，君平生得意之作，而石遗所未选也。诗云：“武王克商封同姓，鲁卫毛聃史称盛。毛公子孙修厥政，王锡以鼎铭作证。其辞若曰父<厂音>听，配我有周膺大命。于文武里不廷，庸集乃命唯先正。以下云云读难罄，诘屈聱牙同一病。作铭者谁疑姬圣，不然史佚擅词令。惟毛建国德不竞，鼎亦沦落销光映。欧赵末录阮吴剩，《两》（吴云）《奇觚》（刘心源）失考证。氵更阳（端陶斋）嗜古发至性，珠玉无足鼎有胫。忽然得之比照乘，斋之宝某某赠。摩挲自朝常至暝，欢喜赞叹如弗胜。散盘位置或季孟，睥睨石鼓真妾媵。孙翁（仲容）学术非钉，为作笺注侔服郑。但憾昌黎醉不醒，不遣长歌逞豪横。蜀道之行良蹭蹬，头璧俱碎鼎独剩。弃置墙角如短檠，光芒万丈时一迸。贾胡夜夜望斗柄，知有瑰宝落陷阱。囊金入市屡窥讠，谋诸晖台孰能儆？杨侯年老气愈劲，独执鼎耳苦谏诤。从来胜天恃人定，神灵呵护事难凭。我从拓本睹光莹，惟有再拜不敢请。成周法物气象，绝异楚钟与秦镜。忽持此卷劝题咏，才薄如我宁能称。二陈（散原、苍虬）句法盘空硬，敢操瓦釜侪笙磬。”此诗极为海藏所激赏。

一一六、顾佛影名宪融，南汇人，主大同大学国文讲席。初但知其能诗，不知其工。顷读其新刻《大漠诗人集》六卷，则诗笔轻灵松秀，大似锁子菩萨，柔欲无骨。七古体格未纯，七绝多而且工。如《西湖杂诗》云：“醋鱼风味美云云，辜负春纤一箸分。我已逃禅君莫笑，只餐烟露不茹荤。”《西兴》云：“水ヶ花外暝烟升，小市人家欲上灯。愁煞扁舟卧居士，卷篷低烛过西兴。”陈丈子言评曰：得渔洋三昧。《篇豆》云：“篇豆垂篱嫩未黄，筠篮得供新尝。范妈知我舌头淡，多放油盐酱与糖。”《舟中口占赠舟人炳千》云：“一眼犹明一眼盲，摇船老子耐风霜。我家三代都摇过，来去卅年周浦塘。”朱大可云：此两首皆近伏敔堂。《赤山埠夜归》云：“赤山埠外上归船，倦鹭眠鸥各悄然。可有坠欢烟水里，湖灯红似十年前？”朱大可云：风神潇洒，似不食人间烟火者。五古《东天目途中口占》云：“有泉出山腹，激石声嘶嘶。一禽立石上，侧目如有思。三人雨中来，张伞坐岸陂。三者共一境，其中各有私。泉欲得渊壑，鸟殆怀其雌。旅人苦长途，急求饼疗饥。无论生非生，有质情已随。此理叵思议，持之欲问谁？叩诸造物者，但指日月驰。”海藏云：渥洼天马，迥异凡姿。大可云：此诗能将向来作古体者之架子语、习套语、浮泛语、杂凑语，一扫而空。专从泉、鸟、人三者不同物而同情一点作去，语语写实，而又语语翻新，诗人之能事至此。七律如《虎跑》云：“湖上烦喧渐可抛，又寻净域到山坳。明妆一座空鸳侣，佳茗三生忆虎跑。何以为情吟旧雨，有如此水话深交。白云古树年年在，留待先生自结巢。”海藏云：腹联淡而弥深。《咏篱》四首云：“郁金堂上苦思君，身是潇湘薄命云。绝世聪明欺燕子，迷人颜色妒斜曛。留三分梦教重做，隔一层香待细薰。立近空廊还侧耳，堕钗声息记曾闻。”“江干旧梦枉缠绵，生就飘零只自怜。一样关心同绣幄，半生留恋是茶烟。荡花风起疑无地，罥鬓人来怆隔年。珠箔银屏原不羡，萧斋惟爱翠筠妍。”“仙人楼阁最玲珑，面面阑干挂断虹。醉裹曾窥花绰约，病中常听玉丁冬。但教通月情犹淡，直待围春梦太浓。一树寒梅羞已老，敢移疏影上雕拢。”“辛苦当风一桁衣，不容宁贴不容飞。镂冰为骨知奚益？穿泪成珠愿总违。小苑莺花看渐老，红楼声息听全非。人生常是朦胧误，何况黄昏近四围。”大可云：四诗工绝，若仿梅河豚、祁鱼虾之例，宜称“顾帘子”矣。闻野鹤云：辛苦二句，真此题绝唱。余谓四诗固佳，然格调未高古，爱之而不愿效也。

