<!-- { "loadSidebar": true } -->
一二一、谭仲修《复堂诗》古体格高，不作宋以后语。近体不废明青邱、北地声情骨，高亮华美。于清人则宋荔裳为近，所欠者真味耳。兹取其清婉者数篇。《望月忆女》云：“生汝过三岁，从无百里分。月如娇女面，人倚秀州云。索果耶频唤，敲门笑已闻。今宵依母膝，不见母欢欣。”情至之文，杜老“香雾云鬟”一什后，有数杰作。《小云栖》云：“隔竹暝烟迷，林寒无鸟啼。梅花香不断，微雨到招提。门外鉴湖水，亭山相向低。萧然远公社，随意问幽妻。”一气呵成，深得唐贤三味，惜不令渔洋老人见之。七绝最多佳构，盖复堂工词，尤工小令，一唱三叹，余音绕梁，移以入诗，自是当行出色。《高邮》云：“兰桨盈盈动水滨，栖鸦点点度湖ぞ。便从衰草微云里，想见风流淮海人。”“秦邮驿前夕照沉，露筋祠下天阴阴。明铛翠羽无消息，一片珠湖是此心。”《沪渎杂诗》云：“沪渎风烟入望遥，春申浦口送归潮。楼头一夜溟蒙雨，付与荒寒似六朝。”“怀抱何时得好开，模黏蜃气出楼台。剧怜清浅蓬莱水，曾照麻姑鬓影来。”《厦门留别》云：“上风涛不可期，人间霜雪欲何之？朱丝微物能悲喜，弹向天涯是别离。”《绝句》云：“老女愁蛾只自怜，舞衣何处斗婵娟？归来阿母如相问，广袖长眉异昔年。”“点点林鸦拂曙琴，楚天凉雨夹江深。从渠《水调》无人听，弹尽平生一片心。”《题陈蓝洲画》云：“萧疏留与卷帘看，深夜无人月满栏。今日秦淮如此树，风光好处是荒寒。”《顾子明寒林独立图》云：“寂寞淮流尚氏秦，寒林负手独吟身。无多黄叶古今水，如此青山醒醉人。”《晚霞》云：“江上年年爱晚霞，霞边三五野人家。春情已罢秋心老，客路依然负菊花。”《姥山》云：“中流袖拂姥山青，叶下依稀似洞庭。湖水湖烟迷处所，《九歌》无意问湘灵。”《官舍》云：“不眠漏点作秋声，露下空阶月四更。何似微香参柏子？沉沉山寺欲天明。”《柬万间民》云：“昨宵黄鹤楼头月，冷浸空江欲曙时。我奇愁心二千里，苍烟丛裹觅君诗。”可谓极声情之绵邈矣。

一二二、阅嘉兴张玉珊（珂鸣）《寒松阁诗》，诗如其词，清洁淡秀，一空俗障，惜乏深思。录其五古纪游之作四首，方之清境云飞，使人意远。《游理安寺憩松颠阁》云：“蹴霞上层峦，屈曲缘萝磴。径转得名蓝，亻桀阁敞虚。万象入周眄，群籁息清听，茶臼石廊鸣，鹤梦闲房醒。历境不在高，要由立根定。郁郁青松姿，岂与孤花竞。天风响寥，上界笙箫应。何当携素琴，来和花间磬？”《虎跑泉》云：“法乳天神监，驯虎佛力大。空山琴筑声，涧底流泉过。飞雪下瑶岑，澄碧无沙果。皎如明月光，绿净不可唾。辨味判淄渑，觑脉出岩罅。诗肠涤更清，茶梦浓还破。鉴影俯空潭，芳颜惜尘ネ。何如学无生，洗眼看云卧？”《韬光》云：“万篁密相抱，拾级梯孤青。晴云荡空翠，袭我衣裾馨。径曲屡回顾，或昧初来程。何况登高望，但觉烟冥冥。陡绝得平旷，飞阁悬珑玲。纵目尽沧海，举手扪寒星。瑶坦羽衣冷，丹鼎苔花生。茫茫古人迹，俯仰俱涕零。微闻玉笙语，仿佛仙之灵。何时跨鹤去，一叩元关扃？”《焦山》云：“金山如达官，庄严耀金碧。焦山如定僧，栖真耽幽僻。大江日夜流，一喧复一寂。静躁性不同，各自适其适。层崖叠千盘，孤峰耸百尺。浓阴罥林篁，繁柯森松柏。岚翠扑空来，上有疏烟积。山麓环梵宫，怒涛冲石壁。水榭微波间，秋意生芦荻。画笔纵横留，仙境尘凡隔。我无济胜具，未蜡阮孚屐。名山枕上过，篷窗卧吹笛。”颇规模姚梅伯，清秀不乏，灵顿逊。

一二三、余尝推袁爽秋、沈乙庵诗为晚清浙中二杰，皆能以汉魏、晋、宋为根柢，而化以北宋之面目者。乙庵辛亥以后所作，尤多沈郁。忠节则清微之致、诙诡之趣为多，长篇亦颇矜才使气，如《地震》一首，亦奇作矣。余最喜其短篇，萧远简淡，有天际真人之想。周自庵叙其集，称“虚处得事外致，而无枝游曼衍之谈；实处含元气，入无间，而无晦涩艰深之病。壬申以前之作，遣词闳丽，而趣犹显入；丁丑、戊寅后诗，则脱去模拟之迹，动与古会，渐入简淡，而指殊深矣。”沈乙庵《叙》称“观其比物连类，餐洁茹芳，骚人蝉蜕之心也。回视收思，乐不忘本，《小雅》‘明发’之懿也。”洵属知言。今录其短篇之清癯幽峭者多首。《晓发》云：“漠漠一江云，风吹如擘絮。渐闻篙石喧，稍辨青林曙。推篷回望白云飞，须臾复度前山去。”《春行湖堤上》云：“春行湖堤上，堤上积芳草。宛转双翠虹，却向孤山抱。”“濯濯前夜雨，丝丝今日风。垂杨弄薄雾，著衣何蒙蒙。”《曲池》云：“折苇枯荷久卷声，绿玻璃涸曲池平。忽逢春水生时节，浴鹭飞俱有情。”《观江涛作》云：“昼则万窍皆号，夜则万窍皆寂。惟尔万顷云涛，终古雷轰箭激。”《邻寺》云：“奇情不在山，好景不在水。此寺独于尘塔中，办作萧然出尘理。梦回月淡树阴移，微钟忽度青松枝。苍茫危坐不肯曙，兔角焦芽何所思”《细雨》云：“小窗明灭梦痕轻，江柳江花未放晴。细雨如烟初叶嫩，客中浑忘过清明。”《夜起》云：“竹间残雨犹滴沥，竹下湿萤黏一点。萧然夜起无一事，河汉欹斜波潋潋。槐中万蚁战方酣，井底四蛇眠未慊。清露г衣还入扉，晓风欲起城雅。”《卧闻吹笛》云：“长笛一声出烟雾，穿我藓阶青竹丛。浑疑夜肪洎浮玉，倚枕江涛浩渺中。”《庭鸟下》云：“醉吟陇种依蛮府，疲隐萧条强冠。偶见空庭一鸟下，忽思倚枕听风滩。”《题徐亚陶环翠轩赏菊图》云：“玉川屋破只三间，那有层轩积翠环。不放一尘侵竹几，自偎花影写青山。”（以上《渐西村人集》）《春风》云：“春风十日未寻芳，乞得闲曹作病坊。时有鹊衔花一片，空庭飞堕野梅香。”《西轩睡起偶成》云：“无心危坐学《黄庭》，门外烟樯接远汀。睡起西园春已去，却看飞絮度风棂。”《省夜》云：“秋林夜黑鹊惊枝，残灯荧然蝙蝠语。摊书兀兀人籁寂，飞虫打窗似风雨。”《善果寺》云：“道人心明向日静，坐觉万籁频伽音。苍然闭门竹色净，漠漠一片苔花深。”《直房小憩》云：“拳窝窄窄锉生烟，渐近窗光欲曙天。却似扁舟宿深苇，晓来风定一鸥眠。”《大雨后》云：“小园连雨似陂塘，蛙吹侵宵两部忙。天气陡如秋作冷，一枝红蓼浸沧浪。”《留别小沤巢》云：“晓来满院柳绵飞，种树成阴今几围？别汝净名方丈去，卷帘飞絮送春归。”（以上《安般箱集》）《再泊杨村》云：“日暮依稀子规鸟，绿杨阴里尽情啼。定然梦到桐君麓，密竹疏篱渐水西。”《问春何处去》云：“酒醒问春何处去，落絮飞花代春语。无数窗前众绿生，栋花风里声声雨。”《见林兰花寓意》云：“林兰吹气不胜寒，玉指当时促坐弹。二十七年流水去，暗香残蕊隔帘看。”（以上《于湖小集》）小诗皆别具风格，张文襄所谓“双井半山君一手”者，此类之作也。

一二四、诗人喜自负，不足怪，然未有如李莼客（慈铭）之大言不惭者。《越缦堂日记》中自评其《送李爽阶之天台令》诗云：“不难于奇思隽语，而难于音节自然，直起直落，不烦绳削。作诗到此地步，良非偶然，惜不令吾家太白见之。东坡、遗山，政恐未曾见及。东坡有其趣而乏遒警，遗山有其骨而乏风华，季迪有其神而乏沈实，空同有其力而乏顿宕，大复有其韵而乏开张，伽陵有其格而乏浓至。此事自有公道，吾不敢多让。”又：“作书致砚樵，极言作诗甘苦。以砚樵题予诗，谓初学温李，继规沈宋，予平生实未尝读此四家诗也。予二十年前，已薄视淫靡丽制。惟谓此事当以魄力气体，补其性情，幽远清微，传其哀乐。又必本之以经籍，密之以律法，不名一家，不专一代。疵其浮缛，二陆、三潘，亦所弃也。赏其情悟，梅村、樊榭，亦所取也。至于感愤切挚之作，登临闲适之篇，集中所存，自谓虽苏、李复生，陶、谢可作，不能过也。砚樵之评，实深思之而不可解。以诗而论，世无仲尼，不当在弟子之列，而谓学温岐，规沈、宋乎？”又：“前日香涛言，近日称诗家，楚南王壬秋之幽奥，与予之明秀，一时殆无伦比。然明秀二字，足尽余诗乎？盖余近与诸君倡和之作，皆仅取达意，不求高深，而香涛又未尝见予集，故有是言也。”云云，连篇累牍，自为夸讠羽，真欲令人喷饭。

一二五、莼客《白华绛跗阁》诗，功力既不深，终编亦无出人处。其意其格其句其字，咸家常茶饭，香涛评以“明秀”二字最当。陈石遗《诗话》称沈乙庵先生深服莼客，窃所未解。

