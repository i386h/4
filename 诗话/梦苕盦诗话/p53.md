<!-- { "loadSidebar": true } -->
三○三、简学斋写景之作，可分幽秀与奇警二种。如“孤帆信风游，水阔山渐远。不知舟行急，但觉地势转。篙橹终日闲，吾亦兴不浅。却缘急柁声，惊吠岸旁大。”“屐行落叶深，门敲秋云响。不知何花开？奇馨悦静想。”“一松一精神，一石一造化。坐久佛无言，微闻鹤叹咤。何不入山深？人间少真暇。”“万树结一绿，苍然成此山。行入山际寺，树外疑无天。我心忽荡漾，照见三灵泉。”“灵泉秋在朝，寒溪秋在暮。寺门开夕阳，落叶闭斜路。却听流水声，寒色上衣屦。空山一钟声，曳杖吾亦去。”“出门视天宇，阒若户方扃。上下同一寂，真宰独未停。还归减烛坐，虚房罗众星。”“闲望西山云，御风独高出。安能化玉水，一洗尘中色？”“钟鸣万山裹，响落万山外。寻声入东林，静极冥诸籁。石泉左右流，曲与真源会。闲云不离寺，倚树作奇态。”“风摇修竹巅，清韵动高馆。开门忽无声，倾耳听已远。”“索幽情难歇，看山夜更好。”“晚饭带玉堂，灯前万峰绕。江光切虚空，众阴合筱。风随岭树定，星落蛮天小。”“大霜疑小雪，残月避高星。树影连村暗，鸡声带水听。”“寒僧烧落叶，古佛守残灯。”“山空生妙响，树古有仙心。”“野云多在树，春水不离村。”“秋心多在夜，坐理妙于眠。”“树如将晓色，虫有欲秋声。”“月明山带雾，烟定水谷星。”“塔影摇寒日，钟声堕白云。”“画图白现千山影，灯火青围半郭烟。”“疏窗纸薄风常聚，老树声多雨不知。”“三面山围僧榻静，一湖水抱佛楼圆。”“槐阴绿暗千村雨，麦浪青浮万陇烟。”清远静穆，高者兼有陶王韦柳之胜，次亦不失宋人。至如“朝见太行青，暮见太行碧。行人无时休，山意去不息。立马望中原，纵横见城邑。去雁无定声，垂云可怜色。战余草木荒，岁晚风沙直。”“虚空扪有棱，昼夜混无界。侧身酒家炉，四壁风破碎。势欲挟茅龙，上天始称快。”“山气开夕阳，河声转孤郭。”“杖底百峦山，一气青到海。”“人烟开夕照，草木带河声。”“水将孤柁急，霜逼众星高。”“一气浮三楚，重湖陷百蛮。”“浪摇天地白，山积占今青。”“东湖老龙抱云归，掉尾犹作跳珠白。”“舟行忽到星斗上，水底别有青天开。”“高歌古月不堕水，纸外隐有蛟龙听”等句，则苍凉雄奇，得老杜之神，能者固无所不敢也。

三○四、秋舫七古，才壮气逸，力追唐人。如《万寿寺七松歌》句云：“不雨何为怒涛吼？绿云横铺三千亩。生平入寺不拜佛，兹乃绝倒支离叟。二松在左二松右，三松当中相配偶。旁一大榆羞老丑，掉头意欲墙外走。灵根日月照不到，元气自贯天地后。我疑七松皆老龙，七龙上天成一松。不然何故非枝叶，一一变化鳞鬣同？”突兀奇警。《苗刀歌》句云：“此刀铸自苗人手，五月五日神饮酒。临水咒取黄蛟魂，毒雨炎风为父母。忆昨天兵下五溪，将军转战南荒低。野苗杀人如截泥，取头祭刀刀夜嘶。彼刀虽然一当十，不如我刀智胜力。事急争来马后降，微生忽向刀前毕。只今妖气犹射人，斑斑战血痕疑新。夜来触髅哭山雨，绕刀索魂吹碧磷。”“母”韵、“嘶”韵、“磷”韵，奇警异常。《苦寒行》句云：“太行西来僵不动，滹沱东流连底冻。大树飘零白雁魂，明珠破碎骊龙梦。寒威未讦尺寸逃，世间广厦嗟何用？”直是合老杜、昌谷为一手。《刘贞女行》，神肖昌黎，中有警句云：“穷冬僵卧，夜雪纷纷。母怜儿寒覆以魂。梦中抱母不见母，往往夜哭惊起村中人。”沉痛语前人所未有。至其《河南道士乐府》四章，则又椎心动魄，香山乐府之遗，不徒极才人之能事而已焉。

三○五、秋舫五古长篇如《兰阳渡》，得乐府神理，必传之作。

三○六、秋舫五古长篇，皆自肺腑中流出，真挚动人。如《送魏默深归湖南》句云：“登堂见我母，具道儿今肥。”《邳州道中守雪示弟大云》句云：“同行吾良乐，俱出亲何慰？”《中秋饮李双圃寓斋放歌》句云：“巴陵一样团月，照见堂前双白发。酒后如闻太息声，天涯游子归何日？”情真语不可多得。又如《出都》诗句云：”与君久相处，豁达如一心。以月置水中，不知谁浅深？”《送唐竟海归省》句云：“坐我明镜中，自然呈浮伪。能使妄者心，照之发深愧。”又云：“去后思更深，常惧为君弃。”《送魏默深归湖南》句云：“同生不同气，偶合终成离。送君旋闭户，积此悠悠思。”《奇答竟海》四首句云：“执业须执真，结交须结久。所惧德不修，内外成两负。知再见君时，还相许与否？”《十一月默深留长沙相聚旬余得诗五首》句云：“久客今还家，狎戴父母宠。积兹手足间，渐觉聪明壅。忽与良友亲，一敬疏百冗。”《入小龙山拜稼门师墓与均之》句云：“我昨闻汝病，如适在我身。踊跃来视汝，忽如冰得春。尊酒过夜半，语多屡沾巾。乍逢良慰借，言别转酸辛。”友道至此，令人可敬可爱。又如《项师竹张馥亭自麻城来访欣然有作》句云：“前夜江上风，舟来亦不易。”《小除日景州道中感赋》句云：“最好故乡居，难得少年日。”又云：“晚饭不肯饱，一争枣栗。长者将予杖，急则抱母膝。自倚诵书多，不受相挞扶。”皆有真意。律句“年荒惊俗改，岁暮见家穷。”“梦短心常觉，寒深气转清。”“水深人语应，乡近客心疑。”俱耐寻味。

三○七、秋舫诗见道语极多，而不堕腐气，盖学问在诗外，益以蕴酿之功，乃造此境，非寻常小家所能望其项背也。如《秋斋读书杂感》句云：“高斋谁所营？贻我以有余。客居虽云暂，谁谓非吾庐？”又云：“群物各杂生，不碍兰蕙长。秋雨绿一山，始见门户广。”又云：“利端即祸首，何以安群生？圣人体万物，无过口腹情。”又云：“多读吾未能，静对良亦悦。六经有微言，了了川上月。印波本常圆，投石乃成缺。”《灵泉寺》句云：“泉性定且清，物形视所迁。流行与坎止，外内符自然。”《冬夜》句云：“沉思与浮虑，异趣同营营。不有夜气息，何由知至精？”《奇答竟海》四首句云：“人海足车马，夜久声如织。静中感至听，今古去不息。”《十一月默深留长沙相聚旬余得诗五首》句云：“岁暮百物敛，纵心俱一收。检点终岁事，一身千悔尤。”又云：“一念静躁间，终古霄壤侔。”《由广州至南雄舟行杂诗》句云：“各有天地身，攀附宁非耻？”《放船》句云：“顺逆天何意，穷通我自疑。”《赁屋叹》句云：“世间寒士贫无屋，每逢风雨冻折足。今我赁屋有屋居，日受逼迫犹为福。”《立春》句云：“客当岁暮心俱促，天到寒深意已回。”《送默深归邵阳》句云：“名到无成方肯悔，学当欲进转多疑。”皆深于理境。

三○八、简学斋近体多法唐人。五律如《夜抵刘山人家》云：“行到月斜处，入门千竹林。故人此高卧，前日约相寻。雨过春如梦，山空夜有音。坐深无一语，何以答同心？”真得王孟神理，非渔洋、时帆之貌为王孟者可比。七律尤多神完气足之作，如《北行留别舍弟大云》云：“十年车马逐风尘，今日辞家又暮春。仗尔多才能养母，怜子此去尚依人。逢迎自愧无奇策，出处须知不辱身。长路艰难休在念，客中生计未嫌贫。”此诗初看似平淡无奇，细绎之章法甚密。“辞家”二字，领起三、四。“尚”字与“又”字呼应。第五句顶第四句。第六句“出处”二字，绾合三、四。第七句“长路艰难”顶“出”，“在念”顶“处”，融成一气，便不觉。一结漾开。全首脉络灵活，情真语挚，自是名作。《兰阳守风》云：“晓来天影变黄埃，天外惊风卷地来。隔岸似兼飞雨势，横流难倚济川才。蛟龙影里孤城动，鸿雁声中万鬼哀。身世苍茫双眼泪，沙头忍冻立徘徊。”贺耦庚评曰：四句可知用世之难。魏默深曰：五、六句沈著苍凉。《濮州道中》云：“父老车前说战场，可怜不是旧春光。桃花破屋开残雪，燕子空坟语夕阳。偶有人言惊鬼答，翻从寇尽见兵忙。流亡遍地须安集，莫使田园尽意荒。”吴兰雪曰：起、结用意俱佳，三、四句哀艳。默深曰：五、六句凄惋沉痛。《中元黄鹤楼待月》云：“醉后婆娑不用扶，登临恰与好风俱。暮天悄悄月将出，江影荒荒山乍无。静坐偶教千感息，高怀独倚一楼孤。谁家渔艇归来晚？惊起断鸿云际呼。”耦庚曰：三、四句空际传神。默深曰：写景入微，结逸。《扬州城楼》云：“涛声寒泊一城孤，万瓦霜中听雁呼。曾是绿杨千树好，只今明月一分无。穷商日夜荒歌舞，乐岁东南困转输。道谊既轻功利重，临风还忆董江都。”龚定庵曰：裂笛之作。兰雪曰：五、六句纪实语，非忧时者不能道出。默深曰：末二句真《杜》。《除日抵京》云：“四千余里舟车马，九十日程雨雪霜。（十月朔由武昌解舟。）短景仃常兼昼夜，长安到亦抵家乡。转无往岁追逋苦，奈此流年过客忙。儿女今宵知忆我，只应欢笑慰高堂。”默深云：格律俱高。《九里关》云：“九里关连三里城，关门高倚夕阳明。地形险更逢荒岁，人语轻犹带楚声。云里白飞双涧落，马头青拥万峰行。欣看陇上锄新麦，河北于今不用兵。”壮往舒发，似明七子之学唐，而有真气。

三○九、五绝一体，宋以后工者不多。秋舫《渡河遇相识寄家书》云：“尔到长沙去，平安奇两行。东风残夜月，逢我渡兰阳。”真得唐人之遗法矣。

