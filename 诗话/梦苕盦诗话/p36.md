<!-- { "loadSidebar": true } -->
二二五、野人《归后送希文銮江》云：“雪后归来贫且闲，招君共掩溪上关。入门见我惨不言，又似从前离别颜。北风冽冽走荒牖，看君酌尽一樽酒。顿使羁身入醉乡，若无离恨竟分手。分手去，放寒舸。君不自怜转怜我，月出江鸣深夜坐。”写别情曲折微至，一结淡不可收。《七歌》句云：“我昔抱疴母在时，千里就医不相离。谓儿形容一何瘦，涕浃落入手中糜。只今灾荒生计拙，茅檐卧病对风雪。昔日食中母泪多，今日病裹晨炊绝。”又云：“夫没三月儿出腹，我妹心苦无人告。四体饥困不得乳，儿哭母哭声满屋。绩一日得十钱，手作口哺到三年。昨夜灯前初学语，向舅呼爷音楚楚。儿语翻令阿母悲，急掩儿口泪如雨。”《卖书祀母》云：“母没悲今日，儿贫过昔时。人间无乐岁，地下共长饥。白水当花荐，黄梁对雨炊。莫言书寡效，今已慰哀思。”《哭妹》第二首云：“前日欲出游，临行妹致辞。泪滴咽喉喑，意说永别离。悲风从天来，摧折庭树枝。骨肉死亡至，我行将委谁？不行瓶桁空，儿女号寒饥。踯躅末终日，此意妹已知。仓惶就下泉，及我在家时。”《吾儿》句云：“吾儿齿已壮，欢乐平生稀。岂惟室无妇，四体无完衣。状貌亦犹人，时命与愿违。不知背老父，涕泪凡几挥？”《辛亥孟夏三兄嘉经归葬东淘》句云：“四岁离所生，命仰伯母活。不悟大人心，怜女不怜侄。绮襦拥外孙，儿也足无袜。弱肤受风霜，拟发丛蠛虱。惫极走还归，持抱生母泣。”骨肉之情，深挚沈痛如此。

二二六、野人处境，至为穷呃。《秋怀》句云：“娇儿夜中冷，抱我肩臂啼。老妻爱痴卧，晏起常日低。至此亦不眠，坐床至鸣鸡。满屋风泠泠，孤灯虫凄凄。世上寒与饥，兹夜到已齐。”《逋盐钱逃至五灶河作》云：“称贷盐贾钱，三月五倍利。伤此饥馑年，追呼杂胥吏。其奴吃灶户，牙爪虎不异。腐儒骨棱棱，随俗受骂詈。秋清发茱萸，偿钱期已至。空手我何之？乡庐聊弃置。”又句云：“故里水荡荡，垣倾巷无扉。吾妻此卧疴，终日谢糜。甑上泽蛙跃，床前秋藓肥。无金可籴米，病肠幸不饥。”又句云：“海岸欲下雨，狼鸣五更头。衰年近异类，惊定泪旋流。”然困悴至此，初不稍颓其意气。《卒岁》诗云：“卒岁苦贫俭，欲贷人饔飧。鸡鸣溪未曙，先拟怀中言。了了多所谋，出户思忽繁。此际惭已甚，况乃入其门。主人旧知我，一见酒满尊。谁能背妻子，就兹饱与温。婉转辞杯，怀欲吐复吞。唯恐主人厌，旧好翻不敦。不如风雪天，归去眠高轩。且乐十日饿，不受一人恩。”其节概为何等乎！

二二七、启东先生以[C043]恙新刻《陈司业诗集》见赠。启东于司业服膺至深，实则其诗清淡平直，初无异人处。特词必立诚，一洗俗艳，在我邑固巳为难能可贵矣。其《述怀》句云：“低心作人辞，学得花鸟姿。花鸟姿易似，速朽将奚为？冶容自言工，惧贻高人嗤。”《古意》句云：“芳馨自珍惜，不受世重轻。”可以见其自处之高。《古松》句云：“肃肃大臣貌，落落修士格。此吾丈人行，论交见古德。振君拔俗姿，坚我岁寒力。”尤足以状其品之刚介。近体佳句，如《归途》云：“马力健知游冀北，橹声柔觉到江南。”《自笑》云：“书缘借得看逾急，友为无多谊转浓。”《觉老》云：“尊前无事温闲事，梦裹逢人尽故人”《示庆社》云：“且以娱吾腕晚景，料难俟汝长成年。”《病起》云：“老来暂健如残照，事往旋生等扑尘。”俱清真可味。《悼亡》五首之二云：“我辈锺情故自长，别于垂老更难忘。不如晨牝兼狮吼，少下今朝涕几行。”“悲思三月损容肌，霜益粘须鬓益丝。恐负生平怜我意，从今不忍复相思。”语虽质而情弥深，殊觉胜于啼风怨雨者万万也。袁枚舍此二首，而取“出门交寡入门求”、“何必他生订会期”二首，著之《诗话》，真所谓微之识夫者。司业诗《别裁集》选之，虽不多，而其风格可见。

二二八、有清一代，钜公能诗者，首推王文简、阮文达、祁文端、张文襄诸公。而文达、文襄之写景，尤为工妙。文达五言如《晓登吴山有晴意复泛舟入西湖遂大霁》句云：“西北双峰高，雨气犹霏霏。东南倚山郭，隐隐明朝晖。飒然长风至，与波相因依。初日忽滟潋，败云自翻飞。柔橹划清朗，照见山四围。江湖卑湿气，廓然空所归。”《五更过苏堤列炬中见桃柳正妍》句云：“清钟动疏樾，缺月犹在天。山光余夜碧，湖水生空烟。春烟约微风，飞落苏堤边。”《湖严濑至兰溪》句云：“春江三百里，一泻众山破。流云如秋潮，始识风力大。连帆扑天去，其势颇无懦。”《冒雨由缙云趋丽水道出桃花交青黄龙诸岭云气万状胜于晴时》句云：“林间正怀烟，花岫犹屯香。降随猛泉落，升共黄云翔。”《仲冬诣天竺复过灵隐蔬饭冒雪登西湖第一楼》句云：“橹声动烟水，如与雁相答。山楼对南屏，万树拥一塔。窗虚众影归，怀冲雅情洽。”《自新泰至泰安仆马已惫而日始午更乘山舆登岱夜宿孔子庙晓观日出作》句云：“飞泉涣其声，天风与之荡。绝壁松倒垂，雕鹗不及掠。何由湿苍翠？白云日相养。”又云：“日观开扶桑，元气浴混淆。色铸黄金天，岳影摇清旷。”《天台雨后至石梁观瀑宿上方广寺》句云：“随指落断虹，翘掌抉云汉。动地春雷鸣，开峡白龙窜。奔争势益狂，激落派皆散。”《晋水》句云：“沙净水逾明，石触波始动。”又云：“清川淡不收，山月暮将弄。风泉一夜声，洗我空林梦。”《春日安陆道中题王鉴画楚山清晓卷》句云：“一片绿沈沈，强半是春草。烟净湖水明，山影向湖倒。”《粤西平乐峡中》句云：“残云卧半山，松际一何湿？清损弄飞泉，两岩夹水立。袭人山气凉，空翠入呼吸。”《新秋夜行阳朔潍水上》句云：“斜看露脚飞，夜气湿将滴。幽草生暗香，虫喧破山寂。”《湘江村舍》句云：“竹密一径空，照见人间绿。”《泛湘川过南岳得雨》句云：“刚风激低雷，凉气落平楚。余电煽残夜，晓烟冱前浦。天北暂放晴，明霞半轩举。”《梁湖道中》句云：“山深皆有路，浪静不通潮。暮色浮松顶，清香动麦苗。”《晓雨登吴山》句云：“草木宣山气，江湖纳雨声。”《常云峰》句云：“怪石立孱颜，浓云常在山。翻疑碧峰走，山没白云间。”《石门潭》句云：“浅濑平春浪，澄潭受远风。”《台州夜坐》句云：“楼阴流素月，山影接明河。”《漪园晚眺》句云：“萍开鱼影乱，松静鹤巢凉。远水交平岸，秋山耐夕阳。”《登八咏楼》句云：“山破雪犹积，野荒风易生。”《晓至西溪祭社稷坛》句云：“流水开天影，颓云压电光。”《夏日过云栖》句云：“满地绿云滑，隔林红日凉。”《渡滹沱》句云：“沙明犹带月，冰合尚翻波。”《度梅岭》句云：“云气更成岭，星光能照山。”《日出洞庭湖》句云：“星河随夜去，云梦入天无。”《夜泊》句云：“岸草万虫响，山松纤月凉。”《阅盘龙江登雄川阁望滇池》句云：“四山青过雨，万亩绿分秧。”《晓坐后院石坛》句云：“晨光销落月，霜气肃边山。”清妙处可追石湖。

二二九、文达七言，佳者如《天台山纪游》句云：“山下白云凝不流，浪花卷出青鳌头。惟有经台立天表，不与天气同沉浮。”《大姑山阻风看月》句云：“月与水平我平月，金波玉浪摇光精。须臾转出碧山顶，冰轮碾塔如有声。”《可渡桥夜月》句云：“桥东峻坂石突兀，桥西行人灯出没。一楼窗外万山深，风弄溪声洗春月。”皆得东坡之一体。如“山风入院旆初动，潮气满城关未开。”“江合双流争入峡，山盘千叠竟通舟。”“风裹云霞无定色，水中星斗落高天。”“极浦荷花腾夜气，出怀词笔破凉秋。”“六朝山色禅光定，双涧泉声客性闲。”“掉臂已过白云上，回头尽见万峰低。”“云影远浮双塔动，水光闲浸一山孤。”“风沙卷地来河朔，春气随云去汴淮。”“杂树阴中灯影乱，流云缺处月华开。”“潮头沙影犹清浅，月底峦光更浑沦。”“初月残阳交弄影，绿杨红杏共扶春。”“月如停处当头近，风到和时扑面圆。”“风光渐扫缠绵雨，云水原随淡荡身。”“青草气香疑有瘴，绿榕阴重惜无舂。”“生翠石看群玉染，泥金霞爱暮天烘。”“日影倒腾峰顶去，晚凉平贴水边来。”“清气胜于花烂漫，午阴比似屋。”“黄叶多时有霜气，翠微空处即秋光”等句，皆清丽圆润，末人胜境，可与樊榭争席矣。

二三○、家名山丈诗，愈老而愈真，顷寄余《乙亥存稿》一册，殆语语从肺腑中流出，录其可话者数首。《谢流民送荠菜》云：“流民出门忍饥冻，杖头钱少难为众。何处人间无往来？一筐荠菜来相送。愿君麦熟还故乡，四野一色黄云黄。老夫或者携筇至，领取千家饼饵香。”《蚁舟亭纪事》之二云：“雪后桃花照眼明，菜畦亦复吐黄英。来鸿直是无归思，愁看春郊寸麦青。”“何曾为国作干城，羞道胸中十万兵。管领哀鸿五千翼，老夫差不负平生。”数年来灾旱频仍，四方流民至常州者，丈每赈济之。甲戌、乙亥间，流民至者愈多，县府议逐之，丈力阻。灾民日集丈门，赈济无以为济，则只身走锡、沪鬻字助赈，全活无算。读此数诗，仁人之言蔼如也。《萍花梦》云：“清溪碧水何处边？萍花叠叠开金钱。倚山临流屋数间，屋中仿佛调冰弦。门开一阵金铃响，忽然大喜从天降。佳儿佳婿并出迎，执手相看道无恙。怀中玉雪初离乳，原是名山外孙女。室中金石价连城，一字不失岐阳鼓。我儿学篆更精进，意境清闲气浑古。屋后层楼天尺五，檐头白鹤时飞舞。青琐无尘不启封，他年留与名山住。”此悼其婿女之作。婿为谢玉岑，夫妇俱工文词书法，先后病殁。我友朱大可挽之云：“佳偶同嗟长丽阁，奇才还惜两当轩。”最为工切。《罗浮仙影》云：“罗浮仙子貌倾城，化身千亿满寰瀛。登场惯自作弃妇，多少蛾眉恨不平。邃天万里提封远，一夕狂飙如席卷。谁使儿家受恶名，景升儿子真豚犬。”此与余《胡蝶曲》同一用意，而丈以五十六字括之。《论诗》云：“谢家池草生春日，释氏桃花悟道时。人力到时天趣出，不须说与少年知。”丈之自道如此，岂与涂抹妖红辈争一日之长者。颐丈乃极重余诗，以为风格为时贤所不及，少年之嘲，吾知免矣。

