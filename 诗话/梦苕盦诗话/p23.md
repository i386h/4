<!-- { "loadSidebar": true } -->
一三二、瑗仲诗无首不工，五律佳句如“风饿饕帆腹，云浓断塔身。”“溪静鱼忘水，春和风谄花。”“懒云随意卧，野鸟自成家。”“心从行旅小，眼到客灯明。”“长烟写真意，春水养诗魂。”“小雨偶留梦，微疴时养饥。”“榴红烧树出，风软护花飞。”“风留烟作字，云造雨成胎。”“愁轻起幽思，魂静定孤钟。”“园树喧肥叶，墙蜂煦病红。”“天凉能引梦，屋老易生风。”“人静鸟窥户，雨骄屋作航。庭花随意大，檐溜放情狂。”“残城轰市响，古屋网秋烟。树病强吞日，湖狂欲侮天。”“渐识心归淡，稍能诗向圆。”“夕阳制花影，水气逗秋阴。”皆造语生新，拔奇古人之外者。

一三三、七律自老杜以后，义山、东坡、山谷、遗山，变态已尽。时贤散原，从山谷入，而不为山谷门户所限，固是健者。然恨其音调多哑，时人大抵犯此病。瑗仲则不特造意炼句别开天地，且其声调，高下疾徐，皆合律吕，吟而绎之，如闻箫韶。此虽学力，亦关天分。兹举似其最工者数首：《六月十五夜梦游西湖得雨气一联足成》云：“又向西湖纵马蹄，临安花草总凄迷。无多春色牵江色，几处莺啼又燕啼。雨气欲浮山脚动，日光苦熨浪头齐。东风吹老垂杨影，几树能添梦里题？”《戊午游杭出候潮门登小阜得百岭一联近足成类列于此》云：“候潮门外看潮来，引剑高歌亦壮哉！百岭截江回地力，万涛奔海放天才。浑疑身欲凌风去，忽漫心从反照开。云树两行秋一发，随风和雨作空哀。”《昨梦极奇一首奇绪久》云：“梅边一别换春姿，寤宿无端百感滋。永夜朔风飘短梦，寒灯断焰缲愁丝。相看岁尽三千里，剩有肠回十二时。多少往来眼前事，笑啼只许梦中知。”《岁暮归车过东栅》云：“北风吹尽浪花肥，湖海沉沉岁事非。万户立烟春欲动，一灯飘梦客初归。无边日月摧蓬鬓，如此江山著布衣。入眼乡关赢一笑，满林烟月望中飞。”《南来》云：“南来十日总成怜，一卧沧江百病牵。头重众情归脑后，梦回万象立灯前。出生入死原还旧，地老云荒有几全？满院尚余花烂熳，不随风去向人妍。”《相望》云：“花须柳眼画微晴，笛里相望岁几更？万里梦魂通一息，十年湖海照双清。银波滟滟春无定，玉漏沉沉夜有情。寂寂不闻灵鹊语，冷看星月到天明。”《雨后夜发斜桥》云：“歌呗雾似尘，万重夜色压纶巾。支离病骨灯中瘦，苍莽天容雨后新。寒气结成魂一片，月光细铸树千身。胸前几许槎牙意，吐向西风化笑颦。”《七月某日彻夜大风，晨起雾重，城郭庐舍失所在感赋》云：“秋来处处断人肠，又听西风下八荒。一夜乱云扶海立，万山痴雾挟天狂。几疑地到洪荒化，渐觉心从浑沌忘。冥冥长空余病日，犹能伴我看玄黄。”《七夕夜坐》云：“历历肝肠照酒尊，人间歌管几家存？腾霄灯火摇残夜，绕屋更声曳断魂。书味茶甘容我在，风尖月冷向谁温？自怜心似空中絮，际海盘天觅旧根。”《扬州道中》云：“卧吹箫管到维扬，月渐分明水渐长。山过大江俱跋扈，春来北地亦苍凉。隐然敌国谁相济，偶尔逢场亦不祥。我早忘情成局外，年年只惯看玄黄。”《养愚》云：“日寻诗酒养全愚，放意人天觅故吾。已渐忘形到尔汝，偶然有梦亦唐虞。繁霜豪雪原成物，冷蕊孤花足可娱。望望夕阳三万里，一时收拾上颜朱。”《病起》云：“强起支离一据梧，树头山鸟怪相呼。客中日月长如岁，病后肝肠苦似荼。阅世渐知情冷暖，入山终觉计踟蹰。归鸦两两没烟去，十亩斜阳一影孤。”《堕地》云：“无端堕地百忧谋，风雨纵横看九州。傲骨三年成百折，狂奴双泪亦千秋。眼前日月从头去，身外文章与命雠。十二万春曾一瞥，要携春草入扁舟。”《家国》云：“家国低徊两鬓摧，无端蜡泪看成堆。有兄有弟身千里，此日此时肠几回？出处岂容惊世俗，笑讥已惯任疑猜。只今惟有龙山月，尚为幽人一往来。”或沈雄，或跌宕，或绵丽，或超悟，炉火纯青，叹观止矣。

一三四、贿选一役，为民国史上之玷。瑗仲有三诗刺之，题为《快哉楼遇雨，与张镜人读报，拈元韵十字，督为诗成三章》。诗云：“偶放长谣撼九阍，忽看雨气裂苍痕。狂雷碾地黄尘斗，大浪摇天白日翻。湖外云随鼋作主，眼中楼借我为魂。平生惯尽江湖恶，合眼风涛又一温。”“纳纳头颅百感屯，万方多难此招魂。长天落日江涛壮，病柳疏花涕泪新。（新韵，镜人误举，后屡易不当。镜人曰：存之，唐宋人多有。）孤鸟欲回还上下，乱云无定作晴昏。愁心更在斜阳外，独倚东风洗酒痕。”“北望长安总断魂，湖山点点没啼痕。莺花满眼今何日？风雨高楼暂汝尊。已尽虫天小生死，好完心地旧乾坤。山青水白分明在，容得清狂几辈存。”镜人曰：“谈言微中，婉而多风。王仲宣之《登楼赋》邪？或曰：直祢正平之挝鼓耳。刘表而知仲宣，不至有江表降幡之立；曹操而知正平，不必有三马同槽之梦也。是诗也，诗史也。然则吾不得而名之矣”。

一三五、瑗仲诗：“斜阳没水两相搏，峰影脱云孤欲飞。”“狂蒸暑气熟明月，冷煦东风干暮云。”人意中所有，一入此笔，便成奇景。

一三六、瑗仲七绝，能如宋人之造意炼句，而以唐人之风调出之。录数首以供尝脔者。《放樊者》云：“人自无言月自斜，碧阑干外即天涯。垂垂一树相思子，隔着银河自放花。”《百年》云：“百年世事端相定，又见风丝买绿苔。我已将心化顽石，让他春色眼前来。”《晚立》云：“隔河时报两三砧，敲断秋来雨后吟。屋角斜阳红不尽，还留一线照诗心。”《再题春江渔咏图》云：“儒冠渔服万山前，春水颠狂欲撼天。网得诗心不经意，无端暝入夕阳边。”《从此》云：“春光寂寂我将病，眉眼盈盈梦几经？从此江山明月里，不愁风露只愁醒。”《题汪蔚卿丈孤山探梅小Ψ》云：“三看宫梅发野红，久荒归梦马蹄中。不知扇底孤山月，能照乡心几处同？”《慈护丈以寐师绝笔属题》云：“昔年书法传巛艮，置我三王《爨》间。满地残阳看绝笔，落花如雪泪如环。”“几点墨痕印梦痕，蟠天际海总难温。精光应与月无尽，常照念家山里魂。”《深夜间杜鹃意不能已成此谣》云：“中夜声声苦劝归，不如归去总难归。深知杜宇殷勤意，人未能归梦且归。”《思归》云：“无端苦忆立斜晖，满眼青山花正飞。南望白云多少泪，有风吹不上亲衣。”《年来》云：“年来衫鬓两飘萧，又见天涯发柳条。一夜阑干明月襄，闲愁如海梦如潮。”《未眠》云：“万籁无声人未眠，一灯如豆混茫前。此心忽觉随风化，坐我羲皇以上天。”《夜立》云：“乡魂断续不成招，十万闲愁借酒浇。满地鸣蛙人独立，碧天如海一灯骄。”《双十节大世界观提灯》云：“此是人生第几回？忆曾随梦到蓬莱。银河西畔麻姑宴，手摘春星照我来。”后数章染指定庵，有迹可寻。

一三七、丙寅秋，卧病梁溪，唐师蔚芝以范肯堂（当世）《伯子诗集》见赠。枕上读之，精神为一振。伯子穷儒老瘦，涕泪中皆天地民物，发为歌诗，力能扛鼎。震荡翕辟，沈郁悲壮，能合东坡之雄放与山谷之遒健为一手。吴中诗人，江弢叔后，未见其匹。

一三八、肯堂五古，横亘万里，扪之起棱。录其极工者长短各二首，皆《近代诗钞》所未选。《上吴先生》云：“挠挠龙虎争，万年域此海。空文在空中，知有几何在？孔圣已囊括，诸公复君宰。所得非孔疆，一君各千载。后来开创稀，臣多吏更猥。空中还自生，萧散无人采。吾见殊烂然，生人目无彩。生人徒日茫，其实亦崔磊。班马点窜之，一一堪鼎鼐。精霾吁草间，ㄙ昧独何罪？万行耳此名，前知则已怠。那况洪墟机，两仪坐相待。一朝风火微，色曜尽衰改。山川本无能，诸神日就馁。真麟犷不回，蛟龙变亻疑亻台。满地狐鼠鸣，仁者闻之悔。嗟嗟夫子心，虚明复悌恺。方且博我文，矜狂策其骀。宁肯九仞山，苍然不复累？大哉欲无言，百倍我ㄉ怠。小子升堂来，万事弃如蓓。念此非世资，操刀试求岂。胜固无所残，败亦不为醢。何况夫子豪，迁雄举而迨。九天星辰敷，九州万花蕾。罄翮未可翱，婵声不成来。安得和琴声，一对南风<岂风>？”《狼山观海》云：“狼山若金山，丹碧迎飞盖。孤高又不同，非我必自大。乱后繁华字，今此亦为最。亭亭大观台，江海之所会。少小习于斯，手口俱能绘。惟独闺中人，长年郁尘塔。徒有千秋心，无由得知外。一日登于天，酣然泪滂霈。微生天地间，离群复何赖？此意深难言，我亦愁无奈。焉知后五年，君已如蝉蜕。登高痛哭之，风浪自硼磕。离魂不可招，酌水吾何酹？留影丹青间，斌亦何害。”《徐椒岑先生寿诗》云：“雷霆震山岳，不能惊浮沤。临深莫不惧，湛鳞独不忧。融风拂膏壤，草木青红稠。楼台递歌吹，惜晚又惊秋。崇高若政彻，极纵复何求？一言不死药，堕泪东海头。流光卷入去，大智莫能。切身有多寡，苦乐斯不侔。豪门金玉海，日暮恐见收。园佣贩水卖，弛担东西游。以兹悟生理，万金买无愁。含灵媚天则，冥漠亦不羞。曷况一身外，仍有几希留。觥觥徐夫子，达识高其俦。行藏入迂叟，亦复通王侯。有文之万世，不与民为雠。家贫任子债，老至无身谋。亲朋惜情话，忽聚天一陬。城根菊花酒，上寿争桊鞲。贱子亦何语，但用平生投。公毋再拒我，谓子奚湛浮？忧瑞太无际，生人当自由。古之适性者，龟鹤寓蜉蝣。六十化理遂，四十疑团休。但悲吾道细，无地良悠悠。”《次韵王义门景沂见赠之作》云：“江湖是何风？漂流满蓬梗。岂无回澜才，使汝不得逞。寒星夜相照，余曜自耿耿。残阳入九地，曾无系天绠。路逢伤心人，欲语辄悲哽。洒泣念所私，往复共酩酊。王生尔何来？华灯照癯影。淮南有草庐，曷不遂幽屏？烈烈好丈夫，饥来失刚鲠。四民皆疮痍，国成定谁秉？海隅多大风，午夜寒入颈。好会宁弗珍，死丧在俄顷。造物畀我能，犀通木有瘿。真当学老渔，生计一グ。”

