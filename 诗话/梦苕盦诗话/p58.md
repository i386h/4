<!-- { "loadSidebar": true } -->
三二九、子尹《题新昌俞秋农先生书声刀尺图》句云：“女大不畏爹，儿大不畏娘。小时如牧猪，大来如牧羊。血吐千万盆，话费千万筐。爷从前门出，儿从后门去。呼来折竹签，与儿记遍数。爷从前门归，呼儿声如雷。母潜窥儿倍，忿顽复怜痴。夏楚有笑容，尚爪壁上灰。为捏数把汗，幸赦一度笞。”写小儿就学顽劣情况，真绘声绘影之笔。《题史荻洲秋灯画荻图》句云：“平生我亦顽钝儿，家贫读书仰母慈。看此寒灯照秋卷，却忆当年庭下时。虫声满地月在牖，纺车鸣露经在手。以我三句两句书，累母四更五更守。”则尤为深挚真切矣。

三三○、《巢经巢后集》中《三女于以端午翌日夭，越六日葬先妣兆下哭之》五首之四云：“买山种竹已堪箱，十七年中梦一场。过眼诗书成记诵，借灯针黹足衣裳。但为女子犹深惜，复讬穷爷荆┥伤。父德母恩全不负，白头空欠泪千行。”“自小偏怜慧亦殊，女红辍手事充奴。指挥才念身先到，缓急常资债易逋。细数劳生宁解脱？时忘已死尚频呼。雏孙不解酸怀剧，啼绕床前索阿姑。”“冢下栽花不羡官，汝曹外向渐无欢。割慈又近离娇素，暖眼犹宽有季兰。岂料却成先姊去，那能长作嫁人看。送生送死今年了，寂寞衰翁守暮寒。（次女期十月适人。”）“青犊黄巾满眼中，贼声闻又上巴东。遭逢末世难言命，忧患平生不止穷。汝得九原从大母，天将何地置而翁？一盘设祭还相慰，填借沟渠养育同。”一字一泪，纯从心腑中自然流露，不假矫饰。细按之，章法亦甚密。此等处是真杜韩，皮相者以为元白矣。朱芷青《广慧寺视亡女祥琳遗感赋》句云：“而翁入世百不可，宿业迁延到汝身。汝死偿归干净土，而翁犹是乱离人。”不减子尹。

三三一、子尹律诗，颇新颖，而不觉其生硬。佳句五言如“明月来深夜，低星阁远林。”“溪山为我好，花鸟使春忙。”“树随山影失，雨覆夕阳高。”“流萤低共路，渔火远分光。”“凉声欢鸟雀，落照睨村墟。一碧云收去鸟，翠稻出行人。”“远山阴见日，高树静闻风。”“晚饭依花聚，林风人酒醒。”“潭光清漏石，山影绿摇云。”“江鸣知雨到，鸭语觉村来。”“潮收沙露尾，桨过水生脐。”“旷岸一庵白，晴砧双妇红。”“万山浮软翠，双鸟带遥天。”“风声和铎隐，月色带尘昏。”“七言如“人住四围浅竹里，鸟呼一碧低松间。”“虚壁亭亭深入露，凉灯焰焰不生风。”“断灯儿误求爷乳，歉食妻疏到母家。”“双江一碧渺然去，孤屿中流无限佳。”“并路牵衣儿有母，望乡遮眼树无仇。”“春当上巳犹无燕，地近南都渐有花。”“蚕豆香浓非故国，马头春暮动归心。”“肩舆冷瘦寻村远，石气青红过雨凉。”“碧云四合旷无底，白鸟一双归正闲。”“恰梦家来忽惊醒，正闻犬吠尚疑真。”“大风呼汹僧楼震，细雨霏微石路高。”“天随路入藤萝峡，人共云争虎豹群。”“天清马度鬼道，日落乌盘桔秩门。”“一路乱蛙初插稻，半溪明月不逢人。”皆锤炼而自然，清微淡远者似王孟，真朴瘦硬者似工部，大体则于宋人为近也。

三三二、子尹诗之卓绝千古处，厥在纯用白战之法，以韩杜之风骨，而傅以元白之面目，遂开一前此诗家未有之境界。其善于驱使俗语俗事之句，如“倚曾饲么豚，泪俯彘盘抹。”“麦深不见人，时闻挽车响。傍道多草舍，学翁语三两。”“负母一生力，枯我十年血。维母天地眼，责命不责术。”“阿卯出门时，《论语》读数纸。至今知所诵，曾否到《孟子》？”“今日趁公回，假面可市曾？卯须张飞胡，章也称鹘<青色>。还庆篾黄竹，预办虾蟹灯。”“指麾小儿女，亦学事作家。观之不如意，复起为补苴。”“半日不逢人，深林犬时吠。知越山几重，去途仍拄鼻。”“顾壁有悬肉，大小知未饿。米盐问梗概，儿女犹拜贺。”“闰岁耕事迟，一牛常卧旁。龄草看人读，其味如我长。”“更迟数日终汝劳，多笑几回亦吾意。”“老怀一慰转叹息，人生难此饭一碗。”“《鲁论》半部应成诵，渠母前朝早任嬉。”“嫩绿胡孙高蹋臂，雄黄王字大通眉。”“可念阿瓮先溺爱，便令新妇莫教啼。”皆点染日常俚俗事语，成为雅音。其《腊月十七日冯氏姊还瓮海》一诗，全用白描，深曲洞达，尤为名作。

三三三、子尹七绝，亦多用白描，其法本自杜韩而加以变化，遂觉壁垒一新。如《才儿生去年四月十六，少四十日一岁而殇，埋之栀冈麓》云：“木皮五片付山根，左袒三号怆暮云。昨朝此刻怀中物，回首黄泥斗大坟。”《留湘佩内妹》云：“欲归何事真无说，饮过昌蒲不汝留。算待明年方见汝，明年又识果来不？”《过黄粱祠》云：“乌帽黄尘正月尾，晓风晴日吕仙祠。车中一觉还山梦，正及村前饼熟时。”《自望山堂晚归尧湾示两弟》二首云：“墓门此隔不二里，时去时来日几回？在日眼穿无我到，而今脚破见谁来？”“时时须有一茎白，倦矣似今前可知。汝曹相惜如料（平声）理，放我墓边闲几时。”《留别樾峰》云：“半月相从榕树阴，苦将秋雨挽离襟。男儿要去直须去，那复愁乾愁滑心。”《题仇实父清明上河图》云：“南北瓦头诸伎新，龙津桥外涨红尘。荔支腰子莲花鸭，羡尔承平醉饱人。”俱绝佳。至如“晚来风味浓于酒，添起田蛙阁阁声。”“村店雨来天欲晚，行人方度杏花桥。”“棕叶不摇风日静，纫黄一架茴香花。”“明朝驿路相思处，回首梅花是白云”等句，则又清妙绝伦，可分南宋名家之席也。

三三四、阅莫子亻思《吕阝亭诗钞》六卷，《遗诗》八卷，才力腾踔，不及子尹，而朴属微至，洗尽腥腴，亦偏师之雄矣。忧时纪乱之作，传之他年，足当诗史。兹录其短古数章，以觇功力。《金盆山》云：“南风吹野心，古寺抱幽翠。软径无崎行，嫩日启新态。开门黄雀引，拂槛苍鼯坠。云度半山阴，香萦一宠腻。作客鲜佳怀，登楼益愁思。百里徒故国，皇皇叹生事。”《乌江渡》云：“鸟道各千盘，凿翠屹相向。晴雷翻九地，草木皆震荡。峡束湍已豪，木落势益壮。飞鸟不敢前，潜鱼那能傍？渡师争逆流，百氵斥待一放。乱雨浪花飞，垂云石根亮。中流聊意快，就岸翻胆丧。山乡无深流，此水已鲜抗。蜀舟阻重门，黔路但叠嶂。徒将<黑甘>汉挟，尚觉无沅让。天如闵穷乡，铲去或宜当。”《霸王坡》云：“舍舟日初跌，半岭画已昏。夹路丛小树，望如万军屯。急行益窘步，结气生烦冤。螭魅含睇窥，虎豹磨牙蹲。瞑触怪石倒，白踏蹄涔翻。绝顶知几盘？荒店不可扪。众星绕足出，始讶所据尊。信有行路难，恻怆可具论。张灯谁剪纸？曛黑为招魂。”《南望山》云：“南望高如何？山丛露孤脊。气吞黔楚外，势逼鸟盘窄。阴藏太古雪，腹断摩霄翮。日浴千嶂青，云缠一峰白。朝行指南望，暮宿在咫尺。前途更朝暮，南望仍不隔。迟回泥淖中，多情谢山石。”《熄烽至日》云：“后径落云根，前径垂木杪。狠石接舆生，劲风逼人倒。自来南行客，愁绝熄烽道。健步怪仆夫，度险若飞鸟。未晡得常程，命宿讶已早。日至那遽增，酣歌对晴吴。”俱似双井、半山之学杜者。律句五言如“万家青翠裹，千嶂夕阳娇。”“烛经檐溜灭，人蹑电光行。”“片言留上洞，孤艇过千崖。”“横江孤塔表，残雪数峰醒。”七言如“双蝶送人过曲水，杂花扶路入虚岚。”“闲云带鸟常依树，清月随风直到门。”“软翠隔城通日气，断虹收雨遇林梢。”“老去只添人事感，悲来虚说醉乡宽。连朝知负几山好？长夜更禁疏雨寒。”“形容欲付尘土葬，耳目乍缘山水清。”“浮梁喜踏鼋鼍出，绝岸仍穿虎豹行。”“隔水树疑天上种，入村车点麦头飞。”“十里花光扶月转，万山灯影踏星回。”“天际江光

乘月转，城头塔影聚星扶。”“风势隔江摇早旭，雷声催雨下三山。”俱清硬可玩。绝句如“明朝不共花中醉，如此春光更几回？”“谁怜一片青田月，中有南来夜夜心。”“五分明月千丝雨，并作中庭一夜凉”等句，神韵亦佳。

三三五、舅祖翁文勤公序《吕阝亭诗》：“凡为诗不尚流美，非恶流美也。未至于流美，则蕲其流美；能流美矣，而专务以说世，不入于卑靡不止。是故贵有以矫厉之，然后风骨高而性情出。”按清乾嘉以后，作者大都挹袁赵之余波，轻靡流滑，至于不可遏止。郑莫诸公，欲救其敝，乃力趋昌黎、东野、山谷、后山一路。若近日则既家西江而人宛陵矣，其病又至于有骨而无肉，有魂而无魄，清而不厚，沈而不雄。是又当以八代三唐药之，而出以光怪雄奇，为诗世界中拓开疆宇。盖过于流易，与过于槎橱，其病正相衡，不得轾彼而轩此也。

三三六、何子贞《东洲草堂诗》为晚清学苏第一人，篇什富有，不免有平庸之作。律句如“月光冒地起，云影贴天飞。”“疏星渍残雨，暗叶坠流萤。”“波平千树卧，芦断一鸥扶。”“星光都到水，风力只摇烟。”“晴梳两岸雪，寒皱一江烟。”“石根深下土，山色古于天。”“荒村拖剩雨，危石碍归云。”“拔地石千转，去天云万重。”“云影扫开星点乱，雪声敲碎月光多。”“野水生烟遮断梦，青山如镜照秋容。”“残月有魂随梦落，灯花如病捧心开。”“客路且欣随日短，乡音渐觉隔船稀。”“斜日西飞千嶂转，大河南倚一城悬。”“不辨春烟接春水，好从江北望江南。（春柳）”“炎云作态乍成雨，林意无心偶到秋。”“一笛仙风随鹤去，千年树影隔江晴。”“浮生饱看中原月，绝彻来搜太古心。”“政余读画千峰雨，别后看花万里杯。”“十里水光明郭外，一船秋思到江南。”“闰重九日叹复叹，看十三陵山外山。”“诗心到处能听雨，画里凭虚自作楼。”“溪云到处自相聚，山雨忽来人不知。”“星飞上界寒疑雪，石裂虚岩暗有风。”“夜郎万里看山眼，秋士三千听雨心。”“一行雁叫有霜夜，万里星明无月天。”“花气化云成实界，海光如镜照飞楼。”“名酒好风《乌夜曲》，快云奇雨白公祠。”“使节三年圆一梦，奇峰万点洗双眸。”“雨声送客仍联夜，秋气随云尽下山。”“雪后商量无限味，春前多少未开花。”俱清妙可诵。

三三七、子贞七绝如《次日晨起知已过洞庭，喜甚口占一绝》云：“晓寒白浪高千尺，柔橹一枝摇过来。梦醒忽闻舟子语，岳阳楼上礼仙回。”《晓发看月》云：“梦魂飞越度重关，千里长安半夜还。明月不知归路熟，十分圆与照江山。”俱超逸。《春江》：“几处渔村乃歌，轻烟染就万峰螺。乌篷摇入潇湘路，才信春江是绿波。”又隽妙绝伦。

