<!-- { "loadSidebar": true } -->
二九三、俞恪士《觚庵诗》，于闽赣二派外，独出机杆，自成一宗。其诗淡远精微，清神独往。散原序之，以为“感物造端，摄兴象空灵杳蔼之域。讬体简斋，句法追钱仲文”云云。其写景之作，前已详论之。此外早期所作，颇多反映现实，关怀国事者。如庚辰所作《鸿嗷叹》云：“洪涛穴蛙黾，岸圮江流横。落日散寒鸟，泊舟心转惊。吹荻残火，四望无人行。老翁七十余，茕茕草底生。道昔乾嘉时，舳胪控襄荆。民富堤质坚，商吏同经营。自遭粤匪乱，江岸无完成。生聚十余年，稍稍理农耕。泥淤河身高，土薄地利轻。前月忽昼晦，堤决沙水并。开地战寒涛，上木蛟龙争。颓垣掩白骨，冷灶灰烬平。仓皇语未竟，四野闻哭声。幼儿初学舌，向客乞残羹。随身无饼饵，对此难为情。酸风飒然来，坏木啼仓庚。”第二首云：“饥鸟下林木，哀鸣念其雏。寒风聚野寺，官吏当门呼。敛筹散米粥，绕岸闻喧呶。瘦男忍饥卧，病男步趑趄。翁媪泣且行，呼儿待路隅。行迟粥糜尽，残沥不满盂。一盂系四命，难润中肠枯。相视不忍食，欲食还踟蹰。牵衣乞过客，愿鬻儿为奴。但愿儿食饱，全家无所需。阿母不忍别，丁宁泪模糊。尚恐儿衣寒，为儿缝破襦。”邓辅纶《鸿雁篇》之亚。乙酉所作《寄如皋吕士云》句云：“昨者朝廷命大将，闻道虎狼尽伏慑。雄风虽指天王旗，魑魅何曾膏斧钺。火球激射天如墨，云枯水立鲛宫热，腥风十丈飞肉血。君不见盈廷共诋和议非，师敌破敌穷心机。三十年来纷聚讼，夕阳楼橹空沾衣。”此写中法战事。大将指刘铭传，时督办台湾防务。法犯台湾、马江等地，主和者李鸿章。《游空同山遇雨》句云：“人从树杪行，鱼贯穿水帘。水声去复返，岩底嘶渐渐。万窍各自悲，余响穷微纤。”《晓起小园探梅》句云：“破晓一禽鸣，阴阴树如浴。朝霞犹未升，但觉天微绿。孤花谁与春？幽人梦遥属。”《游烟霞洞赠学信长老》句云：“檐角挂钱江，掉头失西湖。意识远始明，近山转模糊。”又云：“我佛至悲苫，度世愿已虚。师能解世法，但取近者娱。耳中万松声，味之成笙竽。他山自晴雨，吾归寻敝庐。”以上皆度陇以前所作。陇游南归，所诣益进。如《乱后返金陵故居》句云：“心知景物非，冷处偏著眼。”《园居杂诗》句云：“深人含一悲，智士持两是。有如凶岁农，颠倒晴阴里。”《寄陈仁先》句云：“将花入性情，不触色香味。千曲无尽思，萧寥在肠胃。昨梦坐茅庵，君持菊谱至。上粘千叶花，枝枝有题记。笑指枯目僧，谓是花中旨。觉来浑不解，清境倏已逝。明月满竹林，独照无梦地。”《园居早起》句云：“悬知日中事，万类各饥饱。人生无限情，但觉初境好。”《湖居与仁先结邻赋呈》四首句云：“日脚淡厨烟，饭熟书还熟。此是承平声，念之泪盈掬。”又云：“飞鸟入深谷，遗我以然。幽境不可逐，坐着风炉烟。”又云：“动驰域外想，未觉心地宽。吾庐适可止，但取远与偏。”《游云凄谒莲池大师塔》句云：“无住方味禅，入林忽思┺。率性本自然，觉妄异俄顷。”《大雪后偕苍虬入灵隐寺同赋》云：“灵山一夜雪，万象立于定。”“上接惟鸿蒙，俯瞰穷究竟。见净不见土，所见非佛性。拄杖我归来，无土亦无净。（苍虬诗有‘我来真空回，见净不土’之句。”）《钱厚斋投诗赠梅二树次韵奉答》句云：“心从冷处求，室有幽香入。减尽少年迹，毋为烟景惑。窗寒一人晓，天空万花寂。皎然丘垤平，何处寻荆棘？避世全吾真，日醉孤山侧。”《剑臣雨中过觚庵留二日》句云：“出世岂空言，吾庐枕秋水。愧无辟谷方，炊烟时一起。等身若众木，回心向初地。始知寂寞中，无惧亦无悔。山鸣暮雨深，秋光在灯底。了了去来今，悠悠吾与子。隔水倘结邻，云山从此始。”《晓起满觉垅看残桂》句云：“香后悟真空，云山自高洁。”《独游灵峰寺》句云：“野寺泉无源，名山僧必俗。不寻山外山，转受烟霞梏。”又云：“独游龋┱象，人境两无触。偶然意所是，云山徒碌碌。”《韬光寺》句云：“含霜众壑阴，冲风一雁举。欲穷沧海观，惟见颓阳俯。”其情景交融之作，固属风格高骞，即专写景者，亦复空灵秀，无复人间烟火气矣。

二九四、觚庵七古，远不逮其五言。卷一中诸作，多空调，无真诣。卷二《戊申十一月重游通天岩留宿山寺》句云：“山色宁知迟暮心，斜阳不到无人处。谁持肝胆照荒寒，剩有悲欢支世故。”又云：“卧闻石齿漱泉声，缺月微明四边雾。岩颠忽吐银色云，曙星隐约在庭户。半世劳劳向晓心，一枕深深佛前炷。官如残梦应自笑，人情剥尽随所遇。”则有深蕴矣。余最爱其《游西溪归，泛舟湖上，晚景奇绝，和散原作》云：“西溪暝烟送归客，艇子落湖风猎猎。芦花浅白夕阳紫，要从雁背分颜色。颓云掠霞没山脚，一角秋光幻金碧。欲暝不暝天从容，疑雨疑晴我萧瑟。忆看君山元气中，沧波一逝各成翁。请将今日西湖影，写入生平云梦胸。”写夕景奇丽，笔有化工。苍虬亦有《游西溪归，湖上晚景绝佳》诗云：“行尽西溪三百曲，忽开天镜晚晴中。仙山楼阁无限好，碧海银河何处通？落日千峰横紫翠，中流一叶在虚空。时无小李将军手，奇影当前付散翁。”亦善状光景，而无觚庵之情致。

二九五、觚庵七律，如“中年万事不挂眼，静夜一灯微有情。“花底炎凉俱有味，眼中陵谷更何思。”“身外波涛隐高树，梦余灯火悟初心。”“鸥鹭去人如避世，江山知我此登楼。”“向晓灯光斜月裹，残年心事乱流中。”“人前恻恻无高论，江上悠悠入晚晴。”“儿时书卷存余味，静日江山但坐忘。”“生惭乱世能容我，静觉高荷已退香。”“无多来日思前事，剩有春光赚老夫。”“梦长梦短了无迹，窗暗窗明过一生”，皆意味渊永。专写景者，如“夜久一萤深入露，月明双眼静生波。”“残月渐移成曙色，寒风忽起结层阴”等句，亦精思入微。

二九六、觚庵诗：“江山寥落同萤照，城郭苍茫与雁齐。”石遗丈诗：“寂寞江山春尚睡，酸寒城郭客如僧。”二诗有异曲同工之妙。

二九七、江叔《道中杂题》四首，各有小序，皆序胜于诗。如云：“回望山烟渐台，日且曛黑。桥上方有来者，不远人境，而得静趣。余之愚以是为乐。”又云：“凭栏而立，身在树杪，四山围合，时若无去路，并来径亦不可识。”又云：“夕阳岭浓秀如黛，离浦城县治十余里见之。又行十余里，舆前万松离立，高下跨数峰不断。山童于别峰松下，持竹器扫落叶，望之如画中远人，不施眉目。踏松阴径带折而上，时日亨午，而阳崖黝如阴壑。”又云：“道旁流水，为涧，为峡，为泉瀑，汇而为长溪百折，于乱山回互时，或隐或见，溪声常若在耳。至建阳郭外，山忽开列，溪亦弥畅，环绕若城之外壕然。因待渡上石壁眺望，置身既高，溪山之胜，靡不呈献。余穷于世，而客游富揽山水，又能镌琢文字以自娱弄，殆亦造物之厚我也。”自是小品文字上选。

二九八、石《僮归》诗，三百年中绝唱。江叔集中，有数诗为仆役辈而作者，亦工。《道中忆旧仆沈用，作四诗以酬昔劳》之一云：“健仆不再得，今知为客难。况复日追程，行旅山谷间。犹忆前度游，踏遍全闽山。沈用实从我，共作三年还。去冬再入闽，重当历险难。仍欲沈用从，沈用已老孱。讵忍复相役，使其筋力殚。出我胥门城，有船插樯竿。沈用却送我，独去烟波宽。”其二云：“七闽非通途，游子劳可怜。有山更无地，溪谷相钩绵。昔我将过溪，沈用在我前。唤船早相待，从岸攀船舷。意恐争渡时，船兀我或颠。及我将上岭，沈用来舆边。以手扶舆行，欲代舆夫肩。意恐舆或倾，坠我千丈渊。我时在道路，自管食与眠。余事悉付渠，闲裁诗百篇。沈用今不来，难复如当年。”三、四不录。又《感忆》四首中之《二仆》诗，与石诗蹊径虽不同，而情真语挚不二也。

