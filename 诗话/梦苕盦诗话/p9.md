<!-- { "loadSidebar": true } -->
六三、慈禧当国时，李莲英与荣禄、刚毅，谀媚弄权，蠹政败国。朝野上下，敢怒而不敢言。其能伸正义以相弹劾，寒奸雄之胆者，我乡沈北山编修“三凶”一疏是也。北山为前江苏清乡督办沈同午之叔，初名棣，字诵棠，号北山。十五补弟子员。光绪癸巳，应试北闱，更名鹏。明年成进士，为翰林院庶吉土，散馆授编修。戊戌政变以后，常恨荣、刚、李三人横互市朝，势焰炙手，于是有“三凶”之疏，是岁光绪己亥也。清制编修不得迳上书，请掌院代奏。掌院徐桐不许，跪请者再，至流涕，竟却之。北山志不遂，回至天津，将折稿投载《国闻报》。此疏一出，直声震天下。同乡京官皆惧祸，（翁氏一门尤甚。）劝北山南归。未一月，传旨革职，并下府监。逮捕时，北山方筵饮戚家，会捕至，伪传某令言谈密事。北山知事发，轩轩大笑，从容整衣而行。下狱后狂歌赋诗，或蘸墨书擘窠大字。万国公法，国事把可以任他国保护。各国公使闻之，倩人转达，请予保护。北山瞠目答曰：中国人安借外国人之保护耶？挥之去。此与谭嗣同等被逮时却某公使保护一事，如出一辙，见中国未尝无人也。后联军入寇时，两宫西狩，荣禄随行。时樊增祥为荣幕客，乡人有与增祥交善者，其转求于荣。荣求之于太后，太后意未决。乡人乃请两江总督刘坤一专折上奏求释，荣再求之，北山乃得放归。居北郭家祠，历三寒暑。先是，北山连捷南宫，就婚郡小费氏，大族也。（费念慈之女）结缡后，其夫人不安于室，悦一优伶，竟偕逃。至是北山国难家忧，交迫于胸，而狂疾作矣。宣统己西秋七月，殁于族兄濂家。《三凶》之疏，洋洋万言，盖由北山授意，而张丈隐（鸿）为之润色以成者也。（此事外人不知，隐丈规为余言之。）北山既殁，邑人徐虹隐（兆玮）编修集义山诗以哭之，几十首，天衣无缝，北山得此为不死矣。诗曰：“不死翻相误，如君事者稀。脱身离虎口，含泪坐鸳机。早岁乖投刺，无家与寄衣。江间风暂定，迢递送斜晖。”“沈约只能瘦，安仁复悼亡。别离真不那，名誉底相伤？宫掖方为蛊，仙票发近狂。女萝闭山鬼，幽室竟伥伥。”“万古山空碧，寒松实挺生。那修直谏草，安有大横庚？鹤怨朝还望，猿哀梦易惊。湘波无限泪，几欲是吞声。”“远别长于死，殷忧动即来。深知狱吏贵，非独路人哀。客鬓行如此，山樽亦可开。心知两愁绝，惟有冷于灰。”“玉辇望南斗，何尝忘叫阍。中台终恶直，九折幸回轩。俗态虽多累，幽芳谁与论？却将波浪眼，一洒问乾坤。”“薄俗谁其激？天生名品高。哀同庾开府，赋续楚《离骚》。长养三清境，摩挲七宝刀。悲哉堕世网，一为戒波涛。”“不见嫦娥影，芙蓉湖上头。歌成犹未唱，恨久欲难收。中道分宫征，华筵惨去留。良宵一寸艳，回照下帏羞。”“系滞喧人望，端忧复至今。朝争屈原草，杵冷女Ч砧。拯溺休规步，耽书或类淫。欲陈劳者曲，遥妒已先深。”“彼美回清镜，无谁荐直言。即时贤路辟，实有谏书存。寇盗缠三辅，星河堕故园。从诗得何报，来别败兰荪。”“浩荡天池路，谁其敢射鲸？空间迁贾谊，始悔用庞萌。辽鹤迷苍壑，湘兰怨紫茎。平生有游旧，眉细最分明。”

六四、清季有为诗咏刚毅者云：“帝降为王舜禹惊，皋陶（读作桃）屡唤不应声。将才新得黄天霸，奸党能除翁叔平。一字谁能争瘦死？万民可惜不耶生。功名鼎盛黄巾起，师弟师兄保大清。”兹为之注，庶后有考焉。首句者，谓刚在枢廷，言及尧，必曰“尧王”。舅祖翁文恭公闻之，冷嘲之曰：三皂五帝，人所共知，子良不必及之。刚时尚不悟，归询诸幕友，乃恍然，而深恨之。次语谓刚在刑部大堂，尝与司官谈，每云：仆自刑部出身，诸君固可效法，即尧王、舜王时有皋陶（桃）者，亦可为诸君师。众皆匿笑而退，以其读“陶”为“桃”也。三语人谓刚曾于太后前力保龙殿扬为将才，且云此人叫为奴才之黄天霸。退朝，荣禄调之曰：原来子良是一配角儿。因《施公案》诸戏，皆以黄天霸为正角，施不全为配角也。四句谓与文恭深仇，目为奸党，虽以帝师，竟受管束。五句谓刚读“瘐死”为“瘦死”，六句读“聊生”为“耶生”，皆当筵对客语也。七、六两语谓庚子拳变，刚亦祸首之一也。国家将亡，必有妖孽，余故详著之。未知后之视今，亦犹今之视昔否耳？

六五、文恭舅祖于殁前一月时，其鸽峰丙舍，有一楼，公常所起居也。一日，忽告其仆曰：汝往楼上，视吾所常坐之倚上，有一人，非释非道，兀坐不动，何也？仆视之，无所见，覆告无人。公遂携仆视之，曰：此人现在，汝辈何不见之？后隔数日，疾作，病中犹时时指点其人仍在云。临终时，忽命仆烹茶进客，云有二客来，其实无有也。仆姑如命，取茶置桌上。公怒曰：桌上有二灯笼，汝等何置茶于灯侧乎？叱易之。未几而卒。公临终绝句云：“六十年来事，凄凉到盖棺。不将两行泪，轻为汝曹弹。”凄楚之音，不忍卒读也。

六六、曾于一抄本明野史后，见纪事一则，不知为何人。其中事迹，当系目击，故录之：“清顺治十一年甲午正月，海船数百，溯流而上。十三日，抵镇江，泊金山。明大帅张明振、刘孔昭及史某也。二十日，明振等白衣方巾登山，从者五百人，寺僧募化，明振曰：大兵到此，秋毫不扰，得福多矣，尚思化乎？僧曰：此明山也。（明本作‘名’，以音同，借明作名。）明振助米十石，盐十担。书簿云：张某到此，大兵不得侵扰，徘徊半日乃下。次日纱帧、青袍、角带，复登山，向东南遥祭孝陵，泣下г襟。设蘸三日，题诗金山曰：‘十年横海一孤臣，佳气锺山望里真。鹑首义旗方出楚，燕云羽檄已通闽。王师桴鼓心肝噎，父老壶浆涕泪亲。南望孝陵兵缟素，会看大纛捣龙津。’前云：‘予以接济秦藩，帅泊金山，遥拜孝陵，有感而赋。’后云：‘甲午年孟春月，定西侯张明振同诚意伯题并书。’越二日掠辎重东下，二十三日上午，余以候试江阴，因诣北门，遥望见旌旗蔽江而上。彼此炮声霹雳，人人有惧色。四月初五，海艘千数，复上镇江，焚小闸，至仪真，索盐商金，弗与，遂焚六百艘而去。明振还师海岛，群帅谓彼无功，明振疽发背而死。或曰，明振素称闽中名将，所居地名十坡，故号‘十坡张’。初起义后，与郑成功合。”

六七、明季阎尔梅，徐州沛县人。《赠惟一僧》诗云：“不谓人间有此僧，说来遗事最难听。胡笳搅破桑干水，天寿山尘隔祖陵。”又《题胡尘图》云：“十三陵上白云沉，樵满山桥牧满林。哭得几声归去早，历亭西郭听胡琴。”极沈郁之致。

六八、清未有为新体艳诗者，颇有意趣，人境庐之流亚也。其词曰：“挂起百叶窗，窗外月如水。月下倚欢肩，泥读新闻纸。”“饮欢加非茶，忘却调牛乳。牛乳如欢甜，加非似侬苦。”“欢才人不如，几日通寄。为问蟹行书，可有鸳鸯字？”

六九、林庚白作诗话，诋谟沈寐叟，而力尊梁星海（鼎芬），以美女拟之。星海于诗，故自不恶，而其人则可议。其夫人与文廷式暧昧事，人皆知之矣。光绪壬午、癸未间，星海与康长素交至深，星海赠长素诗云：“牛女星文夜放光，樵山云气郁苍苍。九流混混谁真派？万木森森一草堂。但有群伦尊北海，更无三顾起南阳。芰衣兰佩夫君笑，蕉萃行吟太自伤。”诗凡三首，此其一也。其所以尊长素者至矣，及戊戌政变，长素得罪出亡，星海乃取文悌参劾之折，汇刊布市，覆雨翻云，已为识者齿冷。清社既屋，星海谒长素母墓，已西复辟，两人又沆瀣一气，可谓颜之厚矣。星海在张文襄幕府时，文襄每日所读何书，星海每次以龙洋十元贿文襄侍者，刺探以告之，则亦取某书熟读。至文襄处，文襄若询及书中事，星海应答如流。文襄则大惊，以为博雅不可及，而不知其袭和坤之故智也。（相传和┞入宫，身佩荷囊，中满贮金豆，以络遗太监。大监以乾隆一举一动告之者，予以金豆一粒。）星海诗最为文襄所击节者，为《花工阁诗题词》二绝句，文襄尝书扇以赠人。兹录之：“正是斜阳欲落时，不成一事鬓如丝。文章无用从飘泊，惆怅花王数首诗。”“青豆房中意想深，酒醒抚剑更沉吟。谁知一摘芙蓉泪，已入才人异代心。”

七○、影后胡蝶，粤之南海人。其父曾任职京奉铁路，职累迁。蝶幼侍父任所，旋其父任粤盐务，罢职侨沪，因以家焉。蝶始入友联公司，演《秋扇怨》一片，是为蝶于影界发轫之始。嗣入天一公司，演《梁祝痛史》等片，名渐盛。后入明星公司，艺益进，名益盛，乃有“影后”之称矣。蝶初在友联，与林雪怀相识，订白首盟。后卒悔盟，论者少之。倭扰东北之秋，蝶方在北平，韵事流传遍海内外，盖傅彩云后，一人而已，虽然，彩云以纤手操纵夷獠，斡旋和议，衡量功罪，固未可同日而语矣。蝶于电影之外，并擅舞台剧，每于影片开映之际，粉墨登场以助兴。癸酉冬，在首都南京大戏院演剧，或警以书，并附一弹，亦云险矣。余友杨无恙有《胡蝶》一诗云：“胡蝶飞来剑气销，后庭玉树可怜宵。富平金弹虚抛尽，犹昵春灯抱舞腰。”使事可谓精当。余谓天生尤物，代不数人，陈圆圆后有傅彩云，傅彩云后又有此豸。圆圆、彩云，得梅村、樊山之笔而名益炽；如蝶者，固不可不加以渲染也。癸酉冬暮，屏居无聊，因作《胡蝶曲》以寄兴。事本传闻，或难征信，苟有失实，余固不任其咎焉。后又作《后胡蝶曲》，（咏其与戴笠事。）亦然。

