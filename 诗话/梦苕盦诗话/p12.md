<!-- { "loadSidebar": true } -->
七九、当今海内外，莫不知虞山有“石乌龟”其人。石乌龟者，赵石农之绰号也。石农名石，号古泥，晚自称泥道人，常熟西唐市人。家世寒素，父少游卖药设肆于金村。石农幼时，父督之严，就药柜肄书，风雪不辍，业日进。丧母，悲愤削发，欲为僧。乡先进金石顽老人昆季闵而挽之，劝以学。读书不多，而能悟解。弱冠就余从舅父沈石友（汝瑾）家主计。沈嗜金石书画，罄所有与观，使治砚刻铭。出同邑李钟之门，又从安吉吴昌硕游，益工刻划。其治印也，涉猎商周之龟甲，沉浸秦汉之碑鼎，撮其精英，施于方寸下行之中。抗丁、陈，藐文、何。昌硕尝曰：当让此子出一头地。然石农不自喜，曰：我以绷口耳。沈夙与昌硕交，又交余姑丈俞金门（钟銮）。石农因沈识俞，而俞之舅氏，余舅祖松惮老人翁文恭也。文恭罢相归，过俞，见石农书类己，又识其铁笔，与语，大悦之。促使镌印。时求文恭书者踵相接，不暇悉应。则属为替人。缘是代笔，为文恭特许，较之沈寐叟门人谢某，专事伪托沈书以渔利者，固不可同日语也。石农之书，以颜鲁公为基，泽之以苏玉局、米南宫，筋骨遒健，得文恭之体。文恭暮年，以所用之印赠之，曰：惟子可以继我矣。文恭既薨，骨董家犹汇金丐书栗翁名。石农久而苦之，故晚年所作书，乃以赵石显。石农貌奇古入画，须髯如戟，肖锺馗；暑日袒胸执蒲葵，又如八仙中汉锺离；又与吾友蜀人张大千貌绝相似，皆山川奇气之所锺也。石农先以篆刻名，书法特余技耳。书成又学画，因题画乃学诗。偶作韵语，必有奇趣。张丈隐谓其超轶处可过板桥云。癸西春得疾，病中犹伏案奏刀不少休。或劝之，笑且叹曰：亦知我将投笔封侯乎？“封侯”者，封喉也。已而喉果不进食，以至于辍笔，前言竟成谶语。病革，语其妻曰：“我以乡曲小儿，从士大夫游，猎取浮名，得年六十，天不负我矣。”其女赵林，适同邑萧茂硕，学艺能绍父业。张丈隐、金丈叔远为删定其遗诗，绣之梓。兹录其题画诗数首，以见风趣。《画荷》云：“蟾蜍露洁松烟古，种出芙蓿世尘。一样清华池上客，浮萍相处不相亲。”《题画梅》云：“放笔虬枝抱满怀，等闲未肯与明侪。山妻笑劝书千本，烧粥从今不买柴。”《牡丹》云：“惯写疏花笔底寒，写成只合自家看。欲惊世眼须煊烂，且把燕支画牡丹。”《题梅竹》云：“一个两个竹叶体，三圈五圈梅花身。要知六法寻常事，须净胸中一点尘。”《画石》云：“嶙峋石骨寒且僵，碧苔为貌云为裳。何时肤触飞膏雨，润遍人间冻馁肠。”《题画》云：“孤亭矗立在山巅，石径苔荒绝可怜。自笑年来成独往，到无人处坐看天，”《写菊》云：“小窗无事写秋花，腕底西风烂熳斜，莫笑山篱寒菊贱，曾随松柳入陶家。”《紫藤石笋》云：“石丈峥嵘负奇气，冰心冷面似枯禅。忽逢姹女为装束，束缚腰支煞可怜。”《红梅》云：“铁虬夭矫驾红霞，堕入春风处士家。却笑未能忘结习，起调颜色写横斜。”《写梅》云：“疏影寒窗偶得之，此中三昧几曾知？瞎牛老缶都仙去，可笑称尊无佛时。”超逸之致，不当以格律绳之。

八○、沈乙庵诗深古排，不作一犹人语。人谓其得力于山谷，不知于楚《骚》八代，用力尤深也。才学所溢，时时好用僻典生字，更益以佛典。有包举万象之力，故不觉其琐碎。确足震聋骇俗，而人亦不能好之。与散原齐名，而后辈宗散原者多，宗乙庵者绝无。有之，仅一金甸丞（蓉镜），亦不过得其一体。岂以其包涵深广，不易搜穷故耶？然用此知乙庵高于散原矣。

八一、乙庵辛亥以前诗，载于《近代诗钞》者，五古如《雨夜》云：“短檠三尺光，写此寒人影。浪浪檐雨声，众响入孤警。宵气忄詹回，羁魂逝超骋。云车与风马，见我城南景。蟠藤翠髯矫，偻侩亚枝整。游子去不还，阴虫露阶哽。去国岁再寒，清光洗盯宁。寸心扃万念，瞥眼造陈境。击柝在遥衢，秋城四边静。推枕起旁皇，听鸡夜方永。”《练魄》云：“练魄苦不早，悲欢同世情。华发垂素缨，老逐行人行。秋笛无缓声，秋蛰有哀鸣。高桐百尺瘦，霜月孤轮明。黔羸居北阴，命驾余遐征。”《月夕奇五弟》云：“清风北陆来，吹我梧上月。石台倚倒影，零露在衣发。万里羁旅游，三秋湾节。黄华屈宋艳，伴我张寒色。流光若逝水，刹那不容揭。娱玩此须臾，行人想天末。”矜炼如韩孟。七古如《小孤山》起句云：“浔阳九派沦无迹，介石犹然立江碛。峨峨高髻古严妆，俗眼还疑肖形拙。”不啻自状其诗。《梅道人墨竹》句云：“竹君风味出孤直，檀乐晚节无矜持。吴生荡胸渭川隘，扑笔万梢生墨池。”清劲之气，如见其人。《病僧行》一诗尤奇谲。

八二、乙庵近体如《宝塔湾》云：“萧晨烟末泮，散舸趁轻凫。一往闻扬语，重来识佛图。风微渔唱远，月淡晓光天。行色兼悲喜，沙头问仆夫。”《舟发广陵》云：“归程指烟水，心与楚云驰。客久谙船理，江清见鬓丝。老悭筋力用，壮惜太平时。鼓角中宵动，江湖岁晚悲。”《初十夜月》云：“微月出复没，暗虫终夕鸣。夜光收露静，深树闪星明。怪石盘陀供，商歌曳纵行。赤藤吾至友，危处不相倾。”《客久》云：“客久成贷，庭虚断见思。乾坤多难老，鸿雁入云悲。过去事无迹，远来生有涯。中园抚霜柏，念尔岁寒时。”断句失题云：“晓庭苔沁入，晚牖日光含。”《晚望》云：“夜气蒸云合，平湖拓涨宽。”《丹徒渡江》云：“形胜岂因兵技改，江山曾识霸图来。”失题云：“客来策事都无对，病后观心亦自忘。”失题云：“直知死定优生乐，岂信文能见道真。”《季直书来索题荷锄图诗》云：“衣冠去作木居士，蓑笠归来农丈人。俭岁百家生秕稗，倾身一饱不淄磷。”《西园蜡花》云：“独来晓径香能绝，折近妆台澹未宜。”《重过小姑山》云：“江为罗带当风坐，月印妆娥揽镜归。”《红梅》云：“尽作朱看无碧处，偶然水静见枝斜。”“不从月地矜奇夜，自向霜余得冶思。”“余妍竞作千红秀，先醒难留一染身。”“人间久失燕支色，竹外长疑泪点斑。”七绝《杂题》云：“榆叶乾青柳叶黄，淡云斜日蜀东冈。秋心总在无人处，坐看凫翁没野塘。”“江湖只是爱平流，帆自从容橹自柔。至竟海门原咫尺，浪花何事白人头。”皆高古锤炼，二、三流诗人所不易到者。

八三、乙庵七律，起句常能破空而来，而绝不费力，此不易到。如“华表归来鹤未仙，河山如梦夕阳前。”“冰柱排檐月光，安仁此夕最周遑。”“如此河山夕照明，野夫那不际承平”等句，皆绝胜。

八四、乙庵律句，奇辟古奥，其稍近人者，如“屏深老子婆娑影，风定昙花自在香。”“诗怀澹欲味无味，物态静观生不生。”“沈沈日月观幽国，历历心精閟寂光。”“来从绝迹无行地，去即阿含有顶天。”“大好家居撞几坏，有情世界化无缘。”“风来路有音声树，诗就仙开顷刻花。”“无穷天地陈刍狗，岂有肝心化录民。”“憔悴诗人依病榻，微茫《易》意筮归魂。”“病眼观空增党莽，文心失侣不雄夸。”“仙家上法通三世，月地中庭可一方。”“闲共山翁论甲子，长留《心史》映山河。”“有来秋色苍茫里，过去吾生次第观。”“寒花自咽霜前露，芳树遥怜物外秋。”“梅开正见香中佛，树老谁知太古年。”“岂有谷神长不死，相将隐语度残年。”“事久总知人定胜，意行元与物华亲。”“盆花午韵香齐放，镜槛惮心影不摇”等句，已非寻常蹊径所有矣。

八五、瑗仲以乙庵先生遗诗五首录示，盖绝笔之作，幽奥凄苦。乙庵七律，此为最工矣。题云《壬戌七月，薄感时行，三日而心志身力尽失，几庄子之所谓吾丧我者然，起坐故犹如常。八月初二，便皆闭，腹涨欲死，又恍悟卢升之自投颍水，非无由也。佛兰谢医以欧法治之，残喘仅仅，呻吟病榻，又十余日矣。病中得樊山老人寄诗五首，虽呻楚不忘在口，时和一二韵，积日成此，》诗云：“不死何妨更论文，冀州飚举思夫君。金壶墨尽溲残刻，黄叶阶乾剩ㄉ闻。俗谛一星成劫火，故人千里梦秋云。年年心绪凋残刻，念我桓山鸟失群。”“草草生涯七十三，厄年突过劣犹堪。鸡鱼蒜在都无味，老病死招行总甘。余业倘犹缠故纸，埋身随处即山庵。新因旧果终难遣，字仍依北斗南。”“澹极烟痕九点州，大圜广广梦悠悠。思君共饮金波月，宿契应同白玉楼。百药煎余成<疒鬼>木，六师回笑饿金头。邱君运尽才还尽，摘句寻章卒未休。”“踢倒须弥法界开，大香水海净无涯。花台须蕊都成佛，月路灵只不受斋。浪迹倘留康乐寺，闲情偶折鲁公钗。秋风万里萧寥去，著个诗翁病亦佳。”“戏乐严禅候解题，思君随顾见君诗。飞扬云气随莱母，没名卿閟祝其。学究残编涂毒鼓，太公家教比神蓍。飞天朱遥相觑，扰扰甘陵部党为？”呜咽之音，不久下世矣。

