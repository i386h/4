<!-- { "loadSidebar": true } -->
十年磨一剑，霜刃未曾试。今日把似君，谁有不平事？

路见不平，拔刀相助。其人磊而英多，其事处心而积虑。君不见，翠屏山，盘陀路。（又赞）

往年示我《居东集》，支遁青莲一手持。累我连宵五更读，是君拚命著书时。（“拚命著书”四字，曾涤生赠俞荫甫太史语也。）

观云居沪时，为杂报文字，喜入哲家言，与别士有二俊之目。其文闳深隽永，皆非新会所及也。东游后，肆力为诗，不为湖湘人语，亦不入新学末派。直造古人，而与李翰林为近。别士诗富有理致，皆近代诗家别开生面者也。

天暴星两头蛇解珍　程颂藩

天哭星双尾蝎解宝　程颂万

舍之则悲，操之则忄栗。吁嗟乎！毛太公，包节级。（合赞）

伯翰为子大长兄，为学博通，尤务实践，以拔贡官京曹，尝吟咏遣日。初效《选》体，后乃浸淫杜韩。气体凝重，才思内蕴，亦湖湘作手也。号叶庵。

早传绚烂晚坚苍，笔底何曾有宋唐。我诵《鹿川田父集》，真成合眼梦潇湘。

子大惊才绝艳，诗凡数变。《楚望阁诗》得诸乐府为多，故才藻艳发。《石巢集》则沈著矣。《鹿川田父集》则坚苍矣。长篇短韵，出唐入宋，己非湖湘派所能囿也。吾友曹东敷，己未客汉皋，与子大论诗尤合。东敷宗二陈，刻意苦吟，论诗不苟同于人。书来，极称子大，知其趋向已变矣。

（附）论近代诗家绝句　章士钊

海内喧称郑解元，孰知香草泣当门。却移江上芙蓉去，开向诗人程颂藩。（光绪壬午科，湘闱无佳文。君文佳而被摈，同人遵朱卷式为君刊送落卷。吾知君诗文自此始。君由此一激，乃成诗人。是岁闽闱第一为苏戡先生，最有声，高蟾下第诗云：“芙蓉生在秋江上，独向西风怨未开。”）

十发堪持一国强，未知门下雪荒荒。却容一笑沧桑后，指似黄兴说武昌。（光绪壬寅，子大先生长湖北自强学堂。吾弟陶年由湘来投考，不得入。）

大邦盈数合氤氲，门下门生尽有文。新得芙蓉开别派，同声风雨已堪闻。（沈祖为程氏妇，其门人已刊《风雨同声集》词稿。）

步军将校一十七员

地默星混世魔王樊瑞　章炳麟

呼风唤雨，蓬莱折股。景阳潘陆坐廊庑。

高论多为世所惊，四言只许仲宣醇。即论七字俳优体，莫薄嘉隆一辈人。

恐与苏黄作后尘，辄思陶谢与为邻。偶拈氵字消长夏，定有门前问字人。（在季刚坐上所见如此。）

太炎经学大师，诗非措意，唯论诗则尚四言而抑近体，主三唐而薄两宋，又推明七子不可及，皆非今诗人所知也。黄季刚游庐山诗，太炎亟称《赠旭初》四言，及见其七言古体，唶曰：“奈何学宋人。”

（附）论近代诗家绝句　章士钊

精妙流闻七字中，却排魔派绝时风。论才海内谁知己，肠断云间陆士龙。（太炎绝少为七言诗，唯丁卯元日赠诗云：“十年誓墓不登朝，为爱湖湘气类饶。改岁渐知陈纪老，量才终觉陆云超。长沙松菌无消息，樊口鳊鱼乍寂寥。料是瀛洲春色早，羁人楼上更怊怊。”）

尧崩何止一千年，老鹤于今记不全。太息祖龙熸霸日，孙吴兵法渐如烟。（杨云史居洛阳幕，登嵩山观雪，太炎为题图口号二绝云：“山中何处觅胡僧，僧去何时记未能。笑杀冲天双老鹤，千年犹自说尧崩。”“狐裘岂识岁时寒，校猎全忘行路难。为语洛阳冠盖子，有人僵卧似袁安。”）

早挈邹容为小弟，晚承黄侃作传人。先生沾丐何须说，逝者如斯只怆神。

愤时思作鲁横江，忧过中年意已降。差幸吾宗饶笔力，虎儿亲见笔能扛。（太炎曾致书云：“主兵者不听吾言，即欲为鲁横江刘诚意，亦相去太远。”太炎次子名奇，堪承家学，作大字尤雄浑。）

地暴星丧门神鲍旭　谭嗣同　一作宋恕

汝不闻杀人不眨眼将军乎？汝安知有不惧生死和尚邪？震动大千相，盖取诸《大壮》。

壮飞三十以前诗，多法杜韩。三十以后，乃有自开宗派之志。唯奇思古艳，终近定庵，且喜摭西事入诗。当时风尚如此，至壮飞乃放胆为之，颇有诗界彗星之目。

（附）论近代诗家绝句　章士钊

初擎文字向河山，生杀茫茫一瞬间。马后桃花马前雪，回首应是鬼门关。（壮飞诗有“马后桃花马前雪，教人怎得不回头”之句。此二语忆曾于他处见之，似由剿袭。山谷赠人诗喜用“鬼门关”三字。）

（千帆谨案：张维屏《艺谈录》载常熟徐兰芬若句云：“马后桃花马前雪，出关争得不回头。”盖即壮飞所本。此事承杨扬先生见告，附此致谢。）

耕莘十载茫茫里，一相成汤敢仰看。学问功名存一鼎，误烹郦蒯亦无难。（段合肥向不能诗，执政时有意浼郑苏翁出任交通总长，忽发兴和诗一律，“耕莘”二句即其结联。甲午湘闱题为“汤有天下”四句。壮飞后比有曰：“以生人者杀人，不谓之功名，而谓之学问。”自诩鸿笔，不作第二人想，乃竟被摈。君一愤而纳粟入官，不四年殉国。）

（千帆谨按：二首属谭壮飞。）

祖述王充祧宋，耻于文学罄平生。闻声恨在章和后，不见悬舆续《论衡》。（君最服膺王仲任，自著有《续论衡》，颇矜重。太炎云：“燕生学行，于古可方宋。”）

章吴风义照当时，放眼支那说项斯。举世谁为柳州学，我从儒雅益多师。（太炎与北山先生均有诗张之。“支那有一士，弢迹居海东。”为外舅诗起句。君于古文辞独推柳州。）

（千帆谨按：二首属宋平子。）

地飞星八臂哪吒项充　刘师培

百步取人无不中。可惜飞刀，不用为用。

仪徵刘氏，三世为贾服之学。至申叔，则博学环词，一时无两。间出其余绪为诗，由亭林上窥浣花，气韵深稳。又五言出入鲍谢，自然高古。入蜀以后，诗境益拓，气体益高，盖学人而兼诗人也。

（附）论近代诗家绝句　章士钊

梅福里中门半开，科头短褐乍归来。小年卓荦书虫篆，知是人间绝异才。

（癸卯春，吾与陈独秀、张溥泉、谢无量辈，在沪寓梅福里闲话。有客仓黄启门，状甚狼狈，衣履不完。据云，有蹑者在后。吾等极力慰藉，为备食宿。此即申叔由扬州初到上海情状也。）

刘氏传经歆向先，左庵文笔本天然。申公两事嫌难拟，第一专门次大年。

铿铿入蜀继王翁，沧海横流似未同。无命玄晖沾丐远，未闻李白出山东。（申叔卒年三十六，与谢朓同。）

地走星飞天大圣李衮　黄侃

飞天大圣，运蒙则正。小南强，大北胜。

季刚诗初效《选》体，律诗有玉溪意格。来金陆后，五言未变其体，唯喜堆书卷，反不如旧作清丽可诵。至近体则出入于杜公、玉溪、临川、遗山、蒙叟之间，不名一家。盖以好之不专，又务求胜于人故也。至其记诵之博，使事之雅，一时诗家，难与抗手。

忆季刚癸酉七月有《秋光简辟疆》云：“白袷禁寒候又更，晨窗兀坐意难平。极知江国山川好，无奈乡心日夜生。废醴独愁钳楚市，说瓜同恐堕秦坑。喜君秘苑多于我，可有灵符解避兵？”于时东祸虽迫，江表宴安。季刚念乱之怀，见于吟咏。迨芦沟变起，季刚已先二年卒。而余播迁巴蜀，坟籍荡然。诵“江国”“乡心”之句，真有何心天地之感矣。

（附）论近代诗家绝句　章士钊

寻春偶到天涯去，高阁前题见泪痕。杨瘦不留莺燕住，奈何杨瘦却难言。（意本君谱《西子妆》词。）

（千帆谨按：季刚师《西子妆二月二十三日社集北湖祠楼感会而作》云：“汀草绿齐，井桃红嫩，共说寻春非晚。偶来高阁认前题，叹昔游，岁华空换。沧波泪溅，算留得，闲愁未断。凭曲阑，讶瘦杨如我，难招莺燕。追欢宴，却恨东风，搅起花一片。酒痕唯解渍青衫，比当时，醉情终浅。残阳看倦，倩谁慰，天涯心眼？待重来，又怕平芜泪满。”）

蛾眉总觉让人非，榛薮无心也罥衣。却与汉阴无{带心}蓟，丈人元自久忘机。（乙丑君致余书释言，余为怃然。）

地伏星金眼彪施恩　吴保初　一作丁惠康、李世由

流观先德传，结客少年场。

国事分明属灌均（李商隐句），封章无路动枫宸。潜夫只有伤时泪，老尔江潭憔悴人。

北山品节极高，抗疏归政，直声震天下。在清末，周旋于保皇、革命两党之间，而皆为人所翕服，则清风亮节之故也。生遘世变，哀乐特过于人，激楚之音，出以清怨，高澹近韦柳，劲婉似荆公。其回肠荡气之作，亦不亚海藏楼也。丁叔雅（惠康），为雨生中丞之子，与北山齐名，又与散原、浏阳并称清末四公子。襟怀高亮，诗亦如之。李晓暾（世由），学术淹雅，诗境苍秀，皆贵介公子，有声于时，典衣留客，亦略相似，遂合而传之。

（附）论近代诗家绝句　章士钊

沙湖山上旧书楼，题榜曾劳老道州。万卷岂容轻乞与，稍经王粲到陈留。（沙湖山吴武壮庐江庐墓处北山楼，曾文正捐资成之。何贞老为题榜。王粲指陈鹤柴，为外舅诗弟子。）

忧天一疏压鸣珂，拂袖还山验菊莎。赢得千诗清见骨，白鸥春水愧涪皤。（意取山谷呈外舅孙萃老诗。）

（千帆谨按：二首属吴北山。）

旷代诗心付软尘，两家公子一家春。十年绳匠胡同客，半夜北山楼里人。

骨清赢得客衣单，朋旧凋零一饭难。官薄不如房太尉，相依却只董庭兰。（董谓潘月樵。叔雅身后，皆潘料理。）

（千帆谨按：二首属丁叔雅。）

地幽星病大虫薛永　冒广生　一作周家禄、段朝瑞

洊雷震，君莫问，揭阳镇。

鹤亭为周昀叔甥，诗境俊爽，情韵并茂。所谓何无忌酷似其舅也。晚年与闽赣诸家通声气，诗益苍秀。曾见其《后山诗注补笺》，向往所在，略可识矣。彦升诗寄托遥深，情韵不匮。

地镇星小遮拦穆春　桂念祖　一作李翊灼

家临九江水，来去九江侧。是菩堤路，是善知识。

伯华与丰城黎端甫、宜黄欧阳竟无、临川李证刚并为杨仁山弟子。而伯华、证刚精研内学外，皆有诗名。伯华久居日本，诗出入于坡公、遗山之间；取韵味于中晚，取奇辟于定庵。又喜摭佛语理语入诗，善于熔化，故不入理障。此其过人处也。惜散佚过多，今亦无从搜集矣。证刚号苏庵，诗不主一家，上溯下沿，自然入古。至取材之博，使事之精，说理之当，方诸近代，唯海日楼可以骖靳。

（附）论近代诗家绝句　章士钊

江户经年德有邻，期期好我意难申。莲花梵字无人识，惭愧才非苑舍人。（君在东京欲从余学英文，籍以迳治经论。唐苑咸谙梵字，见右丞诗。）

西江意薄西江派，静极《闲情》却不删。入世尽如登蜀道，著书长欲出秦关。

