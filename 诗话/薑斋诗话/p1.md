<!-- { "loadSidebar": true } -->
姜斋诗话　清王夫之 
卷上
王仲淹氏之续经，见废于先儒，旧矣。继而僭者，《七制》之诏策也。仲淹不任删；《七制》之主臣，尤不足述也。《春秋》者，衰世之事，圣人之刑书也。平、桓之天子，齐、晋之诸侯，荆、吴、徐、越之僭伪，其视六代、十六国相去无几；事不必废也，而诗亦如之。卫宣、陈灵下逮乎溱洧之士女，葛屦之公子，亦奚必贤于曹、刘、沈、谢乎？仲淹之删，非圣人之删也，而何损于采风之旨邪？故汉、魏以还之比兴，可上通于《风》、《雅》；桧、曹而上之条理，可近译以三唐。元韵之机，兆在人心，流连泆宕，一出一入，均此情之哀乐，必永于言者也。故艺苑之士，不原本于《三百篇》之律度，则为刻木之桃李；释经之儒，不证合于汉、魏、唐、宋之正变，抑为株守之兔罝。陶冶性情，别有风旨。
不可以典册、简牍、训诂之学与焉也。隋举两端，可通三隅。
〔诗可以兴，可以观，可以群，可以怨。〕尽矣。辨汉、魏、唐、宋之雅俗得失以此，读《三百篇》者必此也。〔可以〕云者，隋所以而皆可也。于所兴而可观，其兴也深；于所观而可兴，其观也审。以其群者而怨，怨愈不忘；以其怨者而群，群乃益挚。出于四情之外，以生起四情；游于四情之中，情无所窒。作者用一致之思，读者各以其情而自得。故《关雎》，兴也；康王晏朝。
而即为冰鉴。〔吁谟定命，远猷辰告。〕观也；谢安欣赏，而增其遐心。人情之游也无涯，而各以其情遇，斯所贵于有诗。是帮延年不如康乐，而宋、唐之所繇升降也。谢迭山、虞道园之说诗，并画而根掘之，恶足知此？
〔采采芣苡〕，意在言先，亦在言后，从容涵泳，自然生其气象。即五言中，《十九首》犹有得此意者。陶令差能彷佛，下此绝矣。〔采菊东篱下，悠然见南山〕，〔众鸟欣有托，吾亦爱吾庐〕，非韦应物〔兵卫森画戟，燕寝凝清香〕所得而问津也。
〔昔我往矣，杨柳依依；今我来思，雨雪霏霏。〕以乐景写哀，以哀景写乐，一倍增其哀乐。知此，则〔影静千官里，心苏七校前〕，与〔唯有终南山色在，晴明依旧满长安〕，情之深浅宏隘见矣。况孟郊之乍笑而心迷，香啼而魂丧者乎？
唐人《少年行》云：〔白马金鞍从武皇，旌旗十万猎长杨。楼头少妇鸣筝坐，遥见飞尘入建章。〕想知少妇遥望之情，以自矜得意，此善于取影者也。〔春日迟迟，卉木萋萋；仓庚喈喈，采蘩祁祁。执讯获丑，薄言还归；赫赫南仲，猃狁于夷。〕其妙正在此。训诂家不能领悟，谓妇方采蘩而见归师，旨趣索然矣。建旌旗，举矛戟，车马喧阗，凯乐竞奏之下，仓庚何能不惊飞，而尚闻其喈喈？六师在道，虽曰勿扰，采蘩之妇，亦何事暴面于三军之侧耶？征人归矣，度其妇方采蘩，而闻归师之凯旋。故迟迟之日，萋萋之草，鸟鸣之和，皆为助喜。而南仲之功，震于闺阁，家室之欣幸，遥想其然，而征人之意得可知矣。乃以此而称南仲，又影中取影，曲尽人情之极至也。
始而欲得其欢，已而称颂之，终乃有所求焉，细人必出于此。《鹿鸣》之一章曰：〔示我周行。〕二章曰：〔示民不佻，君子是则是效。〕三章曰：〔以燕乐嘉宾之心。〕异于彼矣。此之谓大音希声。希声，不如其始之勤勤也。杜子美之于韦左丞，亦尝知此乎！
〔庭燎有辉〕，乡晨之景，莫妙于此。晨色渐明，赤光杂烟而叆叇，但以〔有辉〕二字写之。唐人《除夕》诗〔殿庭银烛上熏天〕之句，写除夕之景，与此彷佛，而简至不逮远矣。〔花迎剑佩〕四字，差为晓色朦胧传神；而又云〔星初落〕，则痕迹露尽。益叹《三百篇》之不可及也！
苏子瞻谓〔桑之未落，其叶沃若〕，体物之工，非〔沃若〕不足以言桑，非桑不足以当〔沃若〕，固也。然得物态，未得物理。〔桃之夭夭，其叶蓁蓁〕，〔灼灼其华〕，〔有蕡其实〕，乃穷物理。夭夭者，桃之稚者也。桃至拱把以上，则液流稚结，花不荣，叶不盛，实不蕃。小树弱枝，婀娜妍茂为有加耳。
〔子之不淑，云如之何〕，〔胡然我念之，亦可怀也〕，皆意藏篇中。杜子美〔故国平居有所思〕，上下七首，于此维系，其源出此。俗笔必于篇终结锁，不然则迎头便喝。
句绝而语不绝，韵变而意不变，此诗家必不容昧之几。〔天命玄鸟，降而生商。〕降者，玄鸟降也，句可绝而语未终也。〔薄污我私，薄浣我衣。害浣害否？归宁父母。〕意相承而韵移也。尽古今作者，未有不率繇乎此。不然，气绝神散，如断蛇剖瓜矣。近有吴中顾梦麟者，以帖括塾师之识说诗，遇转则割裂，别立一意。不以诗解诗，而以学究之陋解诗，令古人雅度微言，不相比附。陋子学诗，其弊必至于此。
知〔池塘生春草〕、〔蝴蝶飞南园〕之妙，则知〔杨柳依依〕、〔零雨其蒙〕之圣于诗；司空表圣所谓〔规以象外，得之园中〕者也。
〔赐名大国虢与秦〕，与〔美孟姜矣〕、〔美孟弋矣〕、〔美孟庸矣〕一辙，古有不讳之言也，乃《国风》之怨而诽，直而绞者也。夫子存而弗删，以见卫之政散民离，人诬其上；而子美以得〔诗史〕之誉。夫诗之不可以史为，若口与目之不相为代也，久矣。《鲁颂》，鲁风也；《商颂》，宋风也：以其用天子之礼乐，故仍其名曰〔颂〕。其郊禘之升歌也，乃文之无惭，侈心形焉。〔鼓咽咽，醉言归，于胥乐兮。〕与《铙吹》、《白纻》同其管急弦繁之度，杂霸之风也。鲍昭、李白、曹邺以之。
〔女也不爽，士贰其行；士也罔极，二三其德。〕语似排偶，而下三语与上一语相匹。李白〔剑阁重开蜀北门，上皇车马若云屯。少帝长安开紫极，双悬日月照乾坤。〕窃取此法而逆用之。盖从无截然四方八段之风雅也。
谢灵运一意回旋往复，以尽思理，吟之使人卞躁之意消。《小宛》抑不仅此，情相若，理尤居胜也。王敬美谓：〔诗有妙悟，非关理也。〕非理抑将何悟？
用复字者，亦形容之意，〔河水洋洋〕一章是也。〔青青河畔草，郁郁园中柳〕，顾用之以骀宕。善学诗者，何必有所规画以取材？
兴在有意无意之间，比亦不容雕刻；关情者景，自与情相为珀芥也。情景虽有在心在物之分，而景生情，情生景，哀乐之触，荣悴之迎，互藏其宅。天情物理，可哀而可乐，用之无穷，流而不滞，穷且滞者不知尔。〔吴楚东南坼，乾坤日夜浮。〕乍读之若雄豪，然而适与〔亲朋无一字，老病有孤舟〕相为融浃。当知〔倬彼云汉〕，颂作人者增其辉光，忧旱甚者益其炎赫，无适而无不适也。唐末人不能及此，为〔玉合底盖〕之说，孟郊、温庭筠分为二垒。天与物其能为尔阄分乎？
卷下
兴、观、群、怨，诗尽于是矣。经生家析《鹿鸣》、《嘉鱼》为群，《柏舟》、《小弁》为怨，小人一往之喜怒耳，何足以言诗？〔可以〕云者，随所以而皆可也。《诗三百篇》而下，唯《十九首》能然。李杜亦彷佛遇之，然其能俾人随触而皆可，亦不数数也。又下或一可焉，或无一可者。故许浑允为恶诗，王僧孺、庾肩吾及宋人皆尔。
无论诗歌与长行文字，俱以意为主。意犹帅也。无帅之兵，谓之乌合。李、杜所以称大家者，无意之诗，十不得一二也。烟云泉石，花鸟苔林，金铺锦帐，寓意则灵。若齐、梁绮语，宋人抟合成句之出处，役心向彼掇索，而不恤己情之所处发，此之谓小家数，总在圈缋中求活计也。
把定一题、一人、一事、一物，于其上求形模，求比似，求词采，求故实；如钝斧子劈栎柞，皮屑纷霏，何尝动得一丝纹理？以意为主，势次之。势者，意中之神理也。唯谢康乐为能取势，宛转屈伸，以求尽其意，意已尽则止，殆无剩语；夭矫连蜷，烟云缭绕，乃真龙，非画龙也。
〔池塘生春草〕、〔蝴蝶飞南园〕、〔明月照积雪〕皆心中目中与相融浃，一出语时，即得珠圆玉润；要亦各视其所怀来，则与景相迎者也。〔日暮天无云，春风散微和〕，想见陶令当时胸次，岂来杂铅汞人能作此语？程子谓见濂溪一月，坐春风中。非程子不能知濂溪如此，非陶令不能自知如此也。
〔僧敲月下门〕只是妄想揣摩，如说他人梦，纵令形容酷似，何尝毫发关心？知然者，以其沉吟〔推敲〕二字，就他作想也。若即景会心，则或〔推〕或〔敲〕，必居其一，因景因情，自然灵妙，何劳拟议哉？〔长河落日圆〕，初无定景；〔隔水问樵夫〕，初非想得。则禅家所谓〔现量〕也。
诗文俱有主宾。无主之宾，谓之乌合。俗论以此为宾，以赋为主，皆塾师赚童子死法耳。立一主以待宾，宾非无主之宾者，乃俱有情而相浃洽。若夫〔秋风吹渭水，落叶满长安〕，于贾岛何与？〔湘潭云尽暮烟出，巴蜀雪消春水来〕，于许浑奚涉？皆乌合也。〔影静千官里，心苏七校前〕，得主矣，尚有痕迹。〔花迎剑佩星初落〕，则宾主历然镕合一片。
身之所历，目之所见，是铁门限。即极写大景，如：〔阴晴众壑殊〕、〔乾坤日夜浮〕，亦必不逾此限。非按舆地图便可云〔平野入青徐〕也，抑登楼所得见者耳。隔垣听演杂剧，可闻其歌，不见其舞，更远则但闻鼓声，而可云所演何出乎？前有齐、梁，后有晚唐及宋人，皆欺心以炫巧。
一诗止于一时一事，自《十九首》至陶、谢皆然。〔夔府孤城落日斜〕，继以〔月映荻花〕，亦自日斜至月出，诗乃成耳。若杜陵长篇，有历数月日事者，合为一章，《大雅》有此体。后唯《焦仲卿》、《木兰》二诗为然。要以从旁追叙，非言情之章也。为歌行则合，五言固不宜尔。
古诗无定体，似可任笔为之，不知自有天然不可越之矩矱。故李于鳞谓：唐无五古诗，言亦近是；无即不无，但百不得一二而已。所谓矩矱者，意不枝，词不荡，曲折而无痕，戌削而不竞之谓。若于鳞所云无古诗，又唯无其形埒字句与其粗豪之气耳。不尔，则〔子房未虎啸〕及《玉华宫》二诗，乃李、杜集中霸气灭尽，和平温厚之意者，何以独入其选中？
古诗及歌行换韵者，必须韵意不变转。自《三百篇》以至庾、鲍七言，皆不待钩锁，自然蝉连不绝。此法可通于时文，使股法相承，股中换气。近有顾梦鳞者，作《诗经塾讲》，以转韵立界限，划断意旨。劣经生桎梏古人，可恶孰甚焉！晋《清商》、《三洲》曲及唐人所作，有长篇拆开可作数绝句者，皆●虫相续成一青蛇之陋习也。
以神理相取，在远近之间，才着手便煞，一放手又飘忽去，如〔物在人亡无见期〕，捉煞了也。如宋人《咏河鲀》云：〔春洲生荻芽，春岸飞杨花。〕饶他有理，终是于河鲀没交涉。〔青青河畔草〕与〔绵绵思远道〕，何以相因依，相含吐？神理凑合时，自然恰得。
