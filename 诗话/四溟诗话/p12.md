<!-- { "loadSidebar": true } -->
　　比喻多而失於难解，嗟怨频而流於不平；过称誉岂其中心，专模拟非其本色；愁苦甚则有感，欢喜多则无味；熟字千用自弗觉，难字几出人易见；貌然想头，工乎作手，诗造极处，悟而且精，李杜不可及也。
　　《老子》曰：“五音令人耳聋。”张景阳《七命》：“百籁群鸣聋其山。”此“聋”字太奇，虽有所祖而费讲。
　　黎城懒云上人了悟禅蕴，亦能诗。《都门除夕》云：“早眠轻节序，垂老倦精神。半夜两年梦，孤灯千里身。钵分新岁饭，衣拂旧时尘。後饮屠苏者，其如感叹频。”《题山水便面》：“携筇小步踏苍苔，遥指青山云正开。涧水松风听不绝，又教童子抱琴来。”二作体格匀净，颇振唐声，使与皎然辈同赋，孰为擅场？嗟其身殁神存，宁不以我为知己邪？
　　人物志：“一国之政，以无味和五味。”注曰：“水以无味，故五味得其和。犹君体平澹，则百官施其用。”《隆庆改元望京都有感》云：“盐梅无水不成味，宰辅得君方尽才。”因翻用《说命》和羹事，又被古人道破，此即“无米粥”之法，学者心会可也。
　　诗中用虚活字，时有难易：易若剖蚌得珠，难如破石求玉。且工且易，愈苦愈难。此通塞不同故也。纵尔冥搜，徒劳心思。当主乎可否之间，信口道出，必有奇字，偶然浑成，而无龃龉之患。譬人急买帽子入市，出其若干，一一试之，必有个恰好者。能用戴帽之法，则诗眼靡不工矣。
　　凡作诗以“青”字为韵，鲜有佳者。杜子美《不离西阁》云：“江云飘素练，石壁断空青。”下句奇特有骨。钱仲文《省试湘灵鼓瑟》云：“曲终人不见，江上数峰青。”摘出末句平平语尔，合两句味之，殊有含蓄。诸葛腾甫《渝城人日柬李给事》，前联辞意并佳，天造奇景，宛如披四川图，使人兴不可遏，但神驰於梦寐耳。其诗附後：“访旧来何晚，轻帆落驿亭。江回剑外白，山拥汉中青。万里逢人日，孤城感客星。知君怀谏草，翘首望明廷。”（腾甫名鲸，别号问华，诸葛武侯四十二代孙。）
　　镇康王西岩《题宋参政瞻远楼》：“江楼悬树杪，山色到窗中。”精拔有骨，上句尤奇。王右丞《登辨觉诗》：“窗中三楚尽，林上九江平。”旷阔有气，但“上”字声律未妥。又西岩《陪国主谒茔途中有感》：“仗划浮烟破，旗冲过鸟翻。”句法森严，何异沈宋应制。崔《题唐都尉山池》：“雁翻蒲叶起，鱼拨荇花游。”联虽全美，但晚唐纤巧之渐，若与陪驾之作并论，譬诸艳姬从命妇升阶，气象自别。韩《晚春旅舍》：“树头蜂抱花须落，池面鱼吹柳絮行。”祖於而敷演七言，斯又下矣。
　　子美诗：“仰蜂黏落絮，行蚁上枯梨。”“芹泥随燕觜，花蕊上蜂须。”“悲翠鸣衣桁，蜻蜓立钓丝。”“鱼吹细浪摇歌扇，燕蹴飞花落舞筵。”诸联绮丽，颇宗陈隋。然句工气浑，不失为大家。譬如上官公服，而有黼黻绣，其文彩照人，乃朝端之伟观也。晚唐此类尢多。又如五色罗，织花盈匹，裁为少姬之襦宜矣。宋人亦有巧句，宛如村妇盛涂脂粉，学徐步以自媚，不免为傍观者一笑耳。
　　嘉靖乙巳岁因访西林禅侣，谈及庞居士涅，代作偈子云：“来时忽堕，去时不躲。我归太空，太空即我。”《南华经》曰：“适来，夫子时也，适去，夫子顺也。安时以处顺，哀乐不能入也。”李东冈谓予有悟禅旨，故与庄子默契焉。
　　子美《秋野》诗：“水深鱼极乐，林茂鸟知归。”此适会物情，殊有天趣。然本於子建《离思赋》：“水重深而鱼悦，林茂而鸟喜。”二家辞同工异，则老杜之苦心可见矣。
　　陆士衡《为周夫人寄车骑》云：“昔者得君书，闻君在高平。今者得君书，闻君在京城。”及观刘采春《罗曲》云：“那年离别日，只道往桐庐。桐庐人不见，今得广州书。”此二绝同意，作者粗直，述者深婉。然将种临敌而不胜女兵，所谓小战则怯是也。
　　宗约敬轩《次栗太行枉顾韵》曰：“城隅葺小轩，车马不闻喧。邱壑元规兴，蓬蒿仲蔚园。君诗清可挹，吾道拙能存。何似岁星隐，常依金马门。”此作工於押韵，而冲澹自然，其刘长卿之亚欤？乃弟诚轩《灸背》诗曰：“昨夜清霜重，晴檐灸背初。宁言工我赋，兼得课儿书。锺鼎形骸外，溪山梦寐馀。角巾庭际影，坐惜鬓毛疏。”俨然写一负暄障子。老成之语，旷达之气，此造少陵之渐也。又《咏石山子》曰：“累石壮精舍，凭虚无古今。悠然倚杖兴，重以爱山心。地转仇池穴，天移王屋岑。主人得幽趣，何处更登临？”後联翻用杜句，愈觉出奇。《秦州杂》诗：“万古仇池穴，潜通小有天。”起句平直，但写其神异尔。
　　《孺子歌》：“沧浪之水清兮，可以濯我缨。”孟子屈原，两用此语，各有所寓。李陵《与苏武》诗：“临河濯长缨，念子恨悠悠。”此偶然写意尔。沈约《渡新安江贻游好》诗：“愿以潺水，沾君缨上尘。”所谓袭故而弥新，意更婉切。柳宗元《衡阳别刘禹锡》诗：“今朝不用临河别，垂泪千行便濯缨。”至怨至悲，太不雅矣。
　　庾信《咏荷》诗：“若有千年蔡，须巢但见随。”梁简文《纳凉》诗：“游鱼吹水沫，神蔡上荷心。”“蔡”虽大龟，然字面入诗，殊欠明爽。包佶《秋日园林》诗：“鸟窥新罅栗，龟上半欹莲。”晚唐虽下六朝，由其不用“蔡”字，乃佳。
　　孔文谷曰：“陈子昂之古风，尚矣，其含光飞文，怀幽吐奇，郎庙而有江山之致，烟霞而兼黼黻之裁。着色成文，吹气从律，则燕公曲江高矣，美矣，擅其宗矣。杜子美称李太白诗，清新俊逸，然却太快。太白谓子美诗苦，然却沉郁，缘其性褊躁幸直，而多忧愁愤厉之气。其用字之法，则老将之用兵也。王摩诘孟浩然韦应物，典雅冲穆，入妙通玄，观宝玉於东序，听广乐於钧天，三家其选也。过此以往，不能遍观而尽识矣。”又曰：“长篇是赋之变体，而去。一‘兮’字；近体则研链精切，隐括谐俪，如文锦之有尺幅，绝句皆乐府也。长篇当以李峤《汾阴行》为第一，近体当以张说《待宴隆庆池应制》为第一。杜甫《秋兴》则“闻道长安似弈棋”一篇，尤胜。绝句如王摩诘：“广武城边逢暮春，汶阳归客泪沾巾。落花寂寂啼山鸟，杨柳青青渡水人。”与“渭城朝雨”一篇。韦应物：“雨中禁火空斋冷，江上流莺独坐听，把酒看花想诸弟，杜陵寒食草青青。”皆风人之绝响也。
　　予夜观李长吉孟东野诗集，皆能造语奇古，正偏相半，豁然有得，并夺搜奇想头，去其二偏。险怪如夜壑风生，暝岩月堕，时时山精鬼火出焉；苦涩如枯林朔吹，阴崖冻雪，见者靡不惨然。予以奇古为骨，平和为体，兼以初唐盛唐诸家，合而为一，高其格调，充其气魄，则不失正宗矣。若蜜蜂历采百花，自成一种佳味与芳馨，殊不相同，使人莫知所蕴。作诗有学酿蜜法者，要在想头别尔。是夜枕上勉成数诗，以示同好，始知予言不谬也。《暮秋寄怀徐子与时宦长芦》云：⑴“理郡双旌转，皇畿亦壮游。海鹾天下味，案牍汝南忧。风笛姜寒署，霜林照夜楼。还思濯缨处，御水正涵秋。”⑵“官舍披书坐，萧然且独醒。沙烟秋漠漠，海雨昼冥冥。妒久金增色，才孤剑养灵。梦归何所见，天目乱峰青。”⑶“未满诗意，南来几日闲。一愁萦马上，万役走人间。署敞怜风物，城高见海山。不知谪宦久，（先守汝宁被谪。）犹是旧容颜。”⑷“铁网拔珊瑚，惊人不可无。才今兼二陆，格古变三吴。登眺秋光迥，浮沉老气孤。因思《采菱曲》，客至话西湖。”⑸“数卷从幽事，官闲自怜。阮公悲感日，蘧伯是非年。海赋知华国，乡书问税田。更忧吴饷晚，长望浙西船。”⑹“宦辙有难易，忧中名独完。山高偏气色，河广自波澜。文字豹斑老，冰霜孤白寒。凤兮不言馁，天许碧琅。”⑺七“候虫吟暗壁，秋兴起徐陵。宦味澹於水，羁怀清夺冰。夜喧风里树，寒翳雨中灯。竞谒金张第，疏慵独未曾。”⑻“何处转游宦，河亭坐夕晖。乱帆鳞次泊，众鸟尾声衔归。地胜闲堪赋，杯清闷可挥。风烟是京甸，宁复羡鱼矶。”⑼“宦邸长芦静，中怀自出尘。鉴光一秋水，瑟调几阳春。终古盈虚月，流年感慨人。竹林馀裂素，可复写谁真。”⑽“词人非傲物，名著自堪嗟。官冷棋应进，怀高酒更赊。鹤为闲处伴，菊是澹中花。同赋上林者，秋风天一涯。”⑾“正变关骚雅，深宵谁与论？吴歌惟片月，燕俗且孤樽。旧侣青云冷，秋怀黄叶繁。寄书故乡使，风雨亦过门。”⑿“旧社名相累，艰虞偏在君。世憎骚雅盛，天任死生分。并失龙珠影，长垂凤藻文。（社友梁公实宗子相相继而殁。）相知论往事，南北共愁云。”
