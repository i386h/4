<!-- { "loadSidebar": true } -->
　　雪夜过恕庵主人，诸子列坐，因评钱刘七言近体两联多用虚字，声口虽好，而格调渐下，此文随世变故尔。敏轩子曰：“予观钱仲文《送李评事赴潭州》一首，瘦而不健，虚病使然。子但言脉理入微，盍与之良药，以复元气？使予辈得窥枢机，以跻少陵阶也。”予遂约为五言云：“自适宦游情，湖南有杜蘅。简书催物役，心赏缓王程。山寺披云入，江帆带月行。应怀幕下策，谈笑静苍生。”孙轩子曰：“子尝言链句之法有二忌：如冶人当造五寸之钉，而强之七雨，虽长而细，不利於用也；如圬者筑七尺之墙，五尺以砖，二尺以坯，然遭久雨，砖则无恙，而坯自颓矣。此二忌钱刘亦有之，再一隐括以示三昧。”予亦效邯郸之步，则不失故态尔，遂以钱诗“不知凤沼霖初齐，但觉尧天日转明”，去上二字，可为五言。又以“鸳衾久别难为梦，凤管遥闻更起愁”，约为“鸳枕虚惊梦，鸾箫远递愁”。又以刘诗“暮雨不知口处，春风只到穆陵西”，亦约为“雨昏口处，春到穆陵西”。逊轩子曰：“予得这矣。”因以罗隐诗“别岸客帆和雁落，晚程霜叶向人飞”，亦约为“暮帆和雁落，霜叶向人飞”。然句无冗字，则工而健矣。附《送李评事》诗云：“湖南远去有馀情，苹叶初齐白芷生。谩说简书催物役，遥知心赏缓王程。兴过山寺先云到，笑引江帆带月行。幕下由来贵无事，伫闻谈笑静黎。”
　　凡造句已就，而复改削求工，及示诸朋好，各有去取，或兼爱不能自定，可两弃之，再加沉思，必有警句。譬泅者入海，舍蚌珠而获珠，自不失重轻也。予《元日有感》诗後联：“神会徐陈侣，心从屈宋师。”复改“神会应徐在，心通屈宋知”。因众论不同，难为优劣，遂别造一联，所谓割爱之法也。附诗云：“七十尚诗，闲来命酒卮。隔宵增一岁，耐老慰群儿。糟粕求新味，云霄入苦思。嗟哉世无补，花鸟日相期。”
　　镇康王西岩《寄怀刘紫山侍御回自滇南》诗云：“桄榔几度感花开，乡国传书不易来。曾醉离亭牵我梦，因思佐郡识君才。滇南风壤三年尽，天畔星槎万里回。遥望旧知秋欲杪，月明何处是行台？”《寄赠杨二山中丞以关内巡抚移任山右》诗云：“紫宸一旦尔书催，早岁秦城戟开。二华曾留标胜赋，三关更见折冲才。荒沙落日间戎垒，古木飞霜凛宪台。壮士应看射雕处，不教胡骑暮南来。”此二作最得盛唐格律，严而不刻，顺而不直。较之献吉则平妥，较之仲默则老健。其脍灸人口也宜哉。
　　作诗亦有权宜，或行  法而後体制。譬匠氏选材，虽有巨细长短，而各致其用，可堂则堂，不可则亭矣。于《塞下曲》，先得“乌鸢已相贺”之句，出自《淮南子》“大厦成而燕雀相贺”。此“贺”字尤有味，如赋一绝则不孤此句，流於敷演，格斯下矣。诗云：“紫塞晓屯兵，黄沙披甲卧。战鼓声未齐，乌鸢已相贺。燕然山上云，半是离乡魂。卫霍待富贵，岂能无乾坤？”予拟一绝云：“汉将讨楼兰，旗荡朔云破。战鼓半天声，乌鸢已相贺。”
　　裨谌草创，世叔讨论，子羽修饰，子产润色。郑国凡作辞命，必经四贤之手，故见重於列国。予因之以为诗法。每有疑字，示诸社友定正，工而後已，能受万元益而不受一损，其立心何如也。或者过於服善，不思可否，欲求完美，反臻气格不纯。昔陈王称丁敬礼服善，恐异地则不然。惟贱士人得而指摘，其虚心请教，惟言是从，或有一二不合调者，当自详审而无偏听之弊，求其纯，亦不难矣。或曰：“夫少陵之作，气格浑雄，虽有微疵，不伤大体。譬之沧海，无所不容。适闻斯论，何其不广也？”四溟子曰：“予诗如幽溟寒泉，湛然一鉴，自不少容渣滓，务浑净则易纯，使百代之下，知予苦心若是，安敢望於少陵也？”
　　凡作诗要知变俗为雅，易浅为深，则不失正宗矣。因观于《沙场》诗：“士卒浣征衣，交河水流血。”施肩吾《及第後过江》诗：“江神亦世情，为我风色好。”二作如此。胡不云“战士浣征衣，忽变交河色”，“尚忆布衣归，江神亦风浪”，庶得稳帖。
　　诗中“火”言“寒”者罕见。庾子山诗：“络纬无机织，流萤带火寒。”下句甚奇，惜其对不称尔。予得一联：“人烟隔水静，鬼火照沙寒。”状其沙寒荒凉，宛然销魂矣。附《忆雁门》诗云：“昔年雁门路，霜气逼征鞍。野望天何惨，山行老更难。人烟隔水静，鬼火照沙寒。战伐空悲感，风姜戍角残。”
　　孙太初《收菊花贮枕》诗云：“呼童收落英，晨起清露。满囊贮秋，寒香散庭户。夜来梦东篱，枕上得佳句。”好个题目，唐人未之有也。前五句清雅，惜末句殊无深意，若更为“陶潜宛相遇”，则清而纯矣。
　　正月晦日，集晋川园亭，因韩退之段成式曾於是日皆作《送穷文》，予赋《留穷》诗，以述其志云：“送穷何所往？托寓岂无由？易使世情薄，难期天意周。路艰妨骥足，岁旱涸龙湫。辛苦幽人味，侵凌逆旅雠。圣贤不异辙，愚昧更深谋。志定无他梦，身安宁复忧。残灯抱膝夜，落叶闭门秋。老矣惟孤杖，萧然一敝裘。病馀清似鹤，懒极拙於鸠。著述因谁力？饥寒为尔愁。相依各隐见，百事共沉浮。穷自有离合，心何偏去留。踟蹰兼晦朔，寂寞且林邱。莫洒步兵泪，花时足胜游。”予因古人送穷二作，即於切要处思得一联：“穷自有离合，心何偏去留。”借此为发兴之端，遂以尤韵择其当用者若干，则意随字生，便得如许好联。及错综成篇，工而能浑，气如贯珠，此作长律之法，久而自熟，无不立成。心中本无些子意思，率皆出於偶然，此不专於立意明矣。其中一联：“才屈骄为蠹，名归苦是。”初以为奇，不免咬君之病，一割爱务求平顺，复造一联：“辛苦幽人味，侵凌逆旅雠。”吟诵间，忽岔出想头，因“味”字得一绝，云：“道味在无味，咀之偏到心。犹言水有迹，暝坐万松深。”正所谓思无定位。甫临沧海，复造瑶池。其神游两间，无适不可。此亦变通之法。古人秘而不泄，无乃自重其道欤？
　　扬子云《逐贫赋》曰：“人皆文绣，予褐不完；人皆稻粱，我独藜餮。贫无宝玩，予何为欢。”此作辞虽古老，意则鄙俗，其心急於富贵，所以终仕新莽，见笑於穷鬼多矣。韩昌黎作《送穷文》，其文势变化，辞意平婉，虽言送而复留。段成式所作，效韩之题，反扬之意，虽流於奇涩，而不失典雅。较之扬子，笔力不同，扬乃尺有所短，段乃寸有所长。惟韩子无得而议焉。
　　自然妙者为上，精工者次之，此着力不着力之分，学之者不必专一而逼真也。专於陶者失之浅易，专於谢者失之。孰能处於陶谢之间，易其貌，换其骨，而神存千古。子美云：“安得思如陶谢手？”此老犹以为难，况其他者乎？
　　作诗有相因之法，出於偶然。因所见而得句，转其思而为文。先作而後命题，乃笔下之权衡也。一夕，读《道德经》：“大巧若拙。”“巧”“拙”二字，触其心思，遂成《自拙叹》云：“出门何所营？萧条掩柴荆。中除不洒扫，积雨莓苔生。感时倚孤杖，屋角鸠正鸣。千拙养气根，一巧丧心萌。巢由亦偶尔，焉知身後名？不尽太古色，天末青山横。”《漫书野语》云：“太古之气浑而厚，中古之风纯而朴。”夫因朴生文，因拙生巧，相因相生，以至今日。其大也无垠，其深也叵测，孰能返朴复拙，以全其真，而老於一邱也邪？
　　余读柳子厚《掩役夫张进骸》诗，至“但愿我心安，不为尔有知”，诚仁人之言也。夫子厚一代文宗，故其ゼ词振藻，能占地步如此。镇康王西岩每於春间，命校人於郊外举白骨之暴露者，拾而瘗之，能不自以为功，人见之以为常。殊不知周文泽及枯骨，遗俗尚存；比之子厚自文其事者远矣。余伟是举，因赋诗颂之，今附於左云：“清明野柳摇晴烟，家家坟头烧纸钱。岁增黄土掩宿莽，还生芳草相新鲜。复见白骨交加暴风日，但逢阴雨多姜然。欲问无言隔冥漠，不睹面貌焉知年？死也何辜？生也何愆？肉饱几乌鸢，余腥蝼蚁缠。有灵无定处徒尔为飙旋。镇康王者感念切，命人俯拾陌与阡。万骨同埋邻黑水，更酹椒浆达九泉。地下衔恩皆欲报，百代愿为耕福田。每葬枯骨拟周俗，未枯之骨犹可怜。俯仰自知心有天，山人赋此阴骘篇。”
　　◎补
　　予赋《唐生胗脉歌》，中四句云：“命若悬丝生死间，系之造物宁愁颜？古今来往一朝暮，圣贤不见惟□山。”予因生死二字，偶成数语：“世不生我，莫知有天地焉。人虽知有天地，非我知也。夫有知归无知，天地有无之间尔。生死天地之机，天地生死之舍，孰能逃其舍而夺其机乎？”此刘勰所谓“思无定位”是也。
