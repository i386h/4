<!-- { "loadSidebar": true } -->
司马温公王荆公曽南丰最推尊扬雄以为不在孟轲下至朱文公作通鉴纲目乃始正其附王莽之罪书莽大夫扬雄死莽之行如狗彘三尺童子知恶之雄肯附之乎剧秦美新不过言孙以免祸耳然既受其爵禄则是甘为之臣仆矣独得辞莽大夫之名乎文公此笔与春秋争光麟当再出也刘潜夫诗云执戟浮沈计未疎无端着论美新都区区所得能多少枉被人书莽大夫予谓名义所在岂当计所得之多少若以所得之少枉被恶名为恨则三公之位万钟之粟所得倘多可以甘受恶名而为之乎此诗颇碍义理予不可以不辨（鹤林玉露）

徐仲车谓尊官重禄人之所好也安肯曰吾不才吾辱其位甚者亡人之国危人之天下不顾也郑綮可谓知其量矣后村诗谓未必朱三能跋扈祗因郑五欠经纶朱温之簒崔栁诸人之罪也于郑綮何讥焉（困学纪闻）

后村刘克庄絶句云新剃阇黎顶尚青满村听讲法华经那知世有弥天释万衲如云座下听谓小道易惑众而不知有大道也又云刮膜良方直万金国医曽费一生心谁知髽髻携篮者也有盲人问善针谓精艺难成而小艺亦可售也又云黄童白叟徃来忙负鼓盲翁正作场死后是非谁管得满村听说蔡中郎亦可感叹云（归田诗话）

刘后村诗云兴亡毕竟缘何事専罪清谈恐未公此名言也（稗史彚编）

宝庆间李知孝为言官与曽极景建有隙每欲寻衅以报之适极有春诗云九十日春晴景少百千年事乱时多刋之江湖集中因复改刘子翚汴京纪事一聫为极诗云秋雨梧桐皇子宅春风杨栁相公桥及刘潜夫黄巢战场诗云未必朱三能跋扈都缘郑五欠经纶遂皆指为谤讪押归听读同时被累者如敖陶孙周文璞赵师秀及刋诗陈起皆不得免焉由是江湖以诗为讳者两年（齐东野语）

或谓作诗使事必用六朝已上为古此语亦拘墟不足信要之唐宋事须选择用之不失古雅乃可如刘后村诗専用本朝故实毕竟欠雅如錬句岂非林处士鬻书莫是穆参军艰虞夷甫方谋窟老懒尧夫少出窝未爱潘郎呼作友便教米老拜为兄山房惜未从公择书局闻曽拟道原立志如欧母生儿似富公野人只识羮芹美相国安知食笋甘事先白传求闲后衔似温公约史年公闲去伴种司谏我懒思寻靖长官清于坡老逰杭市俭似乖厓在剑州军皆歌范老民各像乖厓贾董竒才无地立欧苏精鉴与人同安知李廌挥门外不觉刘几入彀中此类数十聨皆宋事也后见后村四六亦然（池北偶谈）

范晔作东汉史为方士立传如左慈之事妖怪特甚君子所不道而乃大书特书之何其陋也曹子建辨道论曰世有方士吾王悉所招致甘陵有甘始庐江有左慈阳城有郄俭善辟榖悉号数百岁所以集之魏国者诚恐此人挟奸究以欺众行妖恶以惑民岂复欲观神仙于瀛洲求安期于边海释金辂而顾云舆弃文骥而求飞龙哉子建此论其识过范瞱逺矣汉武帝刻意求仙至以爱女妻方士可谓颠倒之极末年乃忽悔悟曰世岂有仙者节食服药差可少病耳此论却甚确近时刘潜夫诗云但间方士腾空去不见童男入海回无药能令炎帝在有人曽哭老聃来（鹤林玉露）

嘉定辛已三月金人围黄州黄州守何大节字中立召僚佐告之曰城危矣而救不至诸君多有亲老且非守土之臣可以死可以无死乃各予以差出之檄使为去计自取郡印佩之誓以死守一夕舆兵忽奔告曰城陷矣拥之登车纔出门金兵已纷集大节竟自沈于江未一月又陷蕲州守李诚之字茂卿手杀其妻子奴婢然后自杀官属多死之朝廷褒赠诚之且为立庙而寜宗帝纪书大节弃城遁二人皆出太学刘潜夫诗云淮堧便合营双庙太学今方出二儒又云世俗今犹疑许逺君王原未识真卿葢为中立解嘲然等死耳茂卿果决是以全节中立迟懦是以败名忠臣义士可以鉴矣（鹤林玉露）

近时豫章尝于孺子亭前卖酒刘潜夫题诗云孺子亭前揷酒旗游人那解荐江蓠白鸥欲下还飞起曽见当年解榻时帅闻之亟令住卖嘉定间临安西湖上三贤堂亦卖酒太学士人题诗云和靖东坡白乐天几年秋菊荐寒泉如今徃事都休问且为官司趁酒钱府尹闻之亦愧而止（鹤林玉露）

后村诗自苌弘至刘蕡为十臣尹伯竒至唐寜王为十子伯夷至司空图为十节许由至汾亭钓者为十隠荀卿至王通为十儒孟之反至刘琨为十勇广成子至孙思邈为十仙瞿昙至志公为十释卫姜至庐江小吏妻为十妇召南媵至栁家婢为十妾毛遂至周戴为十豪鬼谷子至蒯通为十辨墨翟至李卫公为十智韩起至桑维翰为十贪尹氏至冯道为十憸巷伯至张承业为十嬖神农至韩伯休为十医巫咸至袁天纲为十卜项槖至阿买为十穉漆室女至灵照为十女各五言四句寄意而已其胪列未当也（涌幢小品）

刘克庄咏落梅东君谬掌花权柄却忌孤高不主张谗者笺其诗以示柄臣由此闲废十载集中有赠陈起诗陈侯生长繁华地却以芸香自沭熏錬句岂非林处士鬻书莫是穆叅军雨檐兀坐忘春去雪案清谈至夜分何日我闲君闭肆扁舟同泛北山云陈即刋江湖集以售与刘同坐罪者（南宋杂事诗注）

绍定庚寅春汀冦入谯赵守窜殿司禆将胡斌领弱卒二百巷战矢尽力拆易双鐡鞭所杀尤众死焉坐执双鞭屡日不僵民赖其力多获窜免守臣王埜闻于朝赠武节大夫赐庙额忠勇刘后村诗云士各全躯命惟侯视死轻张巡须尽怒先轸面如生短刃犹枭冦空弮尚背城新祠箫鼓盛人敬此神明（随隠漫録）

予涉世龃龉毎诵欧公平生名节为后生描画畧尽之言辄为慨然晚逐于朝交游皆棹臂去惟汤伯纪寄诗云唐朝空自贵宏词科目何尝得退之掌制徒闻夸子厚残编仅见命敦诗堪嗟实録无先传太息淮西有后碑寄语莆田紫微老文章葢世例如斯余固不足以当此诗然在西掖草制七十不止一首伯纪未之见尔（后村诗话）

刘原父与永叔相友善然原父常言好个欧九可惜不读书仁宗尝问宰执刘敞何如魏公极称其才欧对曰刘敞文亦未佳其博雅足重也二公似以名髙相失后村江西道中诗云毎嘲介甫行新法常恨欧公不读书浩叹诸刘今已矣路傍乔朩日萧疎（池北偶谈）

宋真徳秀建阳县赈粜仓记曰建阳县自诸侯用始置仓藏米几四千石市直翔则粜平则止民歌舞之未几而大弊宝庆元年刘侯克庄实来核旧藏不能五之一乃斥经费之余财凡三于余缗为籴本迄明年秋积米凡四千斛有竒惧来者莫之继书其仓之两扉曰聊为吾民留饭盌岂无来者续心灯（斯文正统）

翁灵舒有诗名刘后村赠以诗有云徧问诸郎皆冠带自言别业可渔樵（尚友録）

陈简斋目疾诗云不怪叅军骑瞎马但妨中散送飞鸿曽茶山齿脱诗云政恐曲生真作祟可成髯部顿成疎又云落势今年殊未已只应从此并无余范石湖耳鸣诗云牛蚁谁知床下闘鸡蝇任向梦中鸣刘后村发脱诗云论为城旦寜非怒度作沙弥亦自佳穉子笑翁簮栢叶侍儿讳老匣菱花种种老态备矣（小草斋诗话）

金陵后湖西南洲有郭璞墓四周皆水浪啮苔侵不可复辨宋刘后村诗云先生精数学卜穴未应疎因捋虎须死还寻鱼腹居如何师鬼谷却去友灵胥此理凭谁诘人方塟宝书葢笑璞择地之不审也（小草斋诗话）

予少时有落梅诗为李定舒亶辈笺注几陷罪罟后见梅花辄怕见画梅花亦怕然不能不为补之作跋小儿观傩又爱又怕予于梅花亦然（后村题跋）

宝庆初史弥逺废立之际钱唐书肄陈起宗之能诗凡江湖诗人皆与之善宗之刋江湖集以售刘潜夫南岳稿与焉宗之诗有云秋雨梧桐皇子府春风杨栁相公桥哀济邸而诮弥逺本改刘屏山诗句也或嫁为敖臞庵器之所作言者并潜夫梅诗论列劈江湖集板二人皆坐罪于是诏禁士大夫作诗如孙花翁季蕃之徒改业为长短句绍定癸已弥逺死诗禁始开潜夫为病后访梅絶句云梦得因桃却左迁长源为栁忤当权幸然不识桃并栁却被梅花累十年又云一言半句致魁台前有沂公后简斋自是君诗无警策梅花穷杀几人来又云春信分明到草庐呼儿沽酒买溪鱼从前弄月嘲风罪即日金鸡已赦除时潜夫废闲恰十年矣其诗格本卑晚而渐进如原诗飘如迁客来过岭坠似骚人去赴湘枝疎似被金刀剪片细疑经玉杵残二聫皆费妆点气骨甚弱如忆真州梅园诗次韵方孚若瀑上种梅窓龎之韵至于十首今无可选后集梅絶句至百首谓之百梅如方乌山澄孙诸人各和至百首颇不无赘而亦有竒者唯此可备梅花大公案也（瀛奎律髓）

刘后村集赵礼部和予梅诗十絶送林録叅韵杂之万如诗中殆不可辨别课一诗以谢更无一点涴铅华状出氷枝糁玉葩十絶顿令侬北面万如元住子东家自羞贫女钗边朶难傍宫人额上花纵使北风如鐡劲未妨雪月照槎牙按礼部当是赵时焕寓居泉州林録参当是林观后四句有所讽自羞贫女钗边朶言诗之淡者难傍宫人额上花言诗之艳者北风雪月二句以喻夫临患难而不可夺也然后村诗未为全淡葢出处之际亦似未然万如居士李缜字伯玉李云龛之子朱文公作墓志称其有文十巻梅百咏寓泉州后村初为石塘林同林合赋梅花百絶未知有万如诗后见之乃谓万如诗如汉宫洞箫梨园羯皷用事精切下字清新音节流丽有二宋王仲至晏叔原之风惜其太脂粉视陈简斋便自邈然后村又自谓所赋如樵歌牧唱姸词巧思不及李逺甚即此诗五六意也然以予观之梅花诗清痩潇洒近年莫如尤延之虽杨诚斋陆放翁亦颇浮肥矣后村之言良是其诗未臻乎粤地也（瀛奎律髓）

后村逰净居庵诗不来陪客语应恐壊禅心母处归全少师边悟已深云云为人之女离其母不顾而屈从老尼果何所悟耶不来陪客恐坏禅心如此则见所欲而此心乱耶读此诗为妇人出家者之戒后村殆弄笔头学晚唐诗诗似唐人而语意凿脱予故备论之（瀛奎律髓）

后村刘公名克庄字潜夫此老将及老马老妓诗其少作也见南岳第一稿着题本难措手后村初学晚唐既知名丞相郑清之奏赐进士出身贾似道当国仕至尚书端明诗文谀郑及贾已甚晚节诗欲学放翁才终不逮对偶巧而气格卑惟老妓诗题差易故传者多今具如左籍中歌舞昔驰声憔悴犹存态与情爱说旧官当日宠偏呼狎客少时名薄鬟已脱梳难就半被常空睡不成却羡邻姬门户热隔墙张烛到天明此诗八句语意俱工然亦亵矣（瀛奎律髓）

初但选老将至老吏七首今加以老奴老妾老兵三首足为十首予尝谓后村诗其病有三曰巧曰冗曰俗而格卑不与焉此三诗可见矣金疮常有些儿痛俗也乐器全抛曲谱生俗也曽陪太尉斟还唱犹记司空眼与声冗也自从毁齿初成券直至长须尚不冠巧也又每人名单是一字尤不可法（瀛奎律髓）

白乐天陈简斋之目张文潜曽茶山之齿范石湖之耳加以后村髪秃诗可发一笑然后村诗不及诸公（瀛奎律髓）

宝佑六年戊午后村年七十二元日第二首末句卧闻儿女夸翁健诗句年光一様新是年四月程讷斋罢相丁大全继之危乱始此自郑清之殁吴潜谢方叔董槐并为五相并不能用后村贾似道入乃招致之为尚书端明而归景定四年癸亥正旦予寓行在所闻刘朔斋与后村在朝论诗后村年已七十七矣今忽复二十年（瀛奎律髓）

后邨诗欠变格寒食汉寝唐陵无麦饭山蹊野径有梨花一聨殆近前辈句法（瀛登律髓）

