<!-- { "loadSidebar": true } -->
福安福源山下有穆洋宋郑寀所居寀尝侍理宗因言其居在北山筑有澄庵理宗御书北山澄庵赐之时有分县之请择韩阳坂为治所论未定宷因献诗韩阳风景世间无堪与王维作画图四顾罗山朝虎井一条带小绕龟湖形如丹鳯飞衔印势似苍龙卧吐珠此处不堪为县治更于何处拜皇都理宗许之因题扇赐答曰秋思太华峯头雪晴忆巫山一片云去国归来犹未得诗篇遥赠北山君韩阳坂即今县治也（闽书）

陈经

陈经字叔纶知福清县首务教化歴官循州知钦封二州工诗文一时文士若赵汝谠敖陶孙危稹傅伯成皆推服之威恵庙建通仙楼众属经记经对客援笔以丈夫当庙食仙人好楼居为发端杨长孺帅广得其封州轸民训兵二诗谢之曰一封无已帖两首乐天诗（闽书）

李杜

李杜字符白自号枣坡志尚恬退常与刘后村唱和其诗警句有曰眼花天易晓足茧路偏长又曰蜡屐齿消因雨久朱帘额动觉风来又曰轿角拂檐氷溜断车辕碾路雪泥分一时诵之（闽书）

杨珂

杨珂长泰人自号竹溪胸懐洒落倘佯林壑有夜泛西湖诗明月欺人醉不知夜深偷入读书帏好将松户牢关锁留此春光莫放归（闽书）

留硕

宋留硕字季膺丞相正之子也官南恩州劝农诗云春风勾引出郊行小队迢迢草路平自笑田芜不归去三千里外劝人耕（笔精）

林駉

林駉寜徳人清修苦学景炎元年以易魁乡荐江古心漕江西駉谒之试之曰盍以一而至十为赋破乎应声曰四后五六一先二三七八九而至十偶竒位而揲参古心称赏著书授徒邻境争迎师之（闽书）

丘葵

丘葵字吉甫居海屿中因自号钓矶有魏秀才者逸其名隠浯江之上葵赠诗二章其一屋茅萧索泣寒虫独自吟诗学已工败叶能令沟水黒乱云不放夕阳红半生辛苦空儒服一岁蹉跎又朔风不意穷乡有竒事暮春得拜席门翁其二月淡蓬门掩候虫穷通底解问天工茶烹粟面纷纷白灯吐花心灼灼红屡改新吟添砚水宻糊旧稿护窓风相逢莫道龎公老览镜先惭似老翁其人有太上隠者之风不可使冺冺也（闽书）

邑人张曰益访钓矶故居记畧同遵海而南巨岛错列小嶝于诸岛若浮沤而丘钓矶先生产其上因是以有名万歴壬子夏予约友徃访之舟及悬崖之下见白沙数武有泉出沙石间酌而饮之爽发于口更摄衣缘崖上从西南行里许■〈山集〉嵘多石或峭或圆如珠如璧沙有苍然出者天与方石周二尺许琢为弈局中一道镌万机分子路一局笑颜回十字已遭斵没独万机分及回字完明可摹而且甚工葢先生手笔（闽书）

陈公荣

陈公荣长乐人初逰太学景炎元年同子宗传族子老成募兵勤王蒲寿庚作乱泉州幼帝舟自泉趋潮逾年张世杰会师讨寿庚公荣兵赴之老成战没诏赠御史台简法公荣挽老成诗曰边城将星落浩荡烟尘黄我亦在阵行生死未可量涕滂感永诀激烈摧肝肠昔尔仗雄剑志在清八荒神武埒颇牧竒计如平良遇贼奋英果逐杀何其强气数乗人事竟向锋刃僵忠魂薄日月耿耿万古光虽云获死所国耻犹未忘便应作厉鬼仇雠罄杀伤词悲壮可读也（闽书）

林同

子真性纯孝父寒斋病左右侍汤药至不忍入州应举尝赴胄试自里抵家得诗一巻十之九皆思亲之言年未四十慨然罢举志尤洁非躬耕不食植梅百株日哦其下（后邨题跋）

徐经孙

宋淳熙三山志闽中寺始晋太康之纪因终晋世益二寺而巳越二百载齐之寺一梁之寺十七陈之寺十三隋之寺三唐自髙祖至文宗二百二十二年寺三十九至宣宗四十一懿宗一百二僖宗五十六昭宗十八殚穷土朩绚写宫省极天下之侈矣王氏有闽更加营缮増寺二百六十七费耗过之自属吴越首尾三十七年建寺亦二百二十一入宋颓风弊习侵入骨髓富民翁媪倾施赀产以立院宇者无限葢庆歴中通至千六百二十五所云宋末安抚徐经孙福州即景诗潮田种稻重收榖道路逢人半是僧城里三山千簇寺夜间七塔百枚灯闽中旧寺之多可以想见（闽书）

翁巻

宋翁巻黄蘖山诗天下两黄蘖此中山是真碑看前代刻僧值故乡人一宿禅房雨经时客路尘将行更曕礼十二祖师身巻永嘉人诗言僧值故乡人谓天台僧也（闽书）

文天祥

百辟岩在福寜境宋少帝航海入闽集勤王师于此文天祥自镇江亡归追至则少帝已入复州矣故天祥长溪道中诗有宫殿扄春仗衣冠锁月游伤心今北府遗恨古东洲之句今按名岩百辟犹舜至上虞今有地名百官也（闽书）

李瓘

度宗戊辰龙飞状元兴化陈文龙同郡李瓘太学贯道斋上舎系第三甲正奏名于唱名之后乞以本身官致仕恩例尽以回赠父母上书毕辞先圣及三魁同舍出钱塘门脱緑袍挂于门之上泛舟而去时三魁同舍皆送别瓘有诗云人言学古须入官我谓学易而官难平生透出梦觉关本来面目祗儒酸吾亲不俟若为欢不如归去卧林间殿前三策罄忠肝多谢皇恩天地寛戏衫卸了白衣还扁舟飞过子陵滩前修亦有逋与抟圣世许之俱寛闲何物种放太厚颜山鬼移文伐其奸此行无复出闽山休音息影谷之盘今朝酿酒酹雩坛便向钱塘门挂冠（古杭杂记）

谢翱

谢翱字皋羽慕屈平托逺逰乃号晞髪子福之长溪人文丞相开府延平翱以布衣咨议参军丞相卒亡匿所至辄感哭挟酒登浙江子陵钓台设丞相主亭隅再拜号哭以竹如意击石歌曰魂朝往兮何极暮归来兮关水黒化为朱鸟兮有咮焉食歌毕竹石俱碎详西台恸哭记欲为文冢瘗之台南后徃来杭睦间与方韶卿鳯吴子善思齐等厚乙未以肺疾死嘱妻刘以文与骨授之方有许剑録其会友之所名汐社取晚而信也每执笔遐思身与天地俱忘语人曰用志不纷鬼神将避之古诗颉颃昌谷近体则卓炼沉着非长吉所及也（晞髪集钞）

皋父性耿介不以贫累人所居产薪若炭率秋暮载至杭易米卒岁少裕则资逰江海访前代故实着宋史补唐诗人无传者三十余篇传近世隠逸数篇岁甲午与杭人邓牧相遇会稽结为方外友牧因为言杭大都会文士辈出予知若干人盍徃见之旬日别去逮牧归杭君已挈家钱塘江上所从逰皆前所闻者其信好学也乙未秋牧薄游山水间君病笃望牧不至懐以诗曰谢豹花开桑叶齐戴胜芊生草药肥九锁山人归未归葢絶笔于此邓牧（谢皋羽传畧）

谢翱冬青引注冬青树山南陲九日灵禽居上枝知君种年星在尾根到九泉护龙髓恒星书陨夜不见七度山南与鬼战愿君此心无所移此树终有开花时山南金粟见离离白衣人拜树下起灵禽啄粟枝上飞第一句第二句兰亭山在越城之南有天章寺即冬青所识之地张兼云遗骸瘗兰亭山后种冬青树为识郑元佑云林霁山得髙孝两朝骨为两函贮之归葬于东嘉按霁山诗水到兰亭转呜咽不知真帖落谁家则已明言葬兰亭矣元佑既载其诗乃不深维其义何其粗也第三句冬青之上有鸟来巢以记异也知者唐玉潜诗遥遥翠葢万年枝上有鳯巢下龙穴其记事同也谓之鳯谓之灵禽不敢以凡鸟斥言之九日者皋羽过越台而哭之之时也第四句尾在析朩之次谓葬年是戊寅也发陵之年罗灵卿云戊寅十二月十二日孟兼亦同之而贝琼穆陵行以为至元二十一年周宻以为二十二年八月则是甲申乙酉也陶九成谓元下江南丙子至乙酉立国十载法制已明安得有发陵事虽辨其非乙酉然无确据何不以是诗为证也况皋羽作此在丙戌若是乙酉则相去不及一年其事方新不如此为追忆之词矣第五句龙髓即六陵之骨也王修竹造石函六刻纪年一字为号高孝两陵则霁山所收余四陵玉潜与诸人分任之章祖程曰余骸弃草莽中霁山以草囊拾取又闻理宗颅骨为北军投湖水中购之渔者而得之盛以二函则是霁山所云双匣犹传竺国经者一匣为诸陵弃骨一匣为理宗之颅与郑元佑云高孝两朝骨者相背观后穆陵之骼得自北平则祖程之说为谬第六句第七句此言收骨之艰难也恒星昼陨言发陵在昼夜不见者诸人夜徃觅骨不能即得七度鬼战者凡经七夜或七歴险事也第八句第九句开花时犹郑思肖望陈宜中从占城至也第十句兰亭山后葬处其地多桂知者霁山诗有金粟堆前几吠鸦可证九日桂犹未谢故云见离离杜诗金粟堆前松栢里谓明皇泰陵在金粟山也故即以金粟堆为陵寝之名第十一句第十二句此皋羽自叙与玉潜同拜陵下之景拜起而灵禽飞也宋陵收骨事山阴王修竹英孙所为而唐玉潜林霁山为之先后葢修竹富而好客玉潜霁山皆在其门张孟兼所谓享诸少年造六石函皆修竹事也郑元佑所谓背竹箩为丐者章祖程所谓草囊采药则玉潜霁山事也其后知玉潜者以其事实之玉潜知霁山者以其事实之霁山因时忌讳故私记有异同耳若原其本末则修竹在霁山玉潜之上其时同事不止二人霁山集中有郑朴翁而杨维桢云杨琏真伽发陵事翱春阴移冥转之功则皋羽亦在其中也（闽书）

皋羽江上别友诗云相看仍恸哭欲学晋诸贤戍近风鸣柝江空雨送船朔云侵别色南雪忆归年拟共锄青朩无为俗事牵（西台恸哭记注）

福唐黄坤五语予晞髪集近世行本多遗漏曽抄畜二十余首皆刻板所无予闻之心徃恨其不携行笈得一见也从子愚中自苕上潘氏抄得晞髪近稿一帙为发狂喜原集古诗大半此多近体屈蟠沈鬰吐茹竒艳皆世所未覩岂即黄春坊所谓欤然黄云二十余首而此篇有五十首数既不合且此着晞髪道人近稿当是末年未定残草别为一巻流传人间又非刻本零星遗漏比也然则黄氏二十余首又不知何诗矣惜春坊云亡不得一质证之此帙附天地间集十余首即皋羽所编当时诸公诗也按本传有二巻此亦不完书潘氏藏本为陆子传手迹有题识子传名师道吴人（晞髪近藁钞）

谢皋羽晞髪集诗皆精致竒峭有唐人风未可例于宋视之也予尤爱其鸿门宴一篇天云属地汗流宇杯影龙蛇分汉楚楚人起舞本为楚中有楚人为汉舞鸊鹈淬光雌不语楚国孤臣泣俘虏君看楚舞如楚何楚舞未终闻楚歌此诗虽使李贺复生亦当心服李贺集中亦有鸿门宴一篇不及此逺甚可谓青出于蓝矣元杨廉夫乐府力追李贺亦有此篇愈不及皋羽矣其它如短歌行秦淮没日如没鹘白波摇空湿弦月舟人倚棹商声发洞庭脱朩如脱髪建业水云太白入月鱼脑减武昌城头鼓紞紞海上曲云水花生云起如葑神龙下宿藕丝孔明河篇云牵牛夜入明河道泪滴相思作秋草婺女神头玩月华星君冡上无啼鸟侠客吴歌云潮动西风吹杜荆离歌日夜斗西倾似飞庙下蛇含草青拭吴钩入匣鸣效孟郊体云牵牛秋正中海白夜疑曙野风吹空巢波涛在孤树律诗如驿花残楚水烽火到交州夜气浮秋井阴花冷碧田山鬼下茅屋野鸡啼苎萝戍近风鸣柝江空雨送船邻逋灯下索乡梦戍边回柴关当太白药气近樵青暗光珠母徙秋影石花消下方闻夕磬南斗挂秋河虽未足望开元天宝之萧墙而可以据长庆宝歴之上座矣集多皋羽手抄湿字多作湿葢从古字湿之省史子坚隶格载汉碑有此字观者弗识或改为沄非（丹铅録）

谢皋羽为宋末诗人之冠其学李贺歌诗入其室而不蹈其语比之杨鐡崖葢十倍矣小絶句如牵牛秋正中海白夜疑曙野风吹空巢波涛在孤树絶妙可传郊岛不能过也（丹铅録）

元诗所以一变乎宋者谢皋羽之功也明诗所以知宗夫唐者高廷礼之功也（小草斋诗话）

