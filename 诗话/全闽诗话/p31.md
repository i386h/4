<!-- { "loadSidebar": true } -->
潘庭坚题岳麓寺道乡台曰坡仙不谪黄黄应无雪堂道郷不如新此台无道乡青山非其人山灵能颉颃一落名胜手境与人俱香悲吟倚空寂临眺生慨慷道乡不可作承君不可忘（困学纪闻）

马光祖知高邮军适值管军官荣全率众叛据城纵军刼掠与同党王安等饮宴有妓毛惜惜不服趋侍全痛责之惜惜云妾虽贱妓不曽服侍反臣全遂斩之秋崖方岳作义娼传阃臣以闻特封英烈夫人潘庭坚诗云淮海艳姬毛惜惜蛾眉有此万人英恨无七首学秦女向使裹头真杲卿玉骨花颜城下土氷魂雪魄史间名古今无限腰金者歌舞筵中过一生（知新録）

宋赵汝谈直玉堂诗云宫井城鸦欲动时春猿梦断北山移揽衣拟草归田赋犹是金莲烛半枝潘牥陪祀诗云玉天无滓月光寒霁色分明在露盘一夜九重全不寐时敎中使卷帘看隽永有味不似宋格（笔精）

徐范

宋三山徐范字彝甫庆元中与杨宏中劾韩侂胄编管逺方禁锢志乗及纲鉴称为六君子然未传能诗也尝登太行山云茫茫逺树隔烟霏猎猎西风振客衣山雨未晴岚气湿溪流欲尽水声微回车庙古丹青老碗子城荒草朩稀珍重狄公千载意马头重见白云飞范登嘉定进士通判泽州官终朝奉大夫实不肖族祖也诗所传者仅此耳见河南通志（笔精）

廖衡

廖衡顺昌人六岁能属文县尉催租见之命吟雨中山茶有泪多陈后愁离殿浴出杨妃困倚阑之句尉喜甚尉湖外人时方得家书复出骈语洞庭消息寄来迟衡应声曰巫峡梦魂归去早尉大竒之名闻郡守檄县礼遣至试以诗迎题立就婉丽可喜即赴乡举主司得其文置在第三守私易之自是絶意功名终老林壑（闽书）

林洪

泉南林洪字龙发号可山肄业杭泮粗有诗名理宗朝上书言事自称和靖七世孙冒杭贯取乡荐刋中兴以来诸公诗号大雅复古集亦以已作附于后时有无名子作诗嘲之曰和靖当年不娶妻只留一鹤一童儿可山认作孤山种正是瓜皮撘李皮葢俗语以强认亲族者为瓜皮撘李树云（梅磵诗话）

林可山称和靖七世孙不知和靖不娶已见梅圣俞序中矣姜石帚嘲之曰和靖当年不娶妻因何七世有孙儿若非鹤种并梅种定是瓜皮撘李皮石帚之诗特甚于郭崇韬李环之挝戒之（随隠漫録）

向游武夷六曲访止止师偶雪天得一兎无庖人可制师云山间只用薄批酒酱椒料沃之以风炉安座上用水少半铫候汤响一杯后各分以筯令自筴入汤摆熟啖之乃随宜各以计供之因用其法不独易行且有团栾暖热之乐越五六年来京师乃复于杨泳斋伯昺席上见此恍然去武夷如隔一世杨勲家嗜古学而清苦者宜安此山林之趣因作诗云浪涌晴江雪风翻晚照霞日忆山中味多忘贵客家（山家清供）

莲花中嫩房截底剜穰留其孔以酒浆香料和鱼块实其内仍以底坐甑内蒸熟或中外涂以蜜出楪用渔父三鲜供之向在季春坊席上曽受此供得诗云锦瓣金房织几重逰鱼何事得相容涌身既入花房去好似华池独化龙季大喜送端砚一枚龙墨五笏（山家清供）

敖陶孙

陶孙字器之一字臞翁福清人淳熙庚子乡荐第一庆元已未登进士主通州海门县簿教授漳州辟酒所干官改广东转运司主管文字用荐改签书平海军节度判官兼内外宗正簿转奉议郎主管华州西岳卒年七十四所与逰赵汝谠杨长儒李韶林公遇刘克庄皆一时知名之士有臞翁诗二巻（南宋诗选）

初朱文公在经筵以耆艾难立讲除外祠先生送篇有曰当年灵寿杖只合扶孔光赵丞相谪死先生为甲寅行以哀之语不渉权臣也或为律诗托先生以行京尹承望风旨急遽捕先生微服变姓名去当是时先生少壮忠愤鸣号于都邑众大之区几不免矣卒幸免既退既老呫哔于寂寞之滨只字半句不易为人致然先生名益重托先生以行者益众而江湖集出焉会有诏毁集先生卒不免呜呼前世以言语得罪者多矣种豆观桃往哲深戒至本朝列圣好文怜才骚人雅士徃徃以文墨受知简斋放翁诗尝验矣先生之诗主乎忠孝不主乎刺议送朱哀赵之作发于性情义理之正顾藏稿不轻出真诗未为先生福而赝诗乃为先生祸鸣呼悲夫（刘后村集）

先生起寒苦涉忧患明练世务居官多可书而谈者目以名儒自有载籍以来悉记览乱籖丛书搜硏抄纂竒字粤义穿抉呈露诸文皆有竒骨可行世传逺而人独诵其诗（刘后村集）

赵忠定既以议者之言去国善类多力争而逐韩平原之权遂张公议哗然日有悬书北阙下者捕莫知主名太学生敖器之陶孙亦有诗其间曰左手旋干右转坤羣公相扇动流言狼胡无地归姬旦鱼腹终天痛屈原一死固知公所欠孤忠赖有史长存九原若遇韩忠献休说渠家末代孙一时都下竞传既乃知其出于器之平原闻之亦不之罪也器之后登进士第今犹在选调中（桯史）

桯史谓赵忠定既以人言投荒善类多力争被逐而韩侂胄之权遂张公议哗然谤书日悬阙下虽加疏捕莫得其名太学生敖器之亦有诗末云九原若遇韩忠献休道渠家末代孙葢侂胄乃韩忠献琦曽孙也一时都下竞为传写侂胄虽知出器之手亦不之罪器之后登进士按器之成是诗墨未干而壁已舆去器之恐易服逃去变姓名侂胄逐始成进士此云侂胄不之罪未之考也器之闽人（因树屋书影）

庆元初韩侂胄既逐赵忠定太学诸生敖陶孙赋诗于三元楼云云方书于楼之朩壁壁已不复存陶孙知捕者至急更行酒者衣持暖酒具下捕者与交臂问敖上舍在否对以若问太学秀才耶饮方酣陶孙亟亡命归走闽后登乙丑第（四朝闻见録）

宝绍间中兴江湖集出刘潜夫诗云不是未三能跋扈只缘郑五欠经纶又云东风谬掌花权柄却忌孤髙不主张敖器之诗云梧桐秋雨何王府杨栁春风彼相桥曽景建诗云九十日晴春景少一千年事乱时多当国者见而恶之并行贬斥（鹤林玉露）

宝庆元年转奉议郎赐绯鱼袋主管华州西岳庙年七十二矣异时交游类当世闻人至是旁落将尽又少娶昆山沈氏严之如宾奉祠之年适甫悼亡室无妾媵躬执炊爨稍有俸钱买田二畦筑室一区深居简出客至从户内摇手谢絶之所与徃还同里林公遇连江李韶莆田刘克庄二三君子而已间有占■〈亻毕〉则之寂寞之野时谓金璧易求其片言难致也然诗名益重托者益众故江湖集出而有诏毁之矣卒年七十四合沈氏葬祔东皋先茔刘文定题曰臞庵敖先生墓其铭议郎之秩华山之庙既啬于少复夺之老卓哉臞翁畴昔自号掲之碑颜以配贞曜今遗文真者仅仅一二大都善名理而世则多其言诗云（闽书）

闲暇日与弟侄辈评古人诸名人诗魏武帝如幽燕老将气韵沈雄曹子建如三河少年风流自赏鲍明逺如饥鹰独立竒矫无前谢康乐如东海杨帆风日流丽陶彭泽如绛云在霄舒巻自如王右丞如秋水芙蕖倚风自笑韦苏州如园客独茧暗合音徽孟浩然如洞庭始波朩叶微脱杜牧之如铜丸走坂骏马注坡白乐天如山东父老课农桑事言言皆着实元微之如李龟年说天宝遗事貌悴而神不伤刘梦得如镂氷雕琼流光自照李太白如刘安鸡犬遗响白云核其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断剑卧壑寒松张籍如优工行乡饮时有诙气栁子厚如髙秋独眺霁晚孤吹李义山如百宝流苏千丝鐡网绮宻环妍要非自然本朝苏东坡如屈注天潢倒连沧海变眩百怪终归雄浑欧公如四瑚八琏正可施之宗庙荆公如邓艾缒兵入蜀要以险絶为功山谷如陶弘景祗诏入官析理谈玄而松风之梦故在梅圣俞如关河放溜瞬息无声秦少游如侍女步春终伤婉弱后山如九皋独唳深林孤芳冲寂自姸不求识赏韩子苍如梨园按乐排比得伦吕居仁如散圣安禅自然竒逸其它作者未易殚陈独唐杜工部如周公制作后世莫能拟议此评子侄得之为多外自写两纸其一以遗莆阳刘潜夫其一以遗同舍朱仁叔二公皆知诗者且其语亹亹逼人故为之书嘉定八年夏至后二日长乐敖陶孙（宋人小集）

宋季敖陶孙字器之尝作诗讥韩侂胄坐斥着有诗评自汉魏至宋皆随人譬喻杨用修引入丹锯録题曰孙器之评诗不知为敖姓误为姓孙也敖实闽之福清人今后裔繁盛（因树屋书影）

升庵外集载孙器之评诗一则而称定陶孙器之夏振叔云按其人姓敖名陶孙而器之其字也杨误以敖陶为地而改敖为定以合郡邑之名与误认刘徳升为刘景升索幼安为管幼安者同一可笑（因树屋书影）

敖陶孙器之臞翁集古诗歌行颇有盛时江西风气其诗评尤为谈萟家所推引（居易録）

林兴宗

宋嘉定宝佑间叛将李全驻兵山东之山阳骄悍难制戕许国逐姚翀杀命士茍梦玉杜耒士大夫视山阳不啻如蛇乡虎落时莆人林兴宗景复授法曹以徃时论壮之安晚郑公在琐闼饯行有诗云淮海辕门立竒士要看左袒为刘时葢勉其尽节也景复到任后改淮安令辛夘春全破通泰犯扬州为王师掩击殪城下其妻杨姑姑惧朝廷必讨遂扫众尽俘执南官北去景复羁囚山东凡十年挺节无所污安晚饯诗可无负矣信庵赵公遣问物色损金赀得之以反县国印与告身俱存赵公奏乞旌擢以劝尽节者朝廷录用官至曲江守景复北地诗云最是北来诗料少地寒难得见梅花形容变尽头如雪不改当时一寸心江湖间多称之（梅磵诗话） 

刘淮

韩侂胄居太庙三茅之旁后山为阅古堂为阅古泉旧名青衣有青衣童儿见泉上故名为流觞曲水泉自青衣下注于池凡有十二折旁砌以玛瑙泉流而下潴于阅古堂浑涵数亩有桃坡十有二级夜宴则殿岩用红灯数百出于桃坡之后以烛之其云岩之最竒者曰云岫侂胄居之既久岁累月积剔竒抉胜窈窕渟深疑为洞天福地之居不类其为在天衢咫尺旧皆宁寿观中地也韩败有旨尽给还寜寿复为禁地建阳刘淮赋诗云宝莲山下韩家府郁郁沉沉深几许主人飞头去和戎緑户雕墙锁风雨九世卿家一朝覆太师之诛魏公辱后车不信有前车突兀眼前看此屋（四朝闻见録）

刘克庄

刘克庄字潜夫莆阳人后村其号学于真西山以荫入仕除潮倅迁建阳令移仙都尝咏落梅有东君谬掌花权柄却忌孤髙不主张谗者笺其诗以示柄臣由此闲废十载因有病后访梅絶句云梦得因桃却左迁长源为栁忤当权幸然不识桃并栁也被梅花累十年初赵紫芝徐道晖诸人摆落近世诗律敛情约性因狭出竒合于唐人时谓四灵体格后村年甚少刻琢精丽与之并驱已而厌之谓诸人极力驰骤纔望见贾岛姚合之藩而已欲息唐律専造古体赵南塘曰不然言意深浅存人胸懐不系体格若气象广大虽唐律不害为黄钟大吕否则手操云和而惊飙骇电犹隠隠弦拨间也后村感其言而止然自是思益新句愈工涉歴老练布置阔逺论者谓江西苦于丽而冗莆阳得其法而能痩能淡能不拘对又能变化而活动葢虽会众作而自为一家者也（宋诗钞小传）

陆夫人之贤畧似予妻世间悍妇不死乃使二妇死耶览巻凄然系以小诗一夕死生异百年甘苦同孤身操井臼愁杀老梁鸿（后村题跋陆氏墓志）

