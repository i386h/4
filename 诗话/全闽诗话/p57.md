<!-- { "loadSidebar": true } -->
戊申九月十六日偶过陈翰林子端所出手钞白云先生陈昻五言律二巻读之因忆辛丑壬寅间予在江南尝与林茂之先生游为言白云出处甚奇时林方携其万厯甲辰以后六十年所作属予论定予谓先生昔能传一陈白云吾独不能传先生乎因为披拣得百五六十首皆清新婉缛有六朝初唐之风施愚山过广陵读之惊曰世几不知此老少年面目矣子真茂之知巳也乙已予见之金陵时两目巳失明垂涕而别亡何遂卒今日读陈诗及锺退谷叙茂翁识陈始末感慨书之（池北偶谈）

诗人袁孟逸死无子夫妇寄棺于法水寺之旁上雨旁风暴露者十年林若抚草疏告哀莫有应者闽人林古度寓法水寺吊而悲之取一折扇画两棺贮败室中极荒凉惨淡之状而题诗其上曰两柩荒荒墙翣存雨淋日炙旁颓垣君平善卜自不料伯道无儿谁与言倘仗诗篇埋白骨犹凭风雨阅黄昏何时墓上真行殡千古山松共姓袁以扇授僧牧庵俾为募葬新安程月樵见而慨然出钱以庀窀穸乃得葬于袁氏祖山而古度题其碣（梅村集）

林翁茂之居金陵年八十余贫甚冬夜眠败絮中其诗有恰如孤鹤入芦花之句方尔止寄翁诗云积雪初晴鸟晒毛闲携幼女出林皋家人莫怪儿衣薄八十五翁犹缊袍及卒周栎园侍郎葬之钟山（池北偶谈）

林茂之夏无蚊帱愚山少参自湖西制纻帐贻之恐其贫不能守属予与仲调阮懐题诗其上俾无售者诗曰隆万诗人林茂之江闗垂老益支离从今睡穏芦花被孤鹤宁教白鸟欺茂之被裂夜寒曽有孤鹤入芦花之句故云（梅耦长集）

林茂之穷老金陵冬夜诗云老来贫困实堪嗟寒气偏归我一家无被夜眠牵破絮浑如孤鹤入芦花夏又无帷帐或遗之则举以易米予谓暑无幮病于寒无毡君能守之当为作计处士笑曰愿守之以虎客皆絶倒予在豫章为寄纻帐书絶句其上属同志者各题一幅不问知为林先生物即谓之墨守可也诗曰北窓髙卧岂知贫料理偏愁白髪人纻帐亲题林处士草堂长伴百年身（愚山全集）

余懐

余澹心莆田人居建康尝赋金陵懐古诗不减刘宾客谢公墩云髙卧东山四十年一堂丝竹败苻坚至今墩下潇潇雨犹唱当时奈何许孙楚酒楼云江南城西酒楼红无数杨栁迎春风孙楚去后李白醉千年不见紫髯公雨花台云雨花台上草青青落日犹衔朩末亭一线长江三里寺千年鹤唳九秋萤劳劳亭云蔓草离离朝送客骊驹愁唱新亭陌夜深苦竹啼鹧鸪空床独宿头皆白顺治辛丑属严子餐寄予广陵予答诗云千载秦淮水东流绕旧京江南戎马后愁絶庾兰成锺阜蒋侯祠青溪江令宅传得石城诗肠断芜城客（渔洋诗话）

李香身躯短小肤理玉色慧俊婉转调笑无双人名之为香扇坠予有诗赠之曰生小倾城是李香懐中婀娜袖中藏何缘十二巫峰女梦里偏来见楚王武塘魏子中为书于粉壁贵阳杨龙友写崇兰诡石于左偏时人称为三絶由是香之名盛于南曲四方才士争一识面以为荣（板桥杂记）

尹春字子春姿态不甚丽而举止风韵绰似大家性格温和谈词爽雅无抹脂障袖习气専工戏剧排场兼擅生旦予遇之迟暮之年延之至家演荆钗记扮王十朋至见娘祭江二出悲壮淋漓声泪俱迸一座尽倾老梨园自叹弗及余曰此许和子永新歌也谁为韦青将军者乎因赠之以诗曰红红记曲采春歌我亦闻歌唤奈何谁唱江南断肠句青衫白髪影婆娑春亦得诗而泣后不知其所终（板桥杂记）

青箱杂记云王安国诗好用酒楼常问子诗有几酒楼余因忆甲子奉命往祭南海大雪渡浔阳江后二十二年作诗赠郓城人樊裬云苦竹黄芦满目愁嘈嘈切切似江州茫茫九派多风雪忆泊浔阳旧酒楼不知安国见之以为何如也又陈仓有古卖酒楼东坡尝赋诗予丙子再以祭告入蜀过之题一絶句云昨向宜春下苑游曲江烟草似悲秋珠帘甲观俱黄土何必陈仓卖酒楼故友余澹心咏孙楚酒楼云江南城西酒楼红无数杨栁迎春风孙楚去后李白醉千年不见紫髯公予选入感旧集此亦二酒楼也（分甘余话）

十七八女郎歌杨栁岸晓风残月若在曲中则处处有之时时有之予作忆江南词云江南好景本无多只在晓风残月下思之祗益伤神见之不堪回首矣（板桥杂记）

明日有人招弟肩舆三十里往看栁铺湾梅花因思老爱青春贫爱酒寻花只当作生涯父执余澹心佳句今人能到乎弟眼白今人诗非过也兄自不觉耳不宣（潜邱札记）

西堂挽余曼翁絶句云生逢鼎革覩流离扺掌常谈南渡时赢得人呼鱼肚白夜台同看党人碑曼翁与杜于皇白仲调齐名号余杜白金陵市语有鱼肚白染名（艮斋诗注）

徐延寿

崇祯已夘存永侍尊甫兴公征君访予拂水存永方绮歳才藻丽逸予以孝穆期之后十余年存永偕陈开仲自闽过存坐绛云楼下摩挲沁雪石周视挿架古史旧文谈兴公与孟阳游迹余为诗曰髙人有福先归地野老无谋但诅天酒罢悲吟欷歔别去是歳绛云楼灾存永寓书相三日之哭又七年以尺朩集请序存永之诗富有日新至是而大就哭曹能始长篇述阳秋询琬琰富矣哉古良史也往存永谈闽诗深推其友许有介顷游南京见有介诗毎逢佳处爬搔狂呌喜存永为知言乃忾然命笔为其集叙乳山道士适来告曰存永所居偪塞戎马宛委江雨桑架礟车播迁困厄其诗当益工所就当不止此嗟夫读有介之诗知闽之才士与存永争能斗捷者后出而愈奇聴乳山之言即存永一人之诗所谓见新非故者屡迁而未见其止甚矣人才之难尽而斯人之文心灵气未可以终穷也（梅村集）

徐延寿字存永闽人徐兴公之子也家鳌峰藏书与曹能始谢在杭埒乱后并田园尽失之将移家湖南道广陵与予定交有过燕子矶作云冯夷吹浪啮山根云树千重暗白门故垒尚闻双燕语空江曽见六龙奔杨花暮雪行人路杜宇春风古帝魂扣枻中流频唤酒客情难遣是黄昏（渔洋诗话）

许友

楚人门巷潇湘色竟陵胡君信句野航人逺鴈声低侯官许有介句（渔洋诗话）

先生才兼三絶名盛一时渔洋山人最爱其诗尤当日诸名家所击节叹赏者不屑蹈袭前人正如俊鹘生驹未可施以鞲靮（静志居诗话）

黄元启　徐谦

芝城髙士徐谦与同郡学博黄元启为莫逆交徐举丈夫子三年当强仕忽先后夺去自伤家赤贫无力买妾悲悼之余几作削髪入山想矣黄时官汀州广文闻其变寻作书招之留署斋者月余至除日徐力求去黄买舟送之临发为治祖席酒半从容语徐曰君毋悲吾早为君地此来特屈君驾非徒以晤言解忧也遂入内携二女郎出皆殊色徐不知所谓愕曰此何为者此君家何人黄笑曰将欲为君家人耳赠妾古有行者吾何遽不古人若君雅善风鉴就中谁可任宗祧者请择一人相与枕藉乎舟中矣徐素长者逡巡力辞者久之黄正色言曰君茕茕终鲜兄弟今年逾四十似续之计可谓迫矣今日之举有万种伤心在勿徒作风流豪举观也徐口塞黄知其终不肯择乃阄书二妾名氏置瓶中设香几偕徐望空拜祝毕检其一即以鼓吹送至舟中筵席衾帐咸备谐花烛而还妾名绿嫣年二十云附黄遣妾古诗非不怜卿去义在爱所轻行行不须念我自全友情古人赠妾应有以蛾眉何用恋知已卿当此日重如山仗卿不在颜色美昔发故人书感叹复唏嘘掌珠连堕地渺渺独愁予中年此事难草草以卿归之愿卿好早甘同梦叶熊罴明年定有婴儿抱从今善事徐君子莫弄娇痴旧相似卿曽熟读小星诗我代风人亦如此又五言律二首商得心中事仗卿在此行不须疑薄幸岂复说多情一榻轻移去双蛾别画成南州春几许回首暮云平信步寻幽草无心到海棠自从花易手空抱月归房栁浪莺声切氷壶客思长只今髙烛下不许照红妆又徐谢赠妾七言四律十年三失掌中珠司马青衫泪几枯不自意君行古道竟能于我赠名姝如兰风味懐千载种玉心情及薄躯侠处五陵轻换马翩翩豪举总成麄一缕宗支百感忧此行端不为风流滩髙千尺鼋鼍怒雨积三旬草朩愁厚谊故人轻割爱浅情妮子漫言羞麒麟但乞天边种非用蛾眉款白头熊梦初生愿莫违春来小艇弄辉辉芳洲文鸟聨拳宿镜渚桃花对面飞橹自有声呼碧玉云如作态捧江妃故将托赠卿何恨倘得宁馨归不归小星诗缀二南篇风雅由来不偶然入戸梅花能避雨当庭樛朩解含烟声齐鼛鼔喧元日盘进屠苏送客年从此螽斯能蛰蛰隆恩髙并海之天（促膝斋类藁）

陈一策

陈一策字尔忱晋江人着有香雪斋七律清婉可诵夜宿山园云故人留宿在山园幽僻居然絶世喧万朩丛中烟绕径千峰缺处月窥轩鹳声聒耳能醒梦虎迹闗心早闭门见说梅花开逺寺明朝相约过前村访友云草堂新筑傍苔矶城郭风尘到此稀背闪夕阳双鸟没屐黏晴雪一僧归石桥水色虚揺槛板屋梅花乱扑扉今日似游人境外与君相对欲忘机（榕阴诗话）

刘芳荫

刘芳荫字震蕃莆田人过姚氏园云晨起日光薄看山负杖行落花松径满流水石桥平岚气凉侵阁江声晚度城翻嫌金谷丽此地最幽清（榕阴诗话）

黄锡衮

黄锡衮字素公闽县人咏秋风有落叶入寒多句（榕阴诗话）

先外祖处庵黄公

子月望夜梦同曹膺玉至一书馆清幽絶俗几砚精良帷间有一先生夷蹲榻上白晳清癯可望而不可即外一媪侍客待茶逺视帘外盆石蒙茸似予家豢鱼盌对壁题何石二字媪笑谓曹子曰非孝亷所题乎曹方沈吟帷间先生呼曰二君不可无诗意在咏石也二人各欣然执笔予曰山根云影罩潜鱼趺坐长宜水竹居眼里英雄全不识幽斋只伴古人书曹曰蒙笼望里见维摩璎珞垂肩手贝多我自何年题字去红尘障断眼生波帷中刚称善顿醒忆念二诗悟吾与膺玉似各有声世之故在其中谨录封此（和敬堂集）

陈伊斐尝有豢养之患予因闲谈偶举眉公笔记云百折山中道士常槛虎初饿之后稍给饭及菜终不与肉久而雄心都尽遂卖与人守门大者千五百钱小者千钱率为定值初至犹骇牛马后则见驹犊而惊避矣此事有无不可知然其理则甚耐思因为口占一絶云久惯丰林不治生饥来悞傍槛边行莫言平昔欺羣鹿菜饭多时见犊惊嗟夫虎而至于咬菜根岂非不治生之过哉（东窓书事）

处庵忘情圭组益肆力于文章凡夫金版玉匮瑶毡怪牒莫不穷其要眇故搦札含毫郁风霞之情而备雅颂之体其文出经入史在龙门扶风之间诗则五言古本于汉魏七言古近体本于盛唐渟濚含蓄丽而有则葢确知诗之源流利病而不为辁才讽说之所易遂能去其症结归于雝喈尝游齐鲁吴越之邦所至人争倾慕莫不结缟纻之欢曽寓虎丘僧舎曹秋岳侍郎纪伯紫处士过访皆有诗曹云怪底衰年多快遇沧波剰有濯缨人纪云苍凉白石无尘迹不问千人问一人其为名流见推如此（道山亭集）

髙兆

丁夘客福州饮方氏水亭时大雨即席分韵牌限七律诗予前四云别院樽前水榭通双鳬唼藻近帘栊筵前忽见惊涛白树杪争翻洗露红适同席者郑几庭先辈髙固斋在坐间并读余所为曼殊别志甚感固斋因吟云丰台人在翻新句小调应名洗露红遂作洗露红词吊之几庭复取洗露红三字作酒政以三六翻底成牌者饮亦一佳话（西河诗话）

