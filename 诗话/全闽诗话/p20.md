<!-- { "loadSidebar": true } -->
郑肃字志宏沙县人别号栟榈有栟榈先生文集栟榈山水竒絶今属永安县志宏有文行与朱韦斋先生交好一日韦斋觞客栟榈以冠帯寓之醉起韦斋曰留以质纸笔明日如约韦斋受笔还冠而以纸少留帯曰倘无千幅竟不还栟榈为寄一诗曰归帽纳毫真得策要笺留带计还疎公如买菜苦求益我已忘腰何用渠闭户羽衣聊自适推窓柿叶对人书帝都声价君知否寄付新传折槛朱前辈风流调笑蔼蔼若此（溪山余话）

戴公岭纡回凡二十二折宋正言邓肃诗天寒岁暮两无聊访戴寜辞千里遥直上洞天三十六马蹄迤逦步琼瑶（闽书）

李纲

梁溪李忠定公纲忠义勲业照耀千古人但知传其奏疏耳至其所为诗气格浑雄才情宛至如和东坡四时词云美人半醉软玉肌不语凭栏知恨谁莫把春愁自销损且唱尊前金缕衣又云绿院沉沉清昼永画屏玉枕氷肌冷辘轳惊起宝钗横香篆浮烟帘幙静翠眉不为捧心颦鬓乱妆残约畧匀情似杨花无定处可怜金谷坠楼人其风流藴藉不亚眉山吾又爱其春意诗云春鸟窥緑窓踏落庭前花美人为之笑鬓脚风中斜不惜花踏残只愁鸟惊去咤哑背人飞林深无觅处想其风韵殆不类其为人斯亦宋广平赋梅花之比也（小草斋诗话）

李伯纪丞相过海絶句云假使黒风漂荡去不妨乗兴访蓬莱与坡公九死南荒吾不恨兹游竒絶冠平生之句殆相伯仲异乎李文饶卢多逊穷愁无憀之作矣（后邨诗话）

李伯纪在靖康间忽夏日梦乗舟行乱石间四顾峰峦竒秀觉颇异之后谪官剑浦道武夷山小舟泝流水落石出徧览胜概至晞真馆雪作岩壑俱白恍如梦游然后信出处之分定而斯游已先兆于梦也乃作诗以纪其事曰清梦先曾到武夷玉峰积雪倍幽竒小舟游罢寻归路恰似翛然梦觉时（名胜志）

李忠定公梁溪集云韩偓昭宗时为翰林学士承旨颇与国论为朱全忠所不容谪濮州司马其后复官不敢入朝挈其族依闽中王审知尝道沙阳寓居天王院者岁余与老僧藴明善以诗赠之至后唐时邑令张僚为之记叙偓始末甚详且述唐末乱离之事颇与唐史合予来沙阳闻之窃欲一观而其碑因寺中废为有力者取去秘不示人久之始得见其副本感而赋之词臣谪去堕天南诗墨从来牓寺檐好事不须收拾去世间遗集有香奁又五言古诗不具録（五代诗话）

李忠定谪沙阳有画荔枝诗以陈紫比姚黄又诗云不知谁是善知识断送归来食荔支比玉画荔枝悬余小阁中见之者以为可旋摘也（闽书）

绍兴初都下盛传苏武令一词声韵凄楚言是李纲丞相作（词谱）

鳝溪在鼓山之北本乗之南山峡间有二潭下潭距上潭五里其广六丈深不可计昔闽越王郢第三郎骑射于此射中大鳝鳝跃出以尾纒三郎人马俱溺土人为立庙号白马三郎唐贞元十年观察使王翊旱祷得雨太和元年观察使张仲方率僚属祷雨归至圣泉寺雨已至作诗曰入门池色凈登阁雨声来僚属皆和之宋李忠定纲诗千年鳝骨専车在百丈龙湫瀑布垂（闽书）

显应庙诗刻在寜化县西三里草仓有显应庙神为草仓将军姓长孙名山宋李纲南谪日过此题诗云不愁芒屦长南谪满愿灵旗助北征酹彻一杯揩涙眼烟云何处是三京（闽省通志）

胡安国

胡文定公安国宣和七年乙已赋元夕诗一聨云词臣侍宴诗能好颕客披图事莫传文定原注云舍人吕子晋赋元夕十诗首篇云何处元宵好迎銮册府西鞘声云外起扇影日边低秘禁威容肃名流步武齐舜瞳回左顾真欲过金闺末篇云何处元宵好双林宴坐僧戒圆三五夜心耀百千灯茅舎门常掩绳床几漫凭世间娱乐事一念不曽兴时皆讽诵之又注庆厯中颍昌一童子有道之士尝至花月着道士服携酒果饮野外随意所适至元夜则闭门不出有诗云闭门独看华山图后不知所徃有人饮京师市楼见过楼下急徃追之不及吕原明有诗纪其事按胡文定公赋此诗明年而汴京乱矣（瀛奎律髓）

手握乾坤杀活机纵横施设在临时满堂兎马非龙象大用堂堂总不知踏遍江南春寺苔野云踪迹去还来如今宴坐孤峰顶无法可传心自灰祝融峰似杜城天万古江山在目前须信死心元不死夜来明月又重圎眀公从小便超羣佳句流传继碧云闻道别来诸念息定将何法退魔军十年音信断鸿鳞梦想云居顶上人香饭可能长自饱也应分济百千身右胡文定公答僧五诗公子侍郎所书以授坟僧妙观而妙观之所摹刻也儒释之间葢有所谓毫厘之差者读之者能辨之则庶乎知言矣干道乙酉十一月庚午新安朱熹书（朱子大全集）

胡康侯久依上封得言外之旨崇寜中过药山有禅人举南泉斩猫话问公公以偈答曰手握乾坤杀活机纵横施设在临时玉堂兎马非龙象大用堂堂总不知又寄上封有曰祝融峰似杜城天万古江山在目前须信死心元不死夜来秋月又同圆（焦氏类林）

陈鉴之

三山陈鉴之刚父东斋集稍有江西风气而笔力苦孱其佳句云踏徧苔溪石梅花又满林花淡水纹丽鸟啼人意闲弯弯竹径微微雪小小溪桥淡淡云画兰云托迹不辞岩谷深异于萧艾亦何心清风披拂自多事斜日淡云香满林（居易録）

翁绩

翁绩字熙载福清人以特科为奉议郎政和末上书言夏人无故请和金人赵良嗣董才来降生边隙乞斩二人以笃信好不报遂飘然南归渡江老于白屿之上宣和初年童贯使熙河经畧使刘法帅师伐夏战殁贯以捷闻绩哭以诗曰千里寒沙遗白骨一番新鬼哭黄云偷生同恶终相蔽安得忠诚达圣君时蔡京当国闻此诗者皆服其直所著有天山十议（闽书）

余深

生荔支绍兴初始贡至二十四年罢宣和间以小株结实者置瓦器中航海至阙下移植宣和殿锡二府宴赏御制有诗示羣臣时太宰余深有赐比西山药一丸之句（淳熙三山志）

刘韐

刘韐始为尉于洪之丰城性不饮酒饮则面色为烘然郡推官沿檄抵邑能饮啖与公同会以谚语戏公曰小器易盈真县尉公答云穷坑难满是推官（复斋漫録）

刘子翚

刘子翚字彦冲以父韐任授承务郎辟幕属韐死靖康之难子翚痛愤哀毁服除通判兴化军事以羸疾丐祠归隠屏山学者称屏山先生而自号病翁与籍溪胡原仲白水刘致中为道义交所学深逺朱子受遗命徃游其门告以不逺复三言俾佩之终身一日感微疾即谒庙诀别家人与朱子言入道次第而没诗与曾茶山韩子苍吕居仁相往还故所诣殊髙五言幽淡卓錬及陶谢之胜而无康乐繁缛细涩之态则以其用经学不同所得之理异也（屏山集钞）

刘屏山题李忠愍集云二帝蒙尘非幸蜀六臣奉玺更朝梁叙当时事忠愤悲壮尹少稷闻伪齐入冦酬功不惜赏千布送死惟堪缚一驴足与前句相上下（后邨诗话）

刘屏山北风诗忠愤至矣五六紫色鼃声真倔强翠华龙衮暂徘徊命意尤切屏山又有汴京纪事絶句二十首今书四首于此空嗟覆鼎误前朝骨朽人间骂未消夜月池台王傅宅春风杨栁相公桥万炬银花锦绣围景龙门外软红飞凄凉但有云头月曾照当时步辇归梁园歌舞足风流美酒如刀解断愁忆得少年多乐事夜深灯火上樊楼辇毂繁华事可伤师师垂老过湖湘缕衣檀板无颜色一曲当时动帝王（瀛奎律髓）

月髙夜鸣筝声从绮窓来随风更迢逓萦云暂徘徊余音若可玩繁先互相催不见理筝人遥知心所懐寜悲旧宠弃岂念新期乖含情郁不发寄曲宣余哀一弹飞霜零再抚流光頺每恨听者稀银甲生浮埃幽幽孤鳯吟众鸟声难谐盛年嗟不偶况乃容华衰道同符片诺志异劳事媒栖栖墙东客亦抱凌云才此病翁先生少时所作闻筝诗也规模意态全是学文选乐府诸篇不杂近世俗体故其气韵髙古而音节华畅一时辈流少能及之逮其晚岁笔力老健出入众作自成一家则已稍变此体矣然予尝以为天下万事皆有一定之法学之者须循序而渐进如学诗则且当以此等为法庶几不失古人本分体制向后若能成就变化固未易量然变亦大是难事果然变而不失其正则纵横妙用何所不可不幸一失其正却似反不若守古本旧法以终其身之为穏也李杜韩栁初亦皆学选诗者然杜韩变多而栁李变少变不可学而不变可学故自其变者而学之不若自其不变者而学之乃鲁男子学栁下惠之意也呜呼学者其毋惑于不烦绳削之说而轻为放肆以自欺也哉已未五月二十二日（晦庵题跋）

吴傅朋游丝书赋诗者以百数汪彦章五言数十句多用翰墨故事固巳超拔而刘子翚彦冲古风一篇盖为絶唱其词云圆清无瑕二三月时见游丝转空阔谁人写此一段竒着纸春风吹不脱纷纭纠结疑非书安得龙蛇如许癯神踪正喜萦不断老眼只愁看若无定知苖裔出飞白古人妙处君潜得勿轻漠漠一缕浮力遒可挂千钧石眷予弟兄情不忘轴之逺寄悠然堂谢公遗髯凛若活卫后落鬒揺人光翻思长安夜飞葢醉哦声落南山外乱离契阔四十秋笔意与人俱老大政成着脚明河津外家风流今絶伦文章固自有机杼戏事岂足劳心神此诗尤驰骋痛快且卒章含讥讽正中傅朋之癖予少时见斯作殊敬爱之至今五十年尚能记忆惧其益久而不传故纪于此（容斋三笔）

刘屏山子翚朱文公师也其屏山集诗徃徃多禅语如牧牛颂云软草丰苖任满前苍然觳觫卧寒烟直饶牧得浑纯熟痛处还应着一鞭径山寄道服云逺信殷勤到草庵却惭衰病岂能堪聊将佛日三端布为造青州一领衫粲粲休夸绮与纨纫兰制芰亦良难此袍编满三千界要与寒儿共解颜此类是也先生常语文公云吾少官莆田以疾病时接佛老之徒闻其所谓清净寂灭者而心悦之比归读儒书而后知吾道之大其体用之全乃如此故文公讲学初亦由禅入（池北偶谈）

明妃曲已见甲集复録刘屏山云羞貌丹青鬬丽颜为君一笑定天山西京自有麒麟阁画向功臣卫霍间许梅屋云汉宫眉妩息边尘功压貔貅十万人好把深闺旧脂粉艳收颜色上麒麟语意俱清新可诵（坚瓠集）

先朝上元驾御端门示与民同乐之意而已宣和间灯尤盛至于骑年连月警跸夜出尹少稷靖康元夕诗云景龙只是当时路不见金钱打着人刘屏山亦云凄凉但有云头月曾照当时步辇归皆记向来御门之事（后村诗话）

汴都角妓郜六李师师多见前辈杂记郜即蔡奴也元丰中命待诏崔白图其貌入禁中师师著名宣和入至掖庭顷见郑左司子敬云汪端明家有李师师传欲借钞不果刘屏山诗云辇毂繁华事可伤师师垂老过湖湘缕衣檀板无颜色一曲当年动帝王亦前人感慨杜秋娘梨园弟子之类（后邨诗话）

山谷与坡公云只欠小蛮樊素在我知造物爱公深屏山问李汉老疾云欲袖云门竹箆子室中驱出散花人爱朋友之言也白公云病与乐天相伴住春随樊子一时归放翁云九十老翁缘底健一生强半是单栖自爱之言也（后邨诗话）

东溪诸滩黯淡最险宋天圣中守刘滋开其港道元丰中朝命岁度僧一人导湮塞刘子翚诗南来瓯粤无平陆林峦起翠波腾緑扶舆政恐犯霜露买舟倘可休僮仆清滩白昼雷霆作乱石惊湍犬牙错平生珍重千金躯舟子一篙那可托飘揺叶漾势转急釜灶倾颓不能立眼看白浪散银山蛟螭百怪堂堂出人皆乗险欲趋利我不安行悔何及吁嗟世路风波猛巧穽危机暗驰骋江湖溺舟犹自戒势利溺人终莫省矫情镇物未足言书此聊为后来警（闽书）

