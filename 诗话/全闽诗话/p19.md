<!-- { "loadSidebar": true } -->
陈莹中谪通州夜读洛浦録乃大有所悟敛目长息曰此句惟觉范可解然渠在海外无定先佛手何能招之明年予还自朱崖馆于髙安大愚莹中自台州载其家来漳浦过九江庐山因家焉督予兼程来予以三日至湓城莹中曰自此公可禁作诗无益于事予曰敬奉教然予儿时好食肉母使持斋予叩头乞先饫食肉一日母许之今亦当准食肉例先吟两诗喜吾二人死而复生何如莹中许之予诗曰鴈荡天台看得足尽搬儿女寄篷窗径来漳水谋二顷偶爱庐山家九江名节逼真如醉白生涯领略似襄龎向来万事都休理且听楼钟一夜撞与公灵鹫曾听法游戏人间知几生夏口瓮中藏画像孤山月下认歌声翳消已觉华无蒂矿尽方知珠自明数抹夕阳残雨外一番飞絮满江城莹中喜而谓曰此诗如岐下猪肉也虽美无多食后三年予客漳水见莹中侄胜柔自九江来出诗示予曰仁者难逢思有常平居慎勿恃何妨争先世路机闗恶近后语言滋味长可口物多终作疾快心事过必为伤与其病后求良药不若病前能自防予谓胜柔曰公痴叔诗如食鲥鱼惟恐遭骨刺耳与岐下猪不可仝日而语也（冷斋夜话）

陈莹中谪合浦时予在长沙以书抵予为负华严入岭有偈曰大士游方兴尽回家山风月絶尘埃杖头多少闲田地挑取华严入岭来予和之曰因法相逢一笑开俯看人世过飞埃湘江庙外休分别常寂光中归去来又闻岭外大雪作二偈寄之曰传闻岭下雪压倒千年树老人拊手笑有眼未尝覩故应润物林一洗瘴江雾寄语牧牛人莫教头角露又曰遍界不曾藏处处光皎皎开眼失却踪都缘太分晓园林忽生春万瓦粲一笑遥知忍冻人未悟安心了（冷斋夜话）

黄伯思

梁中书郎虞龡表云逸少为会稽子敬为吴兴故三吴之地偏多遗迹又是暮年遒美之时今此巻中亦时有吴兴帖然大令帖传于世佳者尚多如乞假表庾公帖周姉帖洛神赋刘氏所藏十二字等帖官帖中皆遗之仆顷以韵语题河南王氏所藏子敬帖云君家大令书盈纸笔势翩翩趣多媚虽云沓拖如少年岂至拘挛同饿隶会稽七子五知名此公风概尤超诣大极璇题犹重书（谓不书太极殿榜）一时凛凛标英气半袖精裓众争求数幅新裙世尤贵当时亲过得已难况复传今近千岁龙珠归浦剑还津此帖君藏真得地才披尺许目増明鸾跂鸿惊欲飞逝硬黄响搨若传吾完碧摹刋愿垂世以记大令书事漫附于此（东观余论）

杨时

杨龟山为吾闽道学之祖世人但知其语录而不知龟山之诗亦有可诵者如含云寺诗云山前咫尺市朝賖垣屋萧条似隠家过客不须携鼔吹野塘终日有呜蛙又云竹间幽径草成围藜杖穿云翠满衣石上坐忘惊觉晚山前明月伴人归又如岳阳楼长歌宛然唐响絶无宋人习气笔精

此日不再得頺波注扶桑跹跹黄小羣毛髪忽已苍愿言媚学子共惜此日光术业贵及时勉之在青阳此龟山示同学首章也足以警惰（黄氏日抄）

题钓台诗谓东汉不任三公故子陵不受其招恐未必然若子陵意果出此合为光武一言题吴国华钓台以璜溪严瀬对起而总之云圣贤遇合自有时洁身乱伦非所知以国华自作记不取子陵也又恐贬子陵太过（黄氏日抄）

吕与叔尝作诗云文如元凯徒成癖赋似相如只类俳唯有孔门无一事止传颜子得心斋杨中立云知此诗则可以读三百篇矣横渠读诗诗云致心平易始知诗（能改斋漫録）

孟子曰人之患在好为人师夫师恶可好也温故知新子云之矣曾子习圣传而汲汲吾友所从事难并则忧之友其仅以文会已乎龟山寄定夫曰绛帏燕侍毎从容一听微言万虑空朱子谓择之不用丁寜防曲学寒牕久矣共心期（补堂文跋）

武夷山闽祀山也列仙传云茅君内传仙家有三十六洞天武夷第十六升真玄化洞天也相传彭祖隠居此山有子二人曰武曰夷继之故名武夷宋杨时诗函闗﨑岖走秦鹿天下共逐争羣雄抉云翻空折鳌足黔黎窜伏如寒蛩武夷山深水清泚避世合有髙人踪龙泓东注海波涌玉女翠涌秋云松藏舟浮梁跨絶壑隠见似与天河通当时鸡犬不复见空岩依旧烟霞笼我来秋杪月既望尚有幽菊埋榛丛天容洗净雨初霁云幕四卷清无风掀篷进棹穷异境注目想见流残红回船杖屦蹑幽径松竹窈窕环琳宫翠琬温辞辉华衮金牓大字纒蛟龙自怜病骨犹尘网幔亭髙会何由逢解衣归卧钓矶畔仰看明月穿疎篷（闽书）

杨龟山庙祀在常州有豪家欲夺其地者郡守知之行香日题诗壁间豪家媿而寝焉诗曰瓣香觅路拜龟山独立斜阳未忍还庙貌俨如生气在断碑惟见藓痕斑道传伊洛名千古迹寄毘陵屋半间黄鸟不知谁是主隔林犹自语间闗（坚瓠集）

林子山

毕状元渐使福建日尝按部过罗源时南华翁林子山致仕居南华洞年已八十余以诗迓之有当年春榜首传名对御如君有几人之句毕公和赠之多所奬借其诗曰儿童闻说子山名将谓先生是故人海上偶经仙洞府岩前犹见玉精神南华久彻逍遥梦兠率重来自在身携得新诗天上去不教辜负到全闽人言毕状元眉目如画诗词亦自清拔予儿时人多诵此诗至今父老犹能诵之真佳句也今青琐集中多载当时诸公赠子山诗而独无此篇故记于此以补青琐之阙（扪虱新话）

林子山诗中亦多佳句其自叙过门人指朝郎宅入室浑如野老家人皆许其有隠者之致然轻薄子犹诵其出山诗云尺书中夜至清晓即扬鞭人谓子山三诏不起于是闻者莫不絶倒（扪虱新话）

哀谦

哀谦字彦先崇安人靖康中耕隠黄洋原结庐名玉泉有时人不识田园乐只羡相如驷马车之句（尚友録）

吴武陵

吴武陵汪应辰榜进士累官至焕文阁学士吏部尚书未遇时尝夜寐于吉昌桥乐肆人闻有鬼至桥桥神叱之曰学士在此鬼乃涉水而过其人明烛视之乃武陵醉卧也邦人相谓曰鬼亦畏读书人又尝徃田坑索助役钱夜卧于桥上主人夜梦黒龙纒柱觉命仆徃视之报曰今日索助役钱人也亟命延入严待之出题于桥云一水长流出涧溪众山绵密与云齐武陵桥上观春色自笑刘郎出路迷（吴氏家谱）

上官仲恭

兖州先圣庙壁尝有题诗者曰灵光殿古生秋草曲阜城荒散晚鸦惟有孔林残照日至今犹属仲尼家不显姓名颇为士大夫传诵予顷在福州于李虚已处见邵武上官校书诗一册内一篇题为州西行州西者蔡京所居处也注云靖康元年作时京谪湖湘子孙分窜所居第摧毁索寞殆无人迹故为古调以伤之凡三十余韵今但记其末聨云君不见乔朩参天独乐园至今仍是温公宅其意甚与前相类（容斋三笔）

蔡京父子在京城之西南坊对赐甲第四区极天下土朩之工一曰太师第乃京之自居也二曰枢密第乃攸之居也三曰驸马第乃绦之居也攸妻刘乃明达明节之族有宠而二刘不能容乃出嫁攸权宠之盛亚之京攸四第对开金碧相照尝见上官仲恭诗一编其间有城西曲言蔡氏侈奢败亡之事最为豪健末句云君不见乔朩参天独乐园至今犹是温公宅仲恭乃上官彦衡之子也惜其诗不行于世（朱子语类）

何薳

相州魏武故都所筑铜雀台其瓦初用铅丹杂胡桃油捣治火之取其不渗雨过即干耳后人于其故基掘地得之镵以为砚虽易得墨而终乏温润好事者但取其髙古下有金锡文为真毎砚成受水处尝恐为沙粒所隔去之则便成沙眼至难得平莹者葢初无意为砚而不加澄滤如后来吕砚所制也章序臣得之属予为诗将刻其后云阿瞒恃奸雄挟汉令天下惜时无英豪磔裂异肩踝终令盗坏土埏作三台瓦虽云当途髙会有食槽马人愚瓦何罪沦蛰翳梧槚锡花封雨苔鸳彩晦云罅当时丹油法实非谋诸野因之好竒士探琢助挥写归参端歙材坚泽未渠亚章侯捐百金访获从吾诧兴亡何复论徒足增忿骂但嗟瓦砾微亦以材用舍徒令瓴甓余当擅琼瑰价士患徳不备不忧老田舎（春渚纪闻）

余经霅川偶得数雷斧于耕夫虽小大不等而体皆如玉因择其厚者洼而为砚肤理鋭泽取墨磨硏而墨光可鉴但恨其大而薄者不容洼治则以铁为周郭如青州提砚所制亦几案间一尤物也因铭之曰石化殒星龙雨刀槊是从震霆散坠风雹形实斧也其质玉璧洼而为砚以资鋭泽与翰墨而周旋诛奸谀之死魄（春渚纪闻）

郑广

海冦郑广陆梁莆福间颿驶兵犀云合亡命无不一当百官军莫能制自号滚海蛟有诏勿捕命以官使主福之延祥兵以徼南溟延祥隶帅阃广旦望趋府羣寮以其故所为徧宾次无与立谈者广郁郁弗言一日晨入未衙羣僚偶语风檐或及诗句广矍然起于坐曰郑广麄人欲有拙诗白之诸官可乎众属耳乃长吟曰郑广有诗上众官文武看来总一般众官做官却做贼郑广做贼却做官满座惭噱章以初好诵此诗每曰今天下士大夫愧郑广者多矣吾侪可不知自警乎（桯史）

邓肃

佑陵登极之初皇嗣未广道士刘混康言京城东北隅地叶堪舆倘形势加以少髙当有多男之祥始命为数仞冈阜已而后宫占熊不絶上甚以为喜由是崇信道教土朩之工兴矣一时佞幸因而逢迎遂竭国力而经营之是为艮岳宣和壬寅岁始告成御制为记又命睿思殿应制李质曹组各为赋以进又诏二臣共作艮岳百咏诗质字文伯熙陵时叅知政事昌龄之曾孙组字符宠颍昌阳翟人俱有才思晚始际遇悉授右列侍佑陵时宠臣皆内侍梁师成所引遂得爱幸质少不检文其身赐号锦体谪仙后随从北狩组逢辰未久而没官止副使有子即勋也颇能文佑陵即以其父官补之是时独有太学生邓肃上十诗备述花石之扰其末句云但愿君王安万姓圃中何日不东风诏屏逐之靖康初李伯纪启其事荐其才召对赐进士出身后为右正言着亮直之名于当日肃字志宏南剑人有文集号栟榈遗文三十巻诗印集中（挥尘后录）

邓肃入太学所与游皆天下名士宣和末东南贡花石纲肃作诗十一章以献疏言臣闻功足利一国者当享一国之乐徳足被四海者当受四海之奉恭惟皇帝陛下至仁所眇神道所化覃乎无外不可量数是虽移嵩岳以为山决江河以为沼竭东风之所披拂以为台榭之观且不足奉圣徳之万一区区官吏辄以根茎之细块石之微挽舟而来动数千里窃窃然自谓其神刓鬼划冠絶古今若真足报国者以臣观之是特以一方之物奉天子曾不以天下之物奉天子也臣今有策欲取率土之滨山石之秀者花朩之竒者不问大小毕置陛下圃中若天造地设曾不烦唾手之劳葢其策为甚易而天下初弗知也臣独知之喜而不寐谨吟成古诗十有一章章四句以叙其所欲言虽越祝代庖固不胜诛然春风鼓舞之下则候虫时鸟亦不约而自鸣耳惟陛下留神幸甚幸甚肃诗十一章其五章言皇帝之圃浩无涯日月所照同一家北连幽蓟南交趾东极蟠朩西流沙其六章言是中日月磨星斗下视羣山真■〈山咅〉嵝千年老朩矫龙蛇天风夜作雷霆吼其七章言三月和风塞太空天涯海角竞青红不知花卉何逺近六合内外俱春容其八章言圣主胸襟包率土天赐园池乃如许坐观块石与根茎毋乃卑凡不足数其九章言饱食官吏不深思务求新巧日孳孳不知均是圃中物迁逺而近葢其私其十章言恭惟圣徳髙舜禹一圃岂尝分彼此世人用管妄窥天水陆驰驱烦赤子其十一章言安得守令体宸衷不复区区踵前踪但为君王安百姓天地一圃乐何穷是时羣臣皆欲置肃死地钦宗嗣位乃赐召对（闽书）

