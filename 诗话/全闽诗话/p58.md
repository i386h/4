<!-- { "loadSidebar": true } -->
少陵五古如塞芦子留花门及在鳯翔送四判官等作灼形势切事情说者谓以韵语为奏议成一家之言后之人无能为役是固然矣予从荔乡郑君处得见其乡前辈髙固斋荷兰使舶歌纪述详明见微知着直可作一篇筹边策读卓然与杜老代兴无疑也诗云乙巳冬十月铃阁日清秘抚军坐筹边颇及荷兰事幕下盛才贤共请窥其使连骑出城隅江声来漰濞横流蔽大舶望之若山坠千重列楼橹五色飘幡帜飞庐环朩偶（舶上周遭刻朩偶如人以疑逺）层槛含火器（大佛郎机百位含伏槛中）画革既弥缝（外裹牛革）丹漆还涂■〈土既〉（每月涂伽马漆一周故坚固）叩舷同坚城连鏁足驰骑伫立望崇髙真非东南利某也亦宾客缒藤许登跂番儿候雀室探首如鬼魅（上下以藤结梯雀室舶中候望之窦番儿见客缘梯从窦探首以手援引）摄衣升及半火攻炫长技烟雾横腰合雷电交足至（客登舶施放诸炮为敬）译使前致辞此其事大义其上容千人方车矧并辔其人各垂手周行若沈思（舶上人无事则负手闲行竟日千周不息不测其故）中央匮指南枢纽浮天地（舶中央以匮闭大罗经为行舟指南之主最郑重）铁轴夹其间凌云百丈植七帆恒并张八风无定吹（帆以布凡七张之受八面之风）沓施如网罗坐卧引猿臂（帆繂交结如网舶人暇升繂坐卧其中逺望之如猿猱）下观空洞底委积于焉寄（舶下数层深数丈）悬釜炽饮食（舶第二层以四铁索悬大釜作食）载土滋种莳（舶面有土种蔬）但可叹博厚安能测逺邃舶师亦国臣逢迎慰临莅坐我卧榻旁■〈毛瞿〉毺足明媚雕棂障玻璃（舶尽处牕皆玻瓈）悬桁垂卥觯（饮器皆以桁悬惧舟行倾仄）发笥云葡萄洗盏注翡翠髙泻成贯珠传饮劝沾醉（国俗行酒以倾泻杯中成珠为礼）银盘荐瓜蔬风味颇浸渍（瓜蔬味酸脆碧色可餐）岂欲倾其酿因之穷审视明明簮笔边（朩为笔如冠簮而纽）半巻有文字绘事江海迹水道何太备岛屿分微茫山川入详委（是日于其贮笔处得一巻长丈许绘画山水各有番字如蚁分识其下考之皆五虎门内外沿海地图及水深浅处诘问译人以识水停舶为对时使者相视旁皇）观图见包藏宁惟一骄恣上马大桥头目送増忧惴呜呼通王贡讵可忘觊伺周防勿逡巡公其戒将吏扬去势巳形礼义不足饵（销夏录）

黄虞稷

龙眠方复斋先生为江南望族行七予年二十复斋巳六十九矣方氏诸名宿往来水绘园最久故复斋谈冒氏掌故尤详所言同人赠答诗文多有本集他书所不载者辟疆有姬人董白字小宛金陵人善书画兼通诗史早卒辟疆作影梅庵忆语悼之一时名士吴园次以下无不赋诗以赠温陵黄俞邰虞稷二絶更佳冒见之哀感流涕其诗曰珊瑚枕薄透嫣红桂冷霜清夜色空自是愁人多不寐不闗天末有哀鸿半床明月残书伴一室昏灯雾阁缄最是夜深凄絶处薄寒吹动茜红衫（莲坡诗话）

毛西河答赠黄俞邰诗二首云黄金髙筑不曽逢敢道才髙气似龙客路经年乗下泽官斋卧日到髙舂王通家有三珠树和峤身如千丈松何幸台城重会合秋宵一聴景阳钟虚传往日赋明河十载长淮未放舸秋尽论诗逢沈约年来讲易共田何龙江过雨低红蓼牛首看云扪绿萝建业重逢愁思逺敢言对酒不当歌按原诗云丽藻清词邺下逢西河才子气如龙频年变姓尝为客是处移家欲赁舂又云明河咏罢添愁思故有赋明河及气似龙句明河篇即淮阴所赋者一时传诵人口见七古巻（西河诗注）

马瑶草士英贵阳人罢鳯督时侨寓白门肆力为画学董北苑而能变以已意王贻上云蔡京书与苏黄抗行瑶草胸中乃亦有丘壑黄俞邰题一絶半闲亭上草离离尚有遗踪寄墨池犹胜当年林甫辈弄麞贻笑误书时贻上又题云秦淮往事已如斯断素流传自阿淮比似南朝诸狎客何如江令擘笺时瑶草为后人邪揄如此（读画录）

丁炜

闽诗派自林子羽髙廷礼后三百年间前惟郑继之后惟曹能始能自见本色耳丁鴈水炜亦林派之铮铮者其五言佳句颇多如青山秋后梦黄叶雨中诗莺啼残梦后花发独吟时花桞看憔悴江山待祓除皆可吟讽丁晋江人歴官湖广按察使（渔洋诗话）

虔南花鸟比中土絶异红白梅常与桂花齐开可谱入风土歳时诸记丁观察鴈水持节双江于使院傍隙地构甓园杂植名卉新城王司成祭告南海道出双江题甓园诗云初来甓园里早爱甓园诗夜雨前山过青苔使院滋故人倾夘酒名卉发辛夷物候炎方异春风生桂枝鴈水有自赋莺啼序纪事词云闲来署东屐履见芭蕉覆地锁颓墙破屋三间榱桷空存而巳凄然念前人退食荒凉苃舎今如此急鸠佣垂槖命仆购材于市壬戌之秋八月既朢乃经营爰始厥工肇先自轩房塈茨丹垩毋侈遍中庭名葩杂植是棠桂梅桃称最爱霜枝虬舞螭翻鸾停鹄峙层轩当北别甃疎垣使园通花气更别向黄柑林下结成亭子绕以阑干荫将樱李径铺锦石篱牵芳荔墙阴修竹揺寒翠看深宵月色凉如水龟鱼藻影何殊濯魄氷壶此境疑非人世檐楹既具燕雀还来乐在其中矣且消受素屏清几赢得身闲客至传觞梦回观史四美或并六宜粗备弹琴灌圃皆吾事较陶公运甓差堪比兹园非敢为家但欲流行聊随坎止此词一出好事者争相钞写遂与坡公八境台并传（词苑丛谈）

古平原村店中姑苏女子题壁鹧鸪天一阕有收拾菱花把剑弹之句庚申春暮丁观察之任虔南和词云瓜字初分碧玉年花枝憔悴一春前陌头尘涴文鸳锦栁外风欺堕马鬟邮壁上墨光悬柔肠百叠念乡闗才人厮养千秋恨筝柱调来拭泪弹掩抑低徊颇有白香山商妇琵琶之感（词苑丛谈）

郑■〈火鼎〉新

郑■〈火鼎〉新字鞠思闽县人闲居云闲居何所适开巻有深情水性原宜澹花心故喜晴旷观云入定幽梦草初生忽聴帘前鸟声声解不平（榕阴诗话）

李赞元

李赞元字巨侯龙溪人春日象山山庄云羣峯当户牖积翠落庭阴不入此中路安知物外心石桥通涧细烟火旁山深为语武陵叟桃源尚可寻（榕阴诗话）

吴第

吴第字曰庸晋江人竟陵署中以诗代家书寄弟曰不久成归耳聊先报数行真看衰相见肯为热官忙酒可留新醅花须蓄晚香西园松竹下早设竹方床（尺牍新钞）

林尧英

莆田林尧英官户部主事名列长安十子中已未以鸿词征五七古抜奇于韩全集外间罕觏有七八篇附见宋尚书西陂类稿田侍郎古欢堂集和田纶霞移居诗云晓碾霜屑推莾车先生借地今何家街西缭垣乍墁垩邻人稍聚如麕麚又闻寒荣好慈竹两行疎栁同排衙窓壁氷油裹藤角劲风错迕回帷斜指麾局室设麑几别置土篑藏松花香缄彩攀足铅椠秦皮墨迹青于鸦官阁有时召诗客斫鲜击鼓周掺挝投我佳吟发逸响五十絙瑟搊灵娲又田郎改筑悬栎车索绹葺菼同山家南荣两厢立短栅萍可饲鹤莎饲麚借问何以得幽旷水朝无事休朝衙西望香山隔墙角千尖万尖云袂斜遂摹清景寄寒竹破眼艳艳丛节花君才十倍颇惊众坐飞虎仆挥青鸦我如江鼓久喑哑手无蜀朩宁堪挝读君新诗炼山骨直穷天巧追皇娲通惠河秋汛图歌云田子尔能歕吐趵突之飞流骨格萧爽谁与俦水关甃石缚亭子颇似张融岸上舟昨日戎戎山雨来登髙辜负冥鸿秋晨朝风色霁更好折简报我东河游红螺为葢沙棠楫紫英黄丛置两头此地涆濑数尺许老蛟亦或潜深湫须臾上客驱■〈马蒙〉出银匼锦帕纷相纠舆台趋走即挥汗榜人牵挽惊哀喉五闸迸开詄荡荡柂底下泻如圆鸥世间乐事那有此观者摩肩提新篘两岸老树霜拳打鸟飞不救落枫稠平头行觞酒将半河干容裔扬棹讴贺老琵琶李謩笛鵁鶄翡翠声啁啾各言乐极不可又闪忽侧枕樯乌收忆尔昔刺湖心艇莼丝巻叶凝脂柔对兹六桥渺在眼宗炳动操良悠悠西吴郁生亦好手鼠须貌得壑与丘图成痛饮卧其下众岫倒侵林塘幽读双江唱和集作云屋背神鹊喧晴朝石根老柏垂劲条望子晨星久落落忽喜税鞅尘声消左停鞭弭右鞬属有若迸水回赤蛟竹寮炯炯好围坐（时牧仲同阮亭实庵漪亭峨嵋蛟门方山集余寓斋）自言清兴穷游遨虔州二月春如海杂花结幛篁抽苞更蹑郁孤台眺听崩云千丈迎飞潮砰訇雷鼓日奔吼崆峒天竺疑动揺城南官阁静无事不辞佳客频招邀共剪溪藤命虎仆江风吹字成青瑶顾我经游已十载螺亭入梦真湫漻把君此巻转自失恨无杰句留山椒投以小诗当杜举径须痛饮诃陵醪送田子纶郎中归省云霜信折绵江有蒹筠床唧唧虹孙纤司水大夫贤且亷桴栋之材楩与柟上言臣雯忝郎潜匏豕枲桑波俱沾歳在丁巳丹地瞻青蚨砚洼麟角拈移司邦计权度兼念彼杼柚空穷檐天子申令光炎炎曹职甫拜非久淹敢曰懐归耽退恬小臣有母旬又添倚门而望蓍荚占曷月曷日将釜鬵千言疏入感涕涟舞彩归宁复何嫌崇文门外出宿佥紫螯菊酒聊厌厌子实攻我心曲痁比飞毛羽如鹣鹣赤豹罽裘袪可掺贻子五色氷蚕缣旋奉板舆资帷幨白鱼锦羹和吴盐堂下屡舞揺初暹神房岳顶明勾钤人道约纯天益谦方今土朩罢无惔东南鼯麕犹未殱母也宁只良辰詹水衡早待纾闾阎（榕阴诗话）

林麟焻

康熈甲子莆田林舎人玉巗使琉球归有竹枝词一巻出以示予为录数篇用志一时文物之盛云手持龙节渡沧溟忠信应邀护百灵清比胡威臣所切观风先到却金亭徐福当年采药余传闻岛上子孙居每逢卉服兰阇问欲乞嬴秦未火书日斜沙市趁虚多村妇青筐藉绿莎莫惜筹花无酒盏人归买得小红螺匹练明河牛斗横冬冬衙鼓欲三更思乡坐拥黄紬被静聴盘窓蜥蝪声三十六峰瀛海环怒潮日夜响潺湲楼西一抹青林里露出烟萝马齿山射猎山头望海云割鲜桐酒醉斜曛纸钱挂道松楸老知是欢斯部落坟心斋生白室能虚棐几焚香把道书读罢凭阑笑幽独藤墙西角对棕榈庙门斜映虹桥路海鸟髙巢古柏枝自是岛夷知向学三间瓦屋祀宣尼王居山第兔园开松枥椶花倚石栽多少从官思授简不知若个是邹枚奉神门内列鹓行众里佥名达大荒万里车书归一统乗槎不见海波扬閟宫甍桷压山原将享今看几叶孙二十七王禋祀在厘圭锡卣见深恩译章曽记莋都夷盘朩白狼归汉时何似岛王知旧典工歌三拜鹿鸣诗宗臣清俊好儿郎学画宫眉十样妆翘袖招要小垂手簪花砑帽舞山香望仙楼阁倚崔嵬日看银山十二回笙鹤彩云飞咫尺不教弱水隔蓬莱纎腰马上侧乗骑草圏银钗折栁枝连臂哀歌上灵曲月明齐赛女君祠久稽异域歳将徂自笑流连似贾胡三老亦知归意速时时风色相桐乌林康熈庚戌进士与林同使者为汪检讨舟次别撰中山沿革志若干巻进呈御览二君皆予门人也（池北偶谈）

门人林石来麟焻莆田人康熈庚戌进士自礼部郎中督学贵州其玉岩诗集予为序之闽旧无牡丹惟墖山独有数本石来题诗云催放鼠姑花信风锦茵银烛照鞓红何当澹月慈恩寺传徧新词到六宫品题国色总寻常姚魏争夸压众芳不是宣和翻旧谱何人解赏女真黄（渔洋诗话）

孙墢字艾庵浙人为福宁总兵官吴万福客闽逆叛于福州以书招诸大帅墢力劝吴公斩其使絶之发兵拒守而贼兵奄至吴公死之墢从死林舎人石来有诗吊之云誓师幕府劝移兵青史应传慷慨名死节千秋比袁粲肯教人笑禇渊生（池北偶谈）

