<!-- { "loadSidebar": true } -->
控鹤仙人名属仁乃天台元虚老君华真仙师第七子也尝驾鹤至武夷时魏王子骞与张湛等祷雨龙潭而仙人适至骞等具恳遂获甘霖湛因献诗曰武夷山上武夷君白马垂鞭入紫云空里只闻三奠酒龙潭波上雨纷纷属仁见子骞等丰骨异常访道精确乃遣何鳯儿往天台取仙籍检视具载子骞与湛等先以饮酒过度忤黄元真人谪居此山八百年后仍得蜕骨仙化因授以九品丹书（武夷山志）

徐登

闽国西岳名山其山有如寳盖浮空所以名为髙盖神仙徐君登兄弟姊妹七人同隠于此世莫知也迄于干封时歳乃因东岳霍童山赵君昞出彼杳冥来于絶顶白岩樵者戢步林间伏形岩下见赵与徐酌东岩水剥枯桑皮二人饮罢俱醉卧焉良久昞起语登曰吾当先去子亦速来登曰鳯立烟霄迥桃香碧涧逢言毕不见樵者出山初疑玄梦复似前生至于仪封二年上元之旦果见登兄弟姊妹化于坛上并如蝉蜕上升详于鳯立之年果应鹤化之谶登所居宅在仙坛之上药灶丹井今尚存焉按汉书登传云登物故昞东入章安章安令恶其惑众收杀之则二人并无升仙事鳯立烟霄桃香碧涧殆非汉时人语意宋邑令黄叙所记云尔姑存其说（闽书）

许碏

许碏唐时髙阳人自称髙阳酒徒少举进士不第学仙于王屋山遍游名山尝至武夷絶顶题云许碏自峨山寻偃月子到此又题诗云阆苑花前是醉乡踏翻王母九霞觞羣仙拍手嫌轻薄谪向人间作酒狂或诘之曰我为就宴昆仑失仪见谪众目为颠后忽乗云去（武夷山志）

吴崇岳

吴崇岳泉州人为龙兴观道士辟谷多年尝登其宫松梢礼拜处松枝可六七十尺福建漕使周谓因请随行抵于徳化县县治之东有古松一株髙八九十尺上有鹤巢乃命崇岳登之轻若猿狖容易直上出鹤巢之外端身飞步手无攀援就纎枝拜如平地其松枝柔软随步低昻畧无损处谓乃为诗赠曰楮为冠子布为裳吞得丹霞寿最长混俗性灵常乐道出尘风格早休粮枕中经妙谁传与肘后方新自写将百尺松梢几飞步鹤栖枝上礼虚皇太平兴国中诏见（郡阁雅谈）

李陶真

李陶真东京人熈宁末至武夷居一曲止止庵出牒示人乃唐开元时所给众皆笑之好吹铁笛毎作穿云裂石之音值腊节道士各招饮李俱赴之诸房笛声一时同发众骇之后又居建平里之通仙岩一日留诗别众云毛竹森森自剪裁试吹一曲下瑶台当途不遇知音者拂袖白云归去来众闻笛声隠隠渐逺不知所适（武夷山志）

丘公

丘公名代失传在九曲灵峰左石室修炼一日坐化留诗曰本是瀛洲仙子徜徉玄化洞天笑指蓬莱归去冲飞直入苍烟今名其洞为丘公洞（武夷山志）

王文卿

建宁县鳯山迎厘观宣和中有一道士来游观中贴二符于壁旁书云召和气作融风神府末吏王文卿书又题诗云不肖年少日仰服志公名恨不生羽翼裹粮问道情既而风马牛踪迹游神京遂失平昔愿至今犹饮声此行谒玄元邂逅瞻神形令人遂解体后嗣皆豪英可以光大教振我三元情（闽书）

裴道人

绍兴中有人自称江东裴道人头戴通草花行歌于市曰好酒吃三盏好花揷一枝思量今古事安乐是便宜一日于北山石嵌中端坐而逝（泉州府志）

白玉蟾

紫帽山有金粟洞唐元徳真人郑文叔居此有道术有羽士寓书文叔文叔握粟犒使归视精金也宋宁宗御书金粟洞刻于石白玉蟾诗白云乱山深复深洞口枯树鸣幽禽玉雪影梅春寂寞琅风韵竹夜萧森海流城外青罗带岩耸天边碧玉簪忆着仙人郑文叔泪随夕照落平林（闽书）

先生姓葛讳长庚字白叟福之闽清人母梦食一物如蟾蜍觉而分娩时大父董教琼管是生于琼盖绍兴甲寅三月之十五日七歳能诗赋背诵九经父亡母改适先生师翠虚陈泥丸学道得太乙刀圭之妙九鼎金丹之书长生久视之术紫霄啸命风霆之文出有入无飞升隠显之法始弃家从师游海上至雷州继白氏后改姓名白玉蟾嘉定癸酉翠虚假水解于临漳复出于武夷悉受诸玄秘先生尽得其旨乃披髪佯狂遍走名山有旨召见遁而去壬午孟夏伏阙言天下事阻不得达十月至临江军之江月亭饮酣袖出一诗与诸从游未及展玩巳跃身江流中诸从游疾呼援溺先生出水面揺手止之皆谓巳水解矣是月又见于融州老君洞由是度桂岭返三山复归于罗浮绍定已夘冬或传先生解化于旴江先生常有诗云待我年当三十六青云白鹤是归期以歳计之似若相符逾年人皆见于陇蜀又未尝死莫知其所终彭耜（白玉蟾传）

杨升庵云白玉蟾咏燕秋千节后初相见祓禊人归有所思此二句不媿词人（词统）

白玉蟾事陈翠虚九年始得其道蓬头洗足一衲敝甚喜饮酒未见其醉博洽羣书出言成章文不加点大字草书若龙蛇飞动兼善篆隶尤妙梅竹常自赞云千古蓬头洗足一生服气飱霞笑指武夷山下白云深处吾家（尚友录）

一人以十八学士轴献豪士甚爱之许以百金及数画中止得十七人却还之其人抱轴而泣于途遇白玉蟾问以故玉蟾题诗于上曰台阁峥嵘倚碧空登瀛学士久遗踪丹青想出忠良手不画当年许敬宗仍获百金（半庵夕话）

诸葛琰以任子累官邵武军光泽尉闽冦弄兵山谷州郡骚动琰提步兵转斗不旬日授首真徳秀上其事于朝进阶儒林郎琰聪迈豪放居官清贫家居与白玉蟾相善蟾赠之诗有指点篇书说向谁武侯之后独君奇许瓢却大尧天小严濑应髙汉座卑之句（闽书）

葛长庚自号白玉蟾闽人也居武夷山中嘉定间诏征赴阙馆太乙宫封紫清明道真人尝至武昌赋酹江月懐古云汉江北泻下长淮洗尽胸中今古楼橹横波征鴈逺谁见鱼龙夜舞鹦鹉洲云鳯凰山月付与沙头鹭功名何处年年惟见春絮非不豪如周瑜壮如黄祖亦逐秋风度野草闲花无限数渺在西山南浦黄鹤楼人赤乌年事江汉亭前路浮萍无据水天几度朝暮（词苑丛谈）

白玉蟾本姓葛名长庚嘉定末诏征赴阙对御称旨命馆太乙宫一日不知所往海琼集贺新郎词昔在神霄府是上皇娇惜便自酣歌醉舞来此人间不知歳仍是酒龙诗虎（南宋杂事诗注）

白玉蟾幼敏慧十歳应神童科主司命赋织机诗即应声曰大地山河作织机百花如锦栁如丝虚空白处做一匹日月双梭天外飞其后屡试不第拂袖入罗浮得洞玄雷法能呼召雷雨生平文思汪洋顷刻数千言善诗其草书有龙翔鳯翥之势复遍游名山后至武夷曽讲法于冲佑之采隠堂居止止庵嘉定间召对称旨馆太乙宫一日不知所往诏封紫清明道真人有琼管集行世（武夷山志）

陈毡头

绍兴末福州有丐者陈毡头不知何许人衣裳垢弊不与人接语形容尤极秽浊然未尝梳发而头无虮虱未尝澡浴而身不臭多处于安泰桥之西偏以破絮自蔽仅能容膝口中常吐一物于掌莹白正圆玩弄不已或为人所窥则笑而复吞之盖内丹也若坐若卧动经月余不出乞食蓦然一出则奔走不少驻张圆觉颇识其异遗之诗曰释氏三千金世界道家十二玉楼台不知云鹤归何处空使毡头夜卧阶后数年失其所在（夷坚志）

冯观国

冯观国邵武人游方外遇异人得内丹之法自称无町畦道人寓宜春二年言人吉凶尽验或有诮其醉狂者观国以诗谢曰踏遍红尘四百州几多风月是良俦朝来应笑酡颜叟道不相侔风马牛绍兴中端坐而逝（闽书）

张道人

福唐张道人多与人言偈语人祸福如徐神公言法华既过无不神验然亦时有戏剧警动小人者郡有胥魁其性刚悍素为郡人所恶偶以年劳出职既府谢而出跃马还家道逢道人冲突而过既内不自安下马挽张且求偈言张于茶肆取纸大书与之曰畜生骑畜生两个不相争坐者只管坐行者只管行胥览之大惭而退予儿时尝闻魏处士隠居陜府有孔目官姓王者好为恶诗尝至东郊举示魏又言其精于属对魏甚苦之而不能却也一日忽有数客访魏而王至云某夜得一聨似极难对能对者当输一饭会众请其句云笼床不是笼床蚊厨乃是笼床方窃自称奇而魏即应声曰我有对矣可以孔目不是孔目驴纣乃是孔目一座称快王即拂衣而出终身不至草堂也盖小人僣妄不可堪忍虽大修行人与大雅君子箭在机上不得不发也（春渚记闻）

王与敬

王与敬号秋崖三山人居武夷山尝在云州求雨大应城中有妖治之顿灭当事荐于朝授号至道玄应通妙法师至大间乞还山有句云依然拂袖归山去止止庵前伴白云（武夷山志）

彭日隆

彭日隆号隠空崇安人初为万年宫新戒遇异人传授雷法祷雨极验剏和阳道院于九曲虞文靖公集为之记初未尝学问读清净经有悟信口吟咏颇有理致尝自赞云五五二十五只管从头数到底一也无松梢月当午卒时正七十五歳（武夷山志）

俞震斋

俞震斋沙人秘传符箓精五雷祈祷术同时有黄天玄者住持宜福观亦能此术洪武二十年省城大旱藩司召二人祈雨既至分东西立坛私约曰吾二人雨当有辨乃以书符朱墨二砚分投水缸中须臾雨至一坛水黒一坛水红时有赠之诗曰三日登坛三日雨一声号令一声雷（闽书）

沽饮道人

福州安翁者以市酤为业常有道人沽饮辄去不偿直翁亦不责久之道人来会翁曰良意久不酬今幸枉过乞遂偕行翁许之须臾至一山下草庵中成宾主毕道人曰有一道友去此甚近亦有仙术仆往邀请共君相娱可乎翁喜诺道人遂去久不来翁且馁顾室中萧然无供具惟破釜在壁下余饭可升许仰视屋梁上悬橘数颗壁上张画梅一轴翁不胜馁取釜中饭食讫道人适至曰道侣不遇无以为款不陋贫居可遂留数日耳翁恳辞道人再三曰烦君逺临无以相赠奈何翁曰可掇壁间画耳道人曰此吾道友之物奈何与君君既相爱吾当搨之耳既覆之以手拭之宛然如画因题其上曰为买东平酒一巵迩来相会话仙机壶天有路容人到凡骨无缘化鹤飞莫道烟霞愁缥缈好将家国认希夷可怜寂寞空归去休向红尘说是非翁持此遂别迷道不知所向问野中人曰福州离此四日程耳翁始悟遇仙怅怏而归翁后以寿终于家云（异林）

卓晚春

卓晚春莆人生嘉靖间自号无山子亦曰上阳子人呼为小仙幼孤无资行丐于市八歳善算筹指掌上虽千万不爽言休咎事皆奇中初不识字十四能诗十六善草书当道闻其名召见之辄与抗礼少时蓬跣履霜着黒麻布裙及长冬寒或赠之缊矣顾虽霜夜必露宿石上或日走浴溪涘饮水十数瓯曰漂我紫金丹也时莆中冦疫频仍甲寅歳托言北征过江桥谓人曰我去后桥石折莆阳变矣丙辰桥石果折壬戌遂有陷城之变其先知如此后蜕化于杭州净慈寺小仙所为诗曰天上逍遥卓晚春桃源深处老乾坤倒骑黄鹤归沧海脚带青天几片云唐顺之作小仙草书歌有瓌谲东海黄公符苍古太庙姬王瑑藤纒老树千尺挂鹰攫寒厓百鸟愞之句（闽书）

痴頥子

