<!-- { "loadSidebar": true } -->
方子容南圭为惠州太守适东坡谪居于此雅相友善其诗刻犹存今东坡集中有和方南圭寄迓周文之三首最后一首云此生真欲老墙阴却扫都忘岁月深拔薤已观前守政摘蔬聊慰古人心风流贺监常吴语憔悴锺仪独楚音治状两邦俱第一颕川归去肯重临（闽省通志）

黄通

黄通闽人累举不第作官数任年将耳顺锁厅应举或嘲云老妓舞柘枝剰员呈武艺（江邻几杂志）

徐常

徐常扬歴州县所至有声每慕二宋为人而与苏氏兄弟游从甚久尝有诗云事业要须师二宋文章端是学三苏长苏尝称其为天下竒男子（闽书）

章惇

章子厚初生时父母欲不育浸于水盆后复举之既长工诗文为时所重出守湖州尝以诗二首寄东坡东坡和云方丈仙人出渺茫髙情犹爱水云乡功名谁使连三捷身世何缘得两忘早岁归休心共在他年相见话偏长只因未报君恩重清梦时时到玉堂绛阙云台总有名应须极贵又长生鼎中龙虎黄金贱松下龟蛇绿骨轻霅水未浑缨可濯弁峰初见眼应明两巵春酒真堪羡独占人间分外荣前诗言其出渺茫而终贵显后诗言其好炉火而饵茯苓皆善谑也子厚得诗不乐数日（菊坡丛话）

章子厚与刘子先友善子先守姑苏以新酝洞庭春寄子厚子厚答诗云洞霄宫里一闲人东府西枢旧老臣多谢姑苏贤太守殷勤分送洞庭春后契阔十年子厚拜相亦不通问子厚寄书言其相忘逺引之意子先以诗谢之曰故人天上有书来责我疎愚唤不回两处共瞻千里月十年不寄一枝梅尘泥自与云霄隔驽马难追騕褭才莫谓无心向门下也曾终夕望三台子厚得书大喜召为户部侍郎（坚瓠集）

鄱阳胡咏之朝散生平好道元符初尝于信州弋阳县见一道人青巾葛衣神气特异因揖而延之对饮道人指取大白满饮无筭曰君有从军之行去否胡悚然曰当去葢是时欲就熙河帅姚雄之辟也道人曰西陲方用师好去索纸书诗曰济世应须不世才调羮重见用盐梅种成白璧人何处熟了黄粱梦未回相府旧开延士阁武夷新筑望仙台青鸡唱彻函关晓好卷游帏归去来授咏曰为我以此寄章相公且曰章相公好个人又错了路径也咏叩其说但云未可立谈咏问其姓名亦不肯言但曰吾早晚亦游边可复相见夜艾咏曰先生可就此寝曰吾归邸中只在河下乃拂衣去明日遣人徃诸邸寻问皆云未尝有道人因告县令徧邑物色竟无曾见者咏至京师见王驸车诜具告以此欲持诗谒子厚诜曰慎不可上方以边事倚办相公丞相得此必坚请去上必疑怪诘其所以然君且得罪咏以为然径趋姚幕从取青唐暨还朝则子厚已去矣他日子厚北归闻有此诗就咏求之其真本已为驸车奄有乃録寄之子厚见诗叹曰使吾早得此诗去位乆矣岂复有今日之事乎（墨庄漫録）

熙寜中章子厚奉诏城沅州时陶弼知辰州赠诗云善战无如新息侯汉兵纔渡缘（缺）州爱君挽我陶溪粟直到■〈牜羊〉牱水口头诗刻今在沅州洪江寨寨正与■〈牜羊〉牱水相直（东皋杂録）

长沙国汉髙帝始王吴芮芮将梅鋗时以益阳默林为家号梅山后为蛮王扶氏据之至宋熙寜六年章惇谕平五寨分其地为二始以下梅山地安化县属武安军惇有梅山歌云开梅山开梅山梅山万仞摩星躔扪萝鸟道十步九曲折时有僵朩横崖巅肩摩直下视南岳回首蜀道犹平川人家迤逦见板屋火耕硗确多畬田穿堂之鼓堂壁悬两头击鼓歌声传长藤酌酒跪而饮何物爽口盐为先白巾裹髻衣错结野花上果青垂肩如今丁口渐繁息世界虽异如桃源熙寜天子圣虑逺命将传檄令开边给牛代种使开垦植桑种稻输缗钱不持寸刃得地一千里主道荡荡尧为天大开庠序明礼教抚柔新俗威无専小臣作诗备雅乐梅山之崖诗可镌此诗可勒不可冺颂声千载长潺潺（湖广总志）

冷斋夜话云章子厚谪海康过贵州南山寺寺有老僧名奉忠蜀人也自眉山来欲渡海见东坡不及因病于此寺子厚宿山中邀与饮忠欣然从之又以蒸蛇劝食之忠举筯噉之无所疑子厚曰子奉佛戒乃食蒸蛇何哉忠曰相公爱人以徳何必见诮已而倚槛看层云子厚曰夏云多竒峰真善比类忠曰曾记夏云诗甚竒子厚使诵之忠曰如峰如火复如绵飞过微阴落槛前大地生灵干欲死不成霖雨漫遮天（渔隠丛话）

蔡确

蔡持止少于泗州道中山寺读书僧厌其久书舍有竹书一絶壁间云窓前翠竹两三竿潇洒风吹满院寒常在眼前君莫厌化成龙去见应难已有宰相气味蔡作相其诗尚存先子经过尝见之（过庭録）

蔡确车葢亭诗一案朝论忿争凢理确者皆坐确党免黜刘器之至谓确包藏祸心睥睨两宫按挥麈録吴处厚始謟事确后以推治舒亶狱为确所怒确既守安州处厚知汉阳两人益交恶会汉阳吏至安州确问处厚近况吏诵其秋兴亭诗云云共去时天杳杳鴈连来处水茫茫确笑曰犹乱道如此吏归以告处厚怒曰我文章蔡确乃敢讥笑耶会安州有举子贩米至汉阳规免和籴乃谒县令陈当且言离乡里时蔡丞相作车葢亭诗十章舟中有本归舟以诗送之处厚得诗于当遂笺注上之谓其子柔嘉曰二十年深雠今报之矣其子问知其详泣曰此非人所为大人何以自立于世处厚悔悟遣健歩剩给缗钱追之则文书已投矣然则处厚与确不过语言责望遂造大狱确之为人固死有余罪然告讦一倡卒兆搢绅之祸可叹也（钝翁类藁）

蔡确以弟硕赃败谪守安州夏日登车葢亭作此十絶时吴处厚知汉阳军笺注以闻其畧云五篇涉讥讽何处机心惊白鸟谁人怒剑逐青蝇以讥谗譛之人叶底出巢黄口闹波间逐队小鱼忙讥新进用事之人睡起莞然成独笑方今朝廷清眀不知确笑何事矫矫名臣郝甑山忠言直节上元间按郝处俊安陆人封甑山公唐髙宗欲逊位天后处俊上疏諌此事正在上元三年今皇太后垂帘遵用章献明肃故事确指武后以比太后又云叹息思公俯碧湾按诗绿衣我思古人实获我心者卫庄姜妾上僣而作也确以处俊为古人又叹息而思之其意可见沉沉沧海会扬尘谓人寿几何尤非佳语宣仁盛怒令确分晰终不自明坐贬新州大臣得罪度岭自持正始（尧山堂外纪）

朱彧可谈蔡诗有睡起莞然成独笑句处厚注云未知蔡确此时独笑何事又彧父帅广崇寜元年正月游蒲涧见游人簮鳯尾花因作口号中一聨孤臣正泣龙须草游子空簮鳯尾花葢以被遇先朝自伤流落监司指此句为罪诬注云契勘正月十二日哲宗皇帝已大祥岂是孤臣正泣之时谗口可畏如此既不得笑又不得哭以是知车葢亭一案器之辈疾恶未能免乎已甚矣（东都事畧跋）

持正守安州夏日登车葢亭作十絶句为吴处厚笺注得罪谪新州其间一絶云纸屏石枕竹方床手倦抛书午梦长睡起莞然成独笑数声渔笛在沧浪殊有闲适自在之意（渔隠丛话）

饱食缓行新睡觉一瓯新茗侍儿煎脱巾斜倚绳床坐风送水声来枕边丁崖州诗也细书妨老读长簟惬昏眠取簟且一息抛书还少年半山翁诗也相对蒲团睡味长主人与客两相忘须臾客去主人觉一半西窓无夕阳放翁诗也读书已觉眉棱重就枕方欣骨节和睡起不知天早晚西窓残日巳无多吴僧有规诗也老读文书兴易阑须知养病不如闲竹床瓦枕虚堂上卧看江南雨后山吕荥阳诗也纸屏石枕竹方床手倦抛书午梦长睡起莞然成独笑数声渔笛在沧浪蔡持正诗也予习懒成癖每遇暑昼必须偃息客有嘲孝先者我必以此自解然每苦枕热展转数四后见前辈言荆公嗜睡夏月常用方枕或问何意公云睡气蒸枕热则转一方冷处此非真知睡味未易语此也（齐束野语）

苏文忠以作诗下狱自黄州再起遍歴侍从然其诗为不知者咀味以为有讥讪遂出守钱塘来别文潞公公曰愿君至杭州少作诗恐为不善者诬谤再三言之临别上马潞公笑曰若还兴也便有笺云时吴处厚取蔡安州诗作注以上安州遂被祸故潞公有笺云之戏又云愿君不忘鄙言某虽老悖然所谓者希之岁不妨也善之言（明道杂志）

蔡持正谪新州侍儿从焉名琵琶常养一鹦鹉甚慧丞相呼琵琶即扣一响板鹦鹉传呼之琵琶逝后误扣响板鹦鹉犹传言丞相大恸感疾不起尝为诗云鹦鹉言犹在琵琶事已非伤心瘴江水同渡不同归（侯鲭録）

陈睦

陈睦熙寜间为监察御史天圣以来髙丽职贡稍阙至是连岁修贡中国之使不踰海者几百年始命门下侍郎安焘往聘择为副者皆畏蹜不行及命睦睦慨然无难色神宗曰卿奉命即行可嘉特赐仙花金帯睦使还奏言本朝故事惟宝文阁直学士以上乃服金帯前以使事不敢辞今愿还所赐特旨令服之后钱勰杨景畧欲援例竞弗许后睦出知潭州东坡以诗送之云华清缥缈浮髙栋上有缬林藏石瓮一杯此土初识君千岩夜上同飞鞚君时年少面如玉一饮百觚嫌未痛白鹿泉头山月出寒光泼眼如流汞朝元阁上酒醒时卧听风鸾鸣铁鳯旧游空在人何处二十三年真一梦我得生还雪髯满君亦老嫌金帯重有如社燕与秋鸿相逢未穏还相送洞庭芳草渺无际天柱紫葢森欲动湖南万古一长嗟付与骚人发嘲弄（闽省通志）

陈睦字和叔嘉佑六年第进士初和叔为两浙提刑尝驳勘裴氏婢夏沈香狱差秀州倅张若济重勘夏沈香遂坐死杜陈戚三椽亦得冲替公时倅杭赋诗送之云杀人无验中不快此恨终身恐难了葢指和叔若济云兹送和叔所述者止少时登临相从而已并无一语及其人则不与之意可见（苏诗施注）

吴处厚

余皇佑壬辰岁取国学解试律设大法赋得第一名枢宻邵公元翰林贾公黯宻直蔡公杭修注江公休复为考官内江公尤见知语予曰满场程试皆使萧何惟足下使萧规对汉约足见其追琢细腻又所问春秋策对答详备及赋押秋茶之宻用唐宗赦受缣事诸君皆不见云只有秦法繁于秋茶宻于凝脂然则君何出余避席敛袵自陈逺方寒士一旦程文误中甄采因对自文选策秀才文有解秋茶之宻网唐宗赦受缣事出杜佑通典唐书即入载公大喜又曰满场使次骨皆作刺骨对凝脂惟足下用杜周传作次骨又对吹毛只这亦煁作解元予再三逊谢是举登科名在行间授临汀狱椽公作诗送余曰太学鲁诸生南州汉椽卿故乡千里外丹桂一枝荣莫叹功名屈难将力命争他年重射策词句太纵横葢公欲激予应大科故也枢宻邵公亦蒙屡加论荐尝谓予诗浅切有似白乐天一日阅相国寺书肆得冯瀛王诗一帙而归以语公公曰子诗格似白乐天今又爱冯瀛王将来捻取个豁逹李老遂皆大笑然予赋才鄙拙不能强为豪爽今齿已老而诗格定时时遣兴实有李老之风足见公之知言也熙寜中予辟定武管勾机宜文字公时牧郓州附所作诗一大轴并寄予诗曰流年直似隙中驹别后情懐懒似疎天上又颁新岁歴床头未答故人书殷勤鱼鴈功曹檄狼籍杯盘上客鱼好在仲宣家万里从军苦乐定何如未几公即捐馆追念知巳每增感怆（青箱杂记）

王安国作诗多使酒楼尝语予曰杨文公诗有江南一酒楼堤栁拂人头李白题诗徧酒楼钱昭度诗亦有长忆钱塘江上望酒楼人散雨千丝子诗有几酒楼余答曰吾诗有二酒楼安国曰足矣葢予有题九江琵琶亭小诗云夜泊浔阳宿酒楼琵琶亭畔荻花秋云沈鸟没事已徃月白风清江自流昔年送客西陵亦作小诗曰若耶溪畔醉秋风猎猎船旗照水红后夜钱塘酒楼上梦魂应遶浙江东（青箱杂记）

