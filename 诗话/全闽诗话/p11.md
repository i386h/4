<!-- { "loadSidebar": true } -->
蔡伯俙字景蕃四岁应童子科试诵真宗御制歌诗即日授守秘书正字真宗赐诗曰七闽山水多才俊三岁竒童出盛时家世应传清白训婴儿自得老成姿初当移步来朝谒方及能言便诵诗更励孜孜图进益青云千里看前期葢伯俙名为四岁齿未三周寻宣赴东宫侍仁宗皇帝读书元符初以司农卿致仕年八十七矣凢食禄八十一年伯俙伴读东宫戏图村民蒿目菜色真宗适见而问对曰臣所居瘴郷其人皆然帝嗟叹久之程伊川上太皇太后书周公辅成王使伯禽与处真宗使蔡伯俙侍仁宗乃师古也乞择臣僚家子弟十岁上十二下端谨颕悟者三人侍上下左右则伯俙端谨可见建阳志称蔡元定为俙后人（闽书）

宋真宗有赐神童蔡伯俙诗云七闽山水多才俊三岁神童出盛时家世应传清白训婴儿自得老成资初能学步来朝阙方及能言解诵诗更励孜孜图进益青云千里有前期授秘书郎春宫伴读伯俙福清人时岁未三周也亦异矣古称早慧者夏睪子周项槖秦甘罗汉张辟疆班固孔融魏曹植隋唐而后亦歴歴可举固亦其生禀清秀之气特厚然亦未有未三周者国朝解缙张适苏福邹智李东阳程敏政杨一清皆称神童其后贵贱寿夭既各殊别而其人之贤否尤迥不同葢有始以神童见推而终与愚拙之夫同一朽腐者然则人之早慧尤贵于充养之力生质所禀不足恃也（少洲诗话）

李虚已

李虚已次韵游浄土诗苔破闲阶幽鸟立草芳深院老僧眠二语甚佳虚已官至工侍初与曽致尧唱和致尧谓子之诗工矣而其音犹哑虚已惘然退而精思得沈休文浮声切响之说遂再缀数篇示曽曽乃骇然叹曰得之矣予谓此数语诗家大机括也工而雅不如不必工而响潘邠老以句中眼为响字吕居仁又有字字响句句响之说朱文公又以二人晩年诗不皆响责备焉学者当先去其哑可也亦在乎抑扬顿挫之间以意为脉以格为骨以字为眼则尽之（瀛奎律髓）

苏绅

本朝翰林苏公绅尝题润州金山寺一聨云僧依玉鉴光中住人踏金鳌背上行时公方举大科识者以人踏金鳌背上行乃荣入玉堂之兆已而果然公位止于内相岂亦诗之谶耶（青箱杂记）

詹先野

詹先野字景舒崇安人经史诸书歴览无遗天圣四年领乡荐继应贤良后竟不仕隠居廪江之滨每啸咏武夷山林间终日忘归人谓其有仙风道骨焉尝赋诗曰武夷溪九曲曲曲好垂钩自得江山乐何须公与侯（尚友録）

黄通

黄通字介夫邵武人嘉佑二年进士韩琦范仲淹荐其才除大理寺丞风韵潇洒尝骑牛吹鐡笛浩歌长啸众目为异人有赋元夕灯诗者通病其词语未壮自作云秦楼十二玉梯横紫府千门夜不扃疑是嫦娥弄春色彩云移下一天星世称其雄伟（闽省通志）

谢伯初

闽人有谢伯初者字景山当天圣景佑之间以诗知名予谪夷陵时景山方为许州法曹以长韵见寄颇多佳句有云长官衫色江波緑学士文华蜀锦张予答云叅军春思乱如云白髪题诗愁送春葢景山诗有多情未老已白髪野思到春如乱云之句故予以此戏之也景山诗颇多如自种黄花添野景旋移髙竹听秋声园林换叶梅初熟池馆无人燕学飞之类皆无媿于唐诸贤而仕宦不偶终以困穷而卒其诗今已不见于世其家亦流落不知所在其寄予诗逮今三十五年矣予犹能诵之葢其人不幸既可哀其诗沦弃亦可惜因録于此诗曰江流作险似瞿塘满峡猿声断旅肠万里可堪人谪宦经年应合鬓成霜长官衫色江波緑学士文华蜀锦张异域化为儒雅俗逺民争识挍雠郎才如梦得多为累情似安仁久悼亡下国难留金马客新诗传与竹枝娘典辞悬待修青史諌草当来集皁囊莫谓明时暂迁谪便将缨足濯沧浪（六一诗话）

古今来诗佳而名不著者多矣非得有心人及操当代文柄者表而出之与烟草同腐者何限宋欧阳文忠谪夷陵许州法曹谢伯初景山以诗送之云长官衫色江波緑学士才华蜀锦张下国难留金马客新诗传与竹枝娘明岳文肃正外谪钦天监博士马轼送以诗云五岭瘴髙烟蔽日两孤云湿雨鸣秋又云祭罢鳄鱼归去晩刺桐花外月如钩使当时専门名家操觚腐毫未必能道也（渔洋诗话）

欧阳文忠公诗话称谢景山之诗如园林换叶梅初熟不若庭草无人随意緑也池馆无人燕学飞不若空梁落燕泥也葢景山句意凢近似所谓西昆体而王胄薛道衡峻洁可喜也（隠居诗话）

王逵

福州神光寺旧有佛湼盘像旁列十弟子有扪心按趾哭泣躃踊出涕失声之状毎岁中元日供盂兰盆会因怪像以招游人寺中遂成墟市相传谓之看死佛旧记闽王鏻于薛老峯西作百道阶毎岁中元郡人盛游于此王祠部逵有中元宴百丈小楼诗云薛老峯前更近西小楼髙阁与云齐中元酒熟中元节归去从他醉似泥（淳熙三山志）

元綘

元厚之绛平生不喜处外及以给事中领长乐亲旧祖道都门勉以东闽盛时百货所聚永嘉之柑乌石荔支珍絶天下厚之下车作诗谢之云丹荔黄柑北苑茶劳君诱我向天涯争如太液池邉看池北池南总是花（名贤清话）

程师孟

宋治平中张伯玉守福州编户植榕熙寜以来緑阴满城暑不张葢程师孟诗云三楼相望枕城隅临去犹栽木万株试问国人来往处不知曾忆使君无（福州府志）

闽山乌石之支也有巨篆闽山二字又名玉尺山宋守程师孟以光禄卿知郡尝游此寺石刻光禄吟台四字师孟诗永日清阴喜独来野僧题石作吟台无诗可比颜光禄每忆登临却自回（闽书）

蔡襄

宋庆歴初欧阳永叔余安道王素俱除諌官蔡君谟以诗贺曰御笔新除三諌官喧然朝野竞相欢当年流落丹心在自古忠良得路难必有谋猷禆帝右直湏风采动朝端世间万事俱尘土留取功名久逺看三人以其诗荐于上寻亦除谏官时号为一棚鹘（见闻近録）

范仲淹贬知饶州余靖上疏论救尹洙请与同贬欧阳修移书责司諌髙若讷皆坐贬蔡襄作四贤一不肖诗以纪其事四贤仲淹靖洙修不肖指若讷也诗播都下士人争传写之鬻书者市之颇获厚利契丹使至宻市以还后张仲庸使北幽州馆舎中有写襄所作欧阳修诗于壁者（仁宗政要）

蔡君谟娶予祖姑清源君已而赴漳南幕余曾祖通议赠之诗曰藻思旧传青管梦哲科新试碧鸡才且依仲寳莲花幕更下温郎玉镜台可谓佳句矣韩退之送陆畅诗云一来取髙第官佐东宫军迎妇丞相府夸映秀士羣鸣鸾桂树间观者何缤纷此二诗事相类而语皆竒也（韵语阳秋）

宋蔡襄耕园驿佛桑花诗并序明道中予为漳州军事判官晩秋尝至州西耕园驿驿庭有佛桑数十株开花繁盛念其寒月穷山方自媚好乃作耕园驿佛桑花诗一首既而乘桴东下又作溪行一首庆歴七年予使本路眀年夏四月自汀来漳复至是驿花尚仍旧追感昔游因纪前事并载旧篇龛于西壁云溪馆初寒似早春寒花相倚媚行人可怜万朩凋零尽独见繁枝烂熳新清艳夜沾云表露幽香时过辙中尘名园不肯争颜色灼灼夭桃野水滨使轺迢逓到天涯候馆迁延感岁华白发却攀临砌树青条犹放过墙花悲来惟有金城栁醉后曽乘海客槎欲问昔游无处所晩烟生水日沉沙（群芳谱）

蔡君谟作福守日有一书生投诗来谒云逺入青青迭迭峰峰前真宰读书宫半岩冷落髙宗雨一枕凄凉吉甫风烟锁豹眠闲雾露井凋鳯宿旧梧桐九龙山下英雄气尽属君家世胄中君谟异之寻令人伺其所归至一山下忽不见四顾无人惟一社屋尔意其社神也（墨荘漫録）

州民以寒食日踏青东郊尤盛多拾野菜煮臛亦唐人杏粥榆羮之意也太守以假日拉僚属登临蔡宻学襄寒食游西湖诗山前雨气晓纔収水际风光翠欲流尽处旌旗停曲岸满潭钲皷竞飞舟浮来烟岛凝相就引去沙禽好自由归骑不令歌吹歇万枝灯烛度花楼是时西湖竞渡可知也程太卿师孟寒食游九仙乌石山诗有宾客相从筵已冷士民同出食犹寒通判马益和有公私不禁三朝火风雨都无一日寒之句（淳熙三山志）

蔡君谟守泉诣飞阳庙祷雨岁以大稔题诗庙中曰年年乞雨问山神羞见耕耘陇上人太守自知才徳薄彼苍何事罪斯民王龟龄题其后云贤侯去久迹犹遗乞雨诗竒字更竒世俗妄论公政猛爱民心有彼苍知（闽书）

翰林学士聂冠卿尝于李良定公席上赋多丽词云露洗华桐烟霏丝栁緑阴摇曳荡春一色又云休辞醉明月好花莫漫轻掷蔡君谟时知泉州寄良定公书云新传多丽词使病夫举首増叹又近者有自京师言诸公春日多会于元伯园池因念昔游輙形篇咏云緑蕖春水走潺湲画阁峰峦映碧鲜酒令已行金盏侧乐声初认翠裙圆清游胜事传都下多丽新词到海边曾是尊前沉醉客天涯回首重依然（词苑丛谈）

吕洞宾入峩眉山采药着诗云太乙宫前是我家诗书万巻作生涯春风醉酒不归去落尽碧桃无限花五百年后当遭雷厄洞宾化青蛇隠于泉州蔡襄炉内襄镕炉读书一夕雷震判官云雷部速退无惊学士天乃开霁洞宾出揖曰蒙君福荫谢以笔墨泉人尝讥襄曰雨打衰鸡形襄即曰脚下有龙鳞五更髙声呌惊起世间人后登科仁宗朝为学士出守泉州造洛阳桥以洞宾笔墨为檄使隶之海若而告之隶叹曰茫茫逺海何所投檄买酒酣饮醉卧海岸潮落而醒则檄已易封矣襄启阅之惟一醋字襄曰神示我矣廿一日酉时兴工乎至期潮水果三昼夜不进其日正犯九良星襄策马当之曰你是九良星我是蔡端明相逢不下马各自分前程遂兴作无忌或上言擅开官库襄谢恩诗云得饶人处且须饶曽借龙王三日潮十万贯钱常在世我王恩在洛阳桥上许之桥成时人以诗颂之曰叠石为桥与路通恵安之北晋江东几时募化千家宝一旦缘成万载功五尺栏杆遮巨浪两头华表镇危峰往来无限行人口日月齐休颂蔡公（坚瓠集）

墨妙堂在奉先院中林少卿以东壁有蔡忠惠诗因以墨妙名之忠恵东壁诗曰日照溪山生翠光春深花草杂幽香登临谁识迟留意门外埃尘去路长末云莆阳蔡襄庆歴四年二月二十日入延福寺登秦君亭观白云井访北台还书奉先东壁忠恵字刻在泉郡凢六三在寺一在州治一在郡庠一在洛阳之涘在寺者此其一也（闽书）

庆厯中蔡襄自福建转运使召入諌垣时王逵知福州作诗送行首二语失传其后六句云好将公道口去沃圣君心民困鱼思水兵骄隼在林天涯一樽酒不为别离斟（吕原明杂记）

蔡君谟谢赐御书云臣襄伏蒙陛下特遣中使赐臣御书一轴其文曰御笔赐字君谟者臣孤贱逺人无大材艺陛下亲洒宸翰推着经义俾臣佩诵以尽谟谋之道事髙前古恩出非常臣感惧以还谨撰古诗一首以叙遭遇干冐圣慈臣无任荷戴兢荣之至朝奉郎起居舍人知制诰权同判吏部流内铨上骑都尉赐紫金鱼袋臣蔡襄上进皇华使者临清晨手开宝轴香煤新法名与字发深旨宸毫洒落奎钩文精神髙逺照日月势力雄健生风云混然气质不可写乃知学到非天真缄藏自语价希代谁顾四壁嗟空贫臣闻帝舜优圣域皋陶大禹为其邻吁俞敇戒成典要垂覆后世如穹旻陛下仁明加舜禹豪英进用司鸿钧臣襄材智最驽下岂有志业通经纶独是丹诚抱忠朴常欲赞奏上古珍又闻孔子春秋法片言褒贬愚贤分考经内省莫能称但思至理书诸绅乾坤大施入洪化将图报效无缘因誓心愿竭谟谋义庶禆万一唐虞君（闽书）

