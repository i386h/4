<!-- { "loadSidebar": true } -->
东都事畧蔡京传末燕山之役攸实在行而京送之以诗戒其启衅冀不成得以自释云云考北征纪实京送诗云老惯人间不解愁封书寄与泪横流百年信誓当深念三伏修途好少休目送旌旗如昨梦身非帷幄若为筹缁衣堂下清风满早早归来醉一瓯徐达上聴读之乃曰好改作六月王师好少休也庚溪诗话亦载此予谓蔡氏父子分立门户攸之宣抚或不出京意挥麈録亦言徽宗有意北征蔡元长郑达夫不以为然惟王黼蔡攸赞成之（钝翁类藁）

泰陵时蔡元长为学士故事供帖子皇太后皇帝皇后合各有词诸妃合同用四首而巳时昭懐刘太后充贵妃元长特撰四首以供之有三十六宫人第一玉楼深处梦熊罴（墨庄漫録）

家公在玉堂春日帖子云三十六宫人第一玉楼春困梦熊罴龙烛影中犹是腊鳯箫声里巳吹春世传蒋颕叔所作也（西清诗话）

西清诗话谓蔡元长春帖子龙烛影中犹是腊鳯箫声里已吹春荐绅类能传诵以为蒋颕叔作非也予以为此一聨全是方干除夜诗寒灯短熖方烧腊画角残声已报春（能改斋漫録）

姑苏南园钱氏广陵王之旧圃也老朩皆合抱流水竒石参错其间最为胜境王翰林元之为长洲县宰时无日不携客醉饮常有诗曰它年我若功成后乞取南园作醉乡今园中大堂遂以醉乡名之大观末蔡鲁公罢相欲东还诏以园赐公公即戏以诗示亲党云八年帷幄竟何为更赐南园宠退师堪笑当时王学士功名未有便吟诗（石林诗话）

范致虚谦叔与蔡元长相迕久处闲散宣和初自唐州方城召还提举宝箓宫未几执政时元长以五日一造朝居西第乃与谦叔释憾一日觞于西园主礼勤渥元长作诗见意云一日趍朝四日闲荒园薄酒愿交欢三峰崛起无平地二派争流有激湍极目榛芜惟野蔓忘忧鱼鸟自波澜满船载得圭璋重更掬珠玑洗眼看三峰二派虽是园中景葢有激而云时罢政未久王黼灵素师成辈方盛也（墨庄漫録）

世传蔡相当国有二人求堂除适有美阙二人竞欲得之且皆有荐拔也蔡莫适所与即谓曰能诵卢仝月蚀诗乎内一耆年者应声朗念如注缾水音吐鸿畅一座尽倾蔡喜遂与美除顷因夜话及此余因言前辈读书类皆成诵如此不似今人灭裂艾慎几云月蚀诗要是难读遽读之有不能句者予曰栁子厚天对更是难读时时问人人皆不解其屈曲声牙不独三盘五诰也只此便可成侍读侍讲矣团坐大笑（扪虱新话）

西清诗话记其父蔡元长尝谓之曰汝知歌行吟谣之别乎近人昩此作歌而为诗制谣而为曲者多矣且虽有名章秀句若不得体如人眉目娟好而颠倒位置可乎予退读少陵诸作嘿有所契惟心语口未尝为人道也予按宋书乐志曰诗之流乃有八名曰行曰引曰歌曰谣曰吟曰咏曰怨曰叹皆诗人六义之余也然则歌行吟谣其别岂自子美耶（能改斋漫録）

刘知常既得金丹之诀真人常降其室徽宗闻其名诏往襄阳寻访至京师见于内殿验其方术知常取盐数斛布地上疏为畦畛毎畦相去数寸为一窍取药置窍中有顷悉成金莲子又取故败铁器钱镈之类以药点化皆成黄金上神其术赐以金冠象简绯袍皂襈号丹华处士视朝散大夫知常又自作金合数百贮所炼丹分遗公卿太师蔡元长京尝赠之诗有万镒黄金手化鐡五色彩云神授丹之句葢记其实也（暌车志）

佑陵时有僧妙应者江南人往来京洛间能知人休咎其说初不言五行形神且不在人之求而告之佯狂奔走初无定止饮酒食肉不拘戒行人呼之为风和尚蔡元长褫职居钱塘一日忽直造其堂书诗一絶云相得端明似虎形摇头摆尾得人憎看取明年作宰相张牙劈口吃众生又书其下云众生受苦两纪都休已而悉如其言（挥麈余话）

蔡元长既南迁中路有旨取所宠姬慕容邢武者三人以金人指名来索也元长作诗以别云为爱桃花三树红年年岁岁惹东风如今去逐他人手谁复尊前念老翁初元长之窜也道中市食饮之类问知蔡氏皆不肯售至于诟骂无所不道州县吏为驱逐之稍息元长轿中独叹曰京失人心一至于此至潭州作词曰八十一年住世四千里外无家如今流落向天涯梦到瑶池阙下玉殿五回命相彤庭几度宣麻只因贪恋此荣华至有如今事也后数日卒门人吕川卞老醵钱葬之为作墓志乃曰天宝之末姚宋何罪云（挥麈后録）

蔡卞

蔡卞之妻王夫人颇知书能诗词蔡有国事先谋之于私第然后宣之于庙堂时执政相语曰吾辈每日奉行者皆其咳唾之余也蔡拜右相家宴张乐伶人扬言曰右丞今日大拜都是夫人裙帯讥其官职自妻而致中外传以为笑（清波杂志）

会文肃初与蔡元长兄弟皆临川王氏之姻党后来位势既隆遂为仇敌崇寜初文肃为元长攘其相位文肃以观文守南徐时元度帅维扬赴镇过郡元度开宴甚勤自为口号云并居二府同事三朝怅契阔于当年喜逢迎于斯地又云对掌紫枢参大政同扶赫日上中天谬为恭敬如是而中实不然已而兴狱文肃遂迁衡阳（挥麈余话）

毛泽民受知曽文肃擢置馆阁文肃南迁坐党羽得罪流落久之蔡元度镇润州与泽民俱临川王氏壻泽民倾心事之惟谨一日家集观池中鸳鸯元度席上赋诗末句云莫学饥鹰饱便飞泽民即席和以呈元度曰贪恋恩波未肯飞元度夫人笑曰岂非适从曾相公池中飞过来者耶泽民惭不能举首（宋稗类钞）

蔡元度鲁公在位锡赉无穷而用度亦广京师感慈寺修浮图题三千缗时有吴錬师者丹阳人辟榖修养馆于西园庵中后有隙地吴劝令莳麦既获颇厌狼籍公见之题诗于庵曰塔缘便舍三千贯月俸无踰一万缗却向西园课小麦老来颠倒见愁人（墨庄漫录）

蔡卞壬人也然其作毛诗杂解颇有可取者如朩瓜诗云齐桓信义及于诸侯率懐其徳不専畏其力故问遗得以称其重轻以为礼孔子所以叹曰吾于朩瓜见苞苴之礼行焉（香祖笔记）

蔡卞毛诗名物解宋志二十巻陈振孙曰卞王介甫壻故多用字说其目自释天至释雅凡十类大畧似尔雅而琐碎穿凿于经无补也（经义考）

六经名物之多无踰于诗者自天文地理宫室器用山川草朩鸟兽虫鱼靡一不具学者非多识博闻则无以通诗人之旨意而得其比兴之所在自尔雅释诗而后如博雅埤雅尔雅翼诸书虽主于训诂要以名物为重此外复有疏草朩鱼虫及门类物性钞集传名物者若蔡卞之毛诗名物解亦其一也卞为王介甫壻其学一以王氏为宗其书自释天至杂释类凡十卞为人固不足道然为是书贯穿经义会通物理颇有思致葢熙丰以来之小人如吕恵卿章惇曾布及卞兄弟咸能以文采自见而亦或傅致经义以文其邪说所以能惑世聴而自结于人主也嗟夫当其诬罔宣仁窜逐众正之时吾不知其于兴观美刺之义何居斯其人所谓豺虎不食有北不受者而吾犹録其书存之者殆所谓不以人废言之意也欤（昆山徐氏经解）

章持

绍圣丁丑章持魁南省时有诗云何处难忘酒南宫放牓时有才如杜牧无势似章持不取通经士先收执政儿此时无一盏何以展愁眉绍兴间秦伯旸魁多士汪彦章启贺其父以南宫进士对东阁郎君尚疑为讥已其敢显斥如前之诗乎（清波杂志）

蔡攸

蔡攸初以淮康节领相印徽宗赐曲宴因语之曰相公公相子葢是时京为太师号公相攸即对曰人主主人翁其善为谐给如此（老学庵笔记）

蔡绦

蔡绦京之子撰西清诗话宣和五年或言绦论议専以苏轼黄庭坚为本奉旨特落职勒停后山居士集有与鲁直书云正夫有幼子明诚颇好文义毎遇苏黄半简数字必録藏以此失好于父正夫挺之子也蔡赵辈势能禁天下不敢习苏黄诗文而不能得之于其子异哉（池北偶谈）

蔡绦约之西清诗话云人之好恶固自不同杜子美在蜀作闷诗乃云卷帘惟白水隠几亦青山若使予居此应从王逸少语吾当卒以乐死岂复更有闷乎予谓此时约之未契此语耳人方忧愁亡聊虽清歌妙舞满前无适而非闷子美居西川一饭未尝忘君其忧在王室而又生理不具与死为邻其闷甚矣故对青山青山闷对白水白水闷平时可爱乐之物皆寓之为闷也约之处富贵所欠者二物耳其后窜斥经歴﨑岖险阻必悟此诗之为工也（墨庄漫録）

西清诗话蔡百衲绦所撰也已尝行于世矣余旧録得百衲所作诗评今列于此云栁子厚诗雄深简淡迥拔流俗至味自髙直揖陶谢然似入武库但觉森严王摩诘诗浑厚一段覆葢古今但如久隠山林之人徒成旷淡杜少陵诗自与造化同流孰可拟议至若君子髙处廊庙动成法言恨终欠风韵黄太史诗妙脱蹊径言谋鬼神惟胸中无一点尘故能吐出世闻语所恨务髙一似叅曹洞下禅尚堕在玄妙窟里东坡诗天才宏放宜与日月争光凡古人所不到发明殆尽万斛流泉未为过也然颇恨方朔极谏时杂以滑稽故罕逢酝藉韦苏州诗如浑金璞玉不假雕琢成姸唐人有不能到至其过处大似村寺髙僧奈时有野态刘梦得诗典则既髙滋味亦厚但正若巧匠矜能不见少拙白乐天诗自擅天然贵在近俗恨如苏小虽美终帯风尘李太白诗逸态凌云照映千载然时作齐梁间人体段畧不近浑厚韩退之诗山立霆碎自成一法然譬之樊侯冠佩微露粗疎栁栁州谓若捕龙蛇搏虎豹急与之角而力不敢暇非轻荡也薛许昌诗天分有限不逮诸公逺矣至合人意处正若刍豢时复咀嚼自佳王介甫诗虽乏风骨一畨出清新方似学语之小儿酷令人爱欧阳公诗温丽深穏自是学者所宗然似三馆画手未免多与古人传神杜牧之诗风调髙华片言不俗有类新及第少年畧无少退藏处固难求一唱而三叹也右此十四公皆吾生平宗师追仰所不能及者留心既久故咸得而议之至若古今诗人自是珠聨玉映则又有不得而知也已（渔隠丛话）

陈瓘

陈莹中为横海军通守先君与之为代尝与言蔡元长兄弟了翁言蔡京若秉钧轴必乱天下后为都司力排蔡氏之党一日朝会与蔡观同语云公大阮真福人观问何以知之了翁曰适见于殿廷目视太阳久之而不瞬观以语京京谓观曰汝为我语莹中既能知我何不容之甚也观致京语于陈了翁徐应之曰射人先射马擒贼先擒王观黙然后竟有郴州之命（春渚记闻）

陈文惠公留题松陵诗其末有秋风斜日鲈鱼乡之句屯田郎林肇为吴江日作亭江上因以鲈乡名之了翁初至吴江簿赋诗云中郎亭榭据江乡雅称诗翁赋卒章莼菜鲈鱼好时节秋风斜日旧烟光一杯有味功名小万事无心岁月长安得便抛尘网去钓舟闲系画栏旁（中吴纪闻）

政和间林灵素主张道敎建议以僧为徳士使加冠巾其意以释氏为出其下耳临川饶徳操时业儒为僧作徳士颂四首其一云徳士旧来称进士黄冠初不异儒冠种种是名名是假世人谁不被名谩徳操自号倚松道人意取闲禅师诗云闲携经巻倚松立笑问客从何处来故以名庵又以自号陈莹中有诗寄之曰旧时饶措大今日壁头陀为问安心法禅儒较几何（能改斋漫録）

僧如壁饶氏临川人初名节字徳操博学能文后之榖城香严寺聴智海说法而悟遂落发陈莹中与诗云旧时饶措大今日壁头陀借问安心法儒禅隔携何先是如壁有偈云闲携经巻倚松立试问客从何处来因号倚松道人（抚州府志）

