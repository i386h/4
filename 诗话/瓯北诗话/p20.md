<!-- { "loadSidebar": true } -->
　　李青莲诗，从未有能学之者，惟青丘与之相上下，不惟形似，而且神似。青莲乐府及五古，多主叙事，不著议论，盖用古人"意在言外"之法。此古诗正体也。青丘乐府及《拟古十二首》、《寓感二十首》、《秋怀十首》、《咏隐逸十六首》，亦只叙题面，不复於题内推究意义，发挥议论。如咏向长，则但说长之毕婚嫁、游名山。咏周党，则但说党之辞徵聘、乐田里。而一种迈往高逸之致，自见於楮墨之外，此正是学青莲处。七古内如《将进酒》、《将军行》、《赠金华隐者》、《题天池石壁图》、《登阳山绝顶》、《春初来》、《忆昨行》等作，置之青莲集中，虽明眼者亦难别择。昔司马子微谓青莲有仙风道骨；而青丘《赠陶篷先生》亦云："谓予有仙契，泥滓非久沦。"盖二人实皆有出尘之才，故相契在神识间耳。然青丘非专学青莲者，如《游龙门》及《答衍师见赠》等作，骨坚力劲，则竟学杜。《太湖》及《天平山》、《游城西》、《赠杨荥阳》、《寄王孝廉乞猫》等作，长篇强韵，层出不穷，无一懈笔，则又学韩。《送徐七往蜀山书舍》，古体带律，奇峭生硬，更与昌黎之《答张彻》，如出一手。集中本有《效乐天体》一首，又《听教坊旧妓郭芳卿弟子陈氏歌》一首，亦神似长庆。
　　《中秋玩月张校理宅》，又似李义山。《玉波冷双莲》及《凤台曲》、《神弦曲》、《秦筝曲》、《待月词》、《春夜词》、《黑河秋雨引》，又似温飞卿。《蔡经宅》及《书梦赠徐高士》、《赠李外史》等作，又皆似《黄庭经》。可见其挫笼万有，学无常师也。即如身当元季，沉沦江村，身未历殿陛，目未睹典章，一旦召修《元史》，列於朝班，其诗即典切瑰丽，虽贾至、岑参等《早朝大明宫》之作，不能远过。此非其天才卓绝，过目即吻契，而能若是乎？惜乎年仅三十九，遽遭摧殒，遂未能纵横变化，自成一大家。然有明一代诗人，终莫有能及之者。
　　今姑摘其七律数首於後，观者可识其才力矣。
　　"重臣分陕出朝端，宾从威仪尽汉官。四塞河山归版籍，百年父老见衣冠。
　　潼关月落听鸡度，华岳开立马看。知尔西行定回首，如今江左是长安。"《送沈左司从汪参政分省陕西》"城苑秋风蔓草深，豪华都向此销沉。赵佗空有称尊意，刘表初无弭乱心。半夜危楼俄纵火，十年高坞漫藏金。废兴一梦谁能问，回首青山落日阴。"《吴城感旧》，盖咏张士诚也。"书成一代存殷鉴，朝列千官备汉仪。"《奉天殿进元史》"白下有山皆绕郭，清明无客不思家。"《清明日呈馆中诸公》"远客帆樯秋水外，残兵鼓角夕阳中。"《寄题安庆城楼》"赐履已分无棣远，舞戈还见有苗来。"《送郑都司赴大将军行营》"用儒幸际千年会，造士欣为一县师。"《送殷孝章赴咸阳教谕》"春回废苑还芳草，人渡空江正落潮。"《送顾军谘还梁溪》"不假五丁开道远，俄看万甲积山齐。"《闻王师上蜀》此等诗气调才力，不减於唐，而典丽细切更过之，前、後七子所未梦见也。
　　《青丘子歌》一首，自言其作诗之憔悴专一，有云："朝吟忘其饥，暮吟散不平。头发不暇栉，家事不及营。儿啼不知怜，客至不果迎。向水际独坐，林间独行。斫元气，搜元精，冥茫八极游心兵。微如悬破虱，壮若屠长鲸。高攀天根探月窟，犀照牛渚万怪呈。"是其功力之精至，可谓极矣。然集中惟《登西城门》云："并吞何时休，百骨易寸土。"《题画鹰》云："秋筋束老骨，天寒势逾矫。"《太湖》云："声吹地将浮，势击山欲坏。"此数句最为警策，其他亦少有惊心动魄者。盖其用力全在使事典切，琢句浑成，而神韵又极高朗，此正是细腻风光，看是平易，实则洗炼功深。观唐以来诗家，有力厚而太过者，有气弱而不及者；惟青丘得诗境中恰好地步，固不必石破天惊，以奇杰取胜也。
　　青丘诗亦有复句。如《次韵西园公咏梅》云："春後春前曾独采，江南江北每相思。"而《和衍师咏梅》第三首，亦有此二句，但改"采"为"探"耳。
　　《次韵陈留公见贻湖上之作》有云："叶应随鸟散，山欲趁波流。"而《月夜游太湖》排律内亦有此二句。《晚寻吕山人》有云："君家最可认，隔树有书声。"而《题画赠内弟周思恭》亦云："君家还可认，为有读书声。"《送思上人》有云："野饭晨留钵，城钟夜到船。"而《送衍师》亦云："村中乞米晨留钵，城外闻钟夜到船。"但变五言为七言耳。《咏樵》有云："伐木惊禽起，穿畏虎过。"又一首《咏樵》云："穿冲过虎，伐树起栖禽。"皆未免重复。已见《陔馀丛考》至如《咏梅》九首内，以"雪满山中高士卧，月明林下美人来"为佳句，而第五首"翠袖佳人依竹下，白衣宰相住山中"，此则虽不复祠，而窠臼仍复。
　　青丘诗有《吹台集》、《岳鸣集》、《江馆集》、《凤台集》、《娄江吟稿》、《姑苏杂咏》等编，洪武中未敢梓行。景泰时有徐庸字用理者，汇而刻之，共一千七百七十馀首，名之曰"大全集"。青丘诗之在世者，惟此本最为完备，然编次尚多错互。既分体为卷，自不专在编年，然分体中亦须随其年之先後，阅者始了然。今则中年之作，或杂於少时；元季之作，又入於明初，使人闷闷。如《送张进士会试》有云："迩来国运属中圯，争慕死节羞生全。浔阳老守须污赤，山东大帅魂沉渊。"盖指李黼、董抟霄等殉难之事，则元季诗也，而皆编在《始归江上夜闻吴生歌》之後。中有云："解绂今年别紫宸，归舟江上又逢君。"则青丘已应召修史，擢户部侍郎辞归矣。其後又有《送张员外从军越中》之作，有云："明朝若上越王台，应有中原陆沉叹。"又有《送王积赴大都路》等诗，则又是元季所作。如此类者，不一而足。前後倒置，不胜披寻。至如五排及七律，皆以明初在朝之作冠於首，而先後里居、客居诗在後，此固明人习气，好以承明著作压卷，以为冠冕。然五七古则又以里居、客居诗编在前；五律又以在朝之作编在中间，而里居、客居诗分列前後；七绝又将《车驾享太庙还宫》等作编在卷後，体例皆不画一。明人刻书，不加考订，往往如此。
　　青丘之死，据《尧山堂外纪》，谓其有《题宫女图》云："小犬隔花空吠影，夜深宫禁有谁来？"明祖闻而衔之，故及於祸。李志光所作传，则谓启谢事归里，魏观守苏，甚礼遇启，启不得已，为其上客，遂连蹇以死，传作于洪武乙卯，故并不言被诛。则青丘似专为魏观所累。惟《明史》本传谓"启尝赋诗，有所讽刺，帝兼之未发。归家，以观改修郡治，启为作《上梁文》，帝怒，遂腰斩於市"。是青丘先以诗召嫌，而祸发於观之《上梁文》也。按青丘又有《题画犬》一首云："莫向瑶阶吠人影，羊车半夜出深宫。"则更不止"隔花吠影"之句矣。
　　独是张士诚有浙右时，群彦多受其官，青丘独屏居吴淞江上，其不仕於僭伪，已有卓识。及洪武初召修《元史》，史成，令授诸王经，旋擢户部侍郎，青丘畏祸，力辞而归，可谓明哲保身矣。乃又以诗文召祸，何其不自检耶！按《上梁文》不可见，而集中尚有《郡治上梁》诗一首云："郡治新还旧观雄，文梁高举跨晴空。
　　南山久养干器，东海初生贯日虹。欲与龙庭宜化远，还开燕寝赋诗工。大材今作黄堂用，民庶多归广庇中。"
　　志光所作传，谓"启与饶介为诗文交，最相契。他定交者，又有王彝、杨基、杜寅、张宪、张羽、周砥、王行、宋克、徐贲，皆不羁才"云。《明史王行传》载"北郭十才子"，则高启、王行、徐贲、高孙志、唐肃、宋克、余尧臣、张羽、吕敏、陈则。今按青丘《怀十友诗》，则张羽、杨基、王行、宋克、徐贲、王彝、余尧臣、陈则、吕敏及僧道衍。而与贲赠答尤多：五古有《同徐山人贲过妙莲佛舍》一首，《怀徐七一》首，《雨中留徐七》一首，《送徐七往蜀山书舍》一首，《次徐山人与倪林赠答诗韵》一首；七律内有《期徐七游岩》一首，《答徐记室病中作》一首，《徐记室北归见访南渚》一首；七绝内有《戏和徐七卧闻邻家酒槽声之作》一首，《寒夜逢徐七》一首，《读徐七北郭集》一首，《徐记室谪钟离归同登东丘亭》一首，《徐记室客京师余至京而记室已归》一首。此可见二人踪迹之密也。此外，则道衍亦最厚。五古内有《答衍师见赠》一首；七古内有《和衍上人观梅》一首；五律内有《赋得履送衍上人》一首；七律内有《衍师见访锺山里第》一首，《送衍师还相川》一首，《咏梅次衍师韵》一首。是时道衍方以诗与诸才士角逐名场，固未知後来为佐命功臣也。

　　●卷九

　　○吴梅村诗
　　高青丘後，有明一代，竟无诗人。李西涯虽雅驯清澈，而才力尚小。前、後七子，当时风行海内，迄今优孟衣冠，笑齿已冷。通计明代诗，至末造而精华始发越。陈卧子沉雄瑰丽，实未易才；意理粗疏处，尚未免英雄欺人。惟钱、吴二老，为海内所推，入国朝称两大家。顾谦益已仕我朝，又自托於前朝遗老，借陵谷沧桑之感，以掩其一身两姓之惭，其人已无足观，诗亦奉禁，固不必论也。梅村当国亡时，已退林下，其仕於我朝也，因荐而起，既不同於降表佥名；而自恨濡忍不死，天地之意，没身不忘，则心与迹尚皆可谅。虽当时名位声望，稍次於钱；而今日平心而论，梅村诗有不可及者二：一则神韵悉本唐人，不落宋以後腔调，而指事类情，又宛转如意，非如学唐者之徒袭其貌也；一则庀材多用正史，不取小说家故实，而选声作色，又华艳动人，非如食古者之物而不化也。
　　盖其生平，於宋以後诗，本未寓目，全濡染於唐人，而已之才情书卷，又自能澜翻不穷；故以唐人格调，写目前近事，宗派既正，词藻又丰，不得不推为近代中之大家。若论其气稍衰飒，不如青丘之健举；语多疵累，不如青丘之清隽；而感怆时事，俯仰身世，缠绵凄惋，情馀於文，则较青丘觉意味深厚也。
　　梅村身阅鼎革，其所咏多有关於时事之大者。如《临江参军》、《南厢园叟》、《永和宫词》、《雒阳行》、《殿上行》、《萧史青门曲》、《松山哀》、《雁门尚书行》、《临淮老妓行》、《楚两生行》、《圆圆曲》、《思陵长公主挽词》等作，皆极有关系。事本易传，则诗亦易传。梅村一眼觑定，遂用全力结撰此数十篇，为不朽计，此诗人慧眼，善於取题处。白香山《长恨歌》，元微之《连昌宫词》，韩昌黎《元和圣德诗》，同此意也。
