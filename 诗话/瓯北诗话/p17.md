<!-- { "loadSidebar": true } -->
　　先生年三十七，在敕令所，迁枢密院编修官。按本传谓"孝宗即位，迁枢密院编修官。"而先生子子ね跋语云："绍兴辛巳，及事高宗，累迁枢密使编修。"是枢院乃高宗所授。先生《挽汪茂南》诗云："往者绍兴末，江淮闻战鼙。"自注："先相公汪澈督师荆、襄，招予幕府；会留枢属，不克行。"又《跋陈鲁公所草亲征诏》云："辛巳、壬午之间，予为西府掾。"西府，即枢院也。是枢院之迁，在绍兴无疑。又《史馆书事》诗云绍兴辛巳，尝蒙恩赐封，先生奏：杨存中不宜掌禁旅，非宗室外家，不宜封王。皆在是年。又《上执政书》，论文章开於道术。见文集。
　　三十二年壬午  高宗传位於孝宗。
　　先生年三十八，自敕令所罢归。孝宗即位。在六月。以史浩、黄祖舜荐，召见，赐进士出身，擢太上皇帝圣政所检讨官。本传。按先生《跋曾文清奏稿》云："绍兴末，文清居会稽，予自敕局罢归，无三日不见。"又作《复斋记》，亦称是年自都下还里。盖是春夏间事。其因荐召用，虽不载月日，然是年十一月，上疏请信诏令，治其尤阻格者，记已在检讨任可知。皆孝宗初即位未改元之岁也。
　　又丙午《岁晚书怀》诗，自注："绍兴末，予官玉牒所。"盖因修《圣政记》，故兼是官。有《玉牒所迎驾》诗。
　　孝宗隆兴元年癸未
　　先生年三十年，在检讨任。正月二十一日，二府请先生撰《致夏国主书》。
　　二月二日，又请作省，招谕中原士民。见文集。金蒙城邢侵边，杀我义民，既而被擒，朝议将置大辟。先生上书，谓彼能为其国尽力，宜免诛，以示中国礼义。阆州奏庆见，先生上书宰执，勿受其图。和议将成，又上书二府，当与金人约：建康、临安皆建都地。俱见文集。按先生《复斋记》又谓"隆兴元年，某自都还里，始与仲高遇。"又《王彦光见访并送茶》诗云："迩英帷幄旧儒臣，肯顾荒山野水滨。遥想解酲须底物，隆兴第一壑源春。"则是年似又曾归里。按先生方任检讨，何以又返山阴？岂乞假暂归耶？
　　二年甲申
　　先生年四十。时曾觌、龙大渊用事，先生为枢密张焘言，焘遽以闻。上诘语所自来，以先生对。上怒，出先生通判建康，寻易隆兴府。本传。按本传先通判建康，今集中并无建康诗，岂不久即调京口耶？先生《跋张敬夫书》，谓"甲申佐郡京口，张忠献浚以督军过焉，故常与其子敬夫游"。按浚殁於是年八月，则先生通判京口，必在春夏矣。又序《京口倡和诗》，谓"隆兴二年闰十一月，韩无咎来省亲於润，予时通判郡事，故与倡和"云。
　　乾道元年乙酉
　　先生年四十一。在镇江。有《镇江府城隍忠庙碑记》。
　　二年丙戌
　　先生年四十二。自镇江移官，通判豫章。即本传所云隆兴府。《上陈安抚启》云："佐州北固，麦甫及於再尝；易地南昌，瓜未期而先代。"七月，舟行星子县，半日至吴城。见诗集。本传谓"言者论先生交结党人，力说张浚用兵，遂免归"。先生在蜀，有诗云："少年论兵实狂妄，谏官劾奏当窜殛。"正指此事也。
　　先生《幽栖》诗自注："乾道丙戌，始止居镜湖之三山。"而庆元三年《春尽遣怀》诗自注，则云"予以乾道乙酉，卜筑湖上。"盖乙酉买宅，丙戌罢官归，始入居之。嘉泰甲子有诗云："曩得京口俸，始卜湖边居。"乙酉正在京口。以京口俸买宅，正是年也。入居则丙戌耳。《开东园之路》诗云："忆自南昌返故乡，移家来就镜湖凉。"是自南昌归始居之证。
　　三年丁亥
　　先生年四十三。正月十四日作《崇恩禅院记》，系衔但书"通直郎"，而无职任，已罢官故也。
　　四年戊子
　　五年己丑
　　先生年四十五。是年十二月，差通判夔州。见《入蜀记》。
　　六年庚寅
　　先生年四十六。以闰五月起行，十二月二十七日到夔州。《将赴夔府书怀》云："自从南昌免，五岁嗟不调。"盖自丙戌至庚寅，凡五阅岁矣。
　　七年辛卯
　　先生年四十七。春间监夔州试，有《试院呈同舍》诗，有《将出院》及《拆号前一日作》等诗。作《王侍郎生祠记》，系衔书"左奉议郎通判军州主管学事、兼管内劝农事。"
　　八年壬辰
　　先生年四十八。以夔州通判将满任，上书虞丞相，预乞一官，得就禄。见文集。会王炎宣抚川、陕，辟为办公事。本传。按先生是年作《静镇堂记》，系衔书"左承议郎权四川宣抚使办公事、兼检法官。"盖已作幕僚、去夔州任矣。
　　《送范西叔序》云："乾道壬辰，予至益昌，始识范东叔，後月馀，与其兄西叔为僚於宣威幕府。"是年，北游南山，望、万年县，皆以幕僚出使。见《静镇堂记》及《东楼集序》。
　　九年癸巳
　　先生年四十九。自成都、唐安至汉嘉，四十日复还成都。寻摄蜀州，有《初到蜀州寄成都诸友》诗。入夏，又摄嘉州。先生《跋岑嘉州集》云："乾道癸巳，予自唐安别驾来摄嘉州。"八月，作《汉嘉郡藏丹洞记》。官舍多奇石，取作假山，名西斋曰小山堂。见诗集。
　　淳熙元年甲午
　　先生年五十。秋间摄蜀州事，有《蜀州大阅》诗。按是年《秋夜读书》诗云："别驾生涯似蠹鱼。"又《与吕周辅教授游大邑诸山》云："广文别乘官俱冷。"盖皆以通判摄州事也。冬又往荣州摄事。盖幕僚系辟用，而本品仍是通判。
　　二年乙水
　　先生年五十一，在荣州。得制置司檄，催赴参议官任。正月十日离荣州，有诗。范成大来帅蜀，又辟为参议官。以文字交，不拘礼法，人讥其颓放，因自号放翁。本传。
　　三年丙申
　　先生年五十二。作《范待制集》序及《筹边楼记》，系衔书"朝奉郎成都府路安抚司参议官、兼四川制置使司参议官"。是年，有《饭保福院》诗云："饱饭即知吾事了，免官初觉此身。"又《中偶题》诗："七千里外新客，十五年前旧史官。"《病中戏书》云："免从官乞假，且喜是身。"又有《蒙恩奉祠桐柏》诗云："罪大初闻收郡印，恩宽俄许领家山。"盖缘事不复摄州，别领桐柏祠禄。
　　四年丁酉
　　先生年五十三。由桐柏祠禄换授主管台州崇道观。见铜壶阁记及彭州贡院记。
　　是岁，范成大还朝，先生有诗送行。秋间得都下八月报书，牧叙州，有诗。然以後无叙州诗，但有《东归有日书怀》诗及《遣兴》诗，自注："予将赴道，被命东归。"盖吏部选叙州，而朝旨令赴行在也。後有《上书乞祠》诗，述此云："圣君终省记，万里忽乘驿。"
　　五年戊戌
　　先生年五十四。离蜀东归。有《赏海棠》诗云："吉日不留春已老，归舟已具客将行。"又明年《忆蜀中》诗云："去年忝号召，五月触瞿塘。"盖以春暮出蜀，仲夏过峡也。子ね跋语，谓"戊戌春，孝宗念其久外，趣召东下。"盖是去年选叙州之後。又先生《乞祠》诗："远客游穷塞，亭障秋萧瑟。圣君终省记，万里忽乘驿。"是东归实出於内召。先生有《谢王枢密启》云："斐然妄作，本以自娱；流传偶至於中都，鉴赏遂尘於乙览。"盖先生在蜀，有诗传入都，孝宗闻之，故特召还也。《谢钱参政启》云："一麾在巴、蜀之间，万里促宣、温之对。清光咫尺，睿赏再三。略有司资格之常，备奉使询谋之选。方忧官谤，又辱诏追。半道遣行，虽叹栖迟之薄命；频年省记，要为比数於诸公。"据此，则召还後曾赐对便殿，即膺出使之命。未几有诏别用，寻遣往闽中。按先生此次入闽，官阶无考。子ね跋语云："先君凡五佐郡。"则此乃通判建安也。以诗集考之，秋间便道归里，作一月留。见明年己亥在建安《忆家》诗。《归门》诗云：徵官行矣闽山去，又寄千岩梦想中。"此行从衢州入闽，有《仙霞岭》、《渔梁驿》诸诗。其官舍在建安。见诗集。
　　六年己亥
　　先生年五十五。春夏在建安，多不得意，屡见於诗。仲夏，先发书画还故山，有诗。寻去官，有《初发建安诗》云："吾行迨及晚秋时。"归途由武夷山过信州铅山县，至衢州，奏乞祠，留衢待命，除提举江南西路常平茶盐公事，赐绯鱼袋。即在衢起行，十二月，至江西，有《弋阳县》、《饶抚道中》等诗。治在抚州。见《抚州广寿禅院记》。是冬，奏《筠州反坐百姓陈彦通诉人吏冒役状》。
　　见文集。
　　七年庚子
　　先生年五十六。秋冬自临川至高安，十一月被命诣行在。见《广寿禅院记》。
　　按本传："以发粟赈民，为给事中赵汝愚所驳，遂与祠。"过严州得请，免入奏，仍除外官。遂便道归山阴。俱见诗集。是年，在临川时自作《放翁赞》。见文集。
　　以後皆家居。
　　八年辛丑
　　先生年五十七。自庚寅至辛丑，始见九日於故山。见诗集。是年，有《寄朱元晦提举》诗，以年荒，望其来赈粜也。
　　九年壬寅
　　先生年五十八。筑堂曰书巢，自作记。又追作《成都古楠记》，自注："时已去蜀。"其系衔书"朝奉大夫主管成都府玉局观"。有诗云："放翁白发已萧然，黄纸新除玉局仙。"
　　十年癸卯
　　先生年五十九。有《寄题朱元晦武夷精舍》诗。
　　十一年甲辰
　　先生年六十。有《闻虏酋遁归漠北》诗。按是岁金世宗如会宁，命太子守国；明年，始回燕京。曰"遁归"者，传闻之讹也。
　　十二年乙巳
　　先生年六十一。是岁有《秋怀》诗，自注："闻虏酋行帐为壮士所致，几不免。"又《感秋》诗自注："闻虏酋自香草淀入秋山，盖远遁矣。"按金世宗最为贤君，国中称"小尧舜"；而传闻於宋如此，可见邻国讹传之不可信。此开禧轻率用兵所以致败也。
　　十三年丙午
　　先生年六十二。差知严州府，赴行在入见。《天封寺记》云："予以新定牧入奏行在。"是因除授後始入都。有《延和殿退朝口号》。自注："庭奏姓名，上自东厢出御坐。"七月三日，到严州任。
　　十四年丁未  高宗崩
　　先生年六十三，在严州。是岁始刻诗。见子ね跋语。
　　十五年戊申
　　先生年六十四，在严州。四月，以任将满，奏乞仍就玉局祠禄，未报。七月十日归家。见诗集。寻除军器少监，入都。本传。有《宿监中作》及《致斋监中》诗。
　　十六年己酉  孝宗传位於光宗。金世宗崩，章宗即位。
