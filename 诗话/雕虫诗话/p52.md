<!-- { "loadSidebar": true } -->
按：文如君之文，全录于上。当时舆情，皆不直查氏，而蒙却以为有不尽然者。盖人之立身处世，受教多方，杂糅一体，故其所谓世界观也，人生观也，社会观也，学术观也，文学观也，不唯不能化合为一之，且常自相陷于矛盾而不自知，即偶知之亦无以自解。《查氏拟言》所包涵，虽未见其书，而就《自序》所示端倪，则儒、释、道、政治、教育、学术、修养等，皆混通未说。若参合其诗文及阮先生记载合而绳之，此公固有妄而狂狷、怪而诞馒、迂而不达、且有自欺欺人者，而卓然足以自立，读书而能得闲，昌言胜义，未必一无可取也。且彼亦未尝曲学阿世，作伪欺诈，而能勇直于言，是虽迂愚，亦有可爱处也。今夫未读其全书，焉能知其全人，倘仅凭《自序》一篇，即横蛮厚诬，一笔抹倒，可乎？顾处于其时，风会所趋，绝无有能为之辩解者。而俱不知有盛誉重望之人，包括科学家在，即“白痴天才”亦有之；至行藏异于常人常态者，比比皆然。余近观迩察，所知亦已不少，然而皆无碍其专长也。余因读此二文，反亟思能求得《查氏拟言》一读，惜无从得之。但知查《自序》中所云“为大吏。之“故人”、“在位”之“故人”、“姚江阮某”者，馆中同仁，悉知实指阮毅成先生一人，“门生”盖连类及之以虚张声势者，乌有子虚，焉能向之“乞食”何哉！其所谓“居史职”者，即指先后受聘为浙江史料徵集委员会委员、浙江省通志馆编纂事也。

宁波周岐隐（利川）先生，儒医也。与方书麟先生同道相善，因介之来馆任分纂。先与我交换诗稿，后遂纵谈不羁。其诗集曰《棋音室诗存》。自言素性鲠直，故诗少含蓄，愤世嫉邪，往往托之讥讽，故语多诙谐；又向不喜艳体，故绝少怡情之作。然诙谐之处，实不甚见。又言其于古人诗，喜宗陶杜，而偶效高岑，故所吐多激亢之音，亦殊不类，似反微近于黄山谷。唯《镇海招宝山怀古》一律，稍见七子遗响。诗云：“奇峰兀兀争天险，东浙山河自立门。渤獬荡胸开气象，风云弹指变晨昏。蜃嘘海市蛟应舞。螺散星洲虎正蹲。六国来王成径迹，咄嗟形胜复何论！”

周利川先生论余诗：五古最佳。诗之小序，何其妙也！唯大要而论，春行秋令，恐非所宜，应改弦易调，否则，朕兆已见，其将飘泊无归乎。余曰：余作诗读诗，俱最不喜五古，以其最近于文。七言兴起，五古即渐难抗衡矣。拙集中五古，皆偶然兴到而作，不过聊备一体，不以为重也，不知先生何以反好之？七言歌行，以为顿挫抑扬，最能抒通积愫，荡气回肠，故较着力，先生未曾提及，是否以其词为侧艳而不屑一顾欤？至于小序，是曾深思而细酌之。尝以为庾信（子山）《哀江南赋》，乃千古之名作，而其《赋》与《序》，相覆之意与相类之词，即曾屡见，已有《赋》不如《序》之感。厥后姜夔（白石）填《扬州慢》等词，胡适之先生颇赞许其《小序》之美，而与《词》中语意，亦有重出者。至元明戏曲及以后之弹词小说，其道白与唱词，固有交相为用者矣，然总以叨絮词费而令人倦读为累。故为诗序，惟力求简炼明净，以叙诗情之要或补诗事之未及者为主，若诗意已达者，当悉行省去，以免赘余。但亦仍须文从字顺，切忌语意不明。倘能别出一途，自为部伍，既能浑然一体，与诗相辅而行，却又两不相犯，如吴梅村之《题蜀鹃啼剧有感四首并序》、《题冒辟疆名姬董白小像八首并引》（按“引”亦“序”也）等，又当别论，然终非正格，至其《过锦树林玉京道人墓并序》，诗自好，《序》则稍嫌繁杂矣。不审先生以为如何？又承教为改作诗从径，实乃吾少年已饱经忧患，故有此劳苦凄厉之音，并非故欲作无病之吟，而导致他日之穷途末路也。论诗文当推因以知果，不当以果当因而以诗评为然也。不审先生又以为如何？利川先生曰：因果乃互相倚伏也。昔日之因，乃得今日之果，今日之果，何尝非他日之因，幸自珍自爱为是。至云余未尝致意于尊诗之七古，实道着我看诗时所忽略之所在。一固因我平素不喜艳诗，二因我自读杨圻（云史）《江山万里楼诗钞》后，于他作即不欲再观矣。此当为近代最杰出之诗人，其《天山曲》又当为古来最长之七言长诗，直超梅村、香山而上之，樊樊山不足道也。随后即蒙将此书惠借于我。我见其于云史评价如此之高，且其时尚从未得见其书，遂熬夜读之。

约两周后，覆陈利川先生曰：云史先生诗集，已细读一过，并康南海诸公批语，亦全未漏过。谨受教矣。唯觉其诗，运用前人之成句何多也？倘在古体，以句为词为用，插入组合，自无可议。若在近体，倘无新意，只觉町畦未化，殊欠经营耳。遂举出多例以证之。利川先生曰：兄所言极是，吾曩亦稍病之。余又陈曰：先生所言《天山曲》，诗虽长，关系世事虽巨，却非所喜，缘小注之说明过多，颇有类宫廷之纪事诗、藏书纪事诗之类，读不数行，诗情气脉，即为小注隔断，略去不读，则又语意难明，多见殊令人厌倦，是则尚不如用散体文达之更为简捷了当也，又奚用诗为！集中歌行体，吾赏心所在，乃为人所不甚关注之《神女曲》。顾亦嫌其诗前之《序》芜杂拖沓，诗中用词，修饰未遑，略加点窜，兼叙鄙见，别钞一份，以供察览。先生是之。时馆中有若干年青馆员从我读书习作，即尝以此诗授之，故颇多同仁皆能朗朗成诵也。兹先删节其《序》云：

曾德，字亚罗，表兄曾璞（孟璞）之女也。丰仪端丽，德性婉顺，幼许字归安母兄沈氏子宗海，未嫁夫卒。沈氏通情却聘，而密不使知。旋随母归宁而病，忽一旦开悟而现诸相，众皆讶之，缘女虽通晓旧籍，却崇尚新学，非难佛老，且于内典从未涉猎之也。不久含笑逝去，年仅二十有二。沈氏坚请与宗海合葬于祖茔，爰于十月十九日举殡，即以是日为冥婚之期。孟璞哀之，乃纪其言行嘱有以阐扬之，余于是作《神女曲》以招其魂云。

复分段录其诗而略识于各段之后云：

传言神女有生涯，省识青溪小妹家：香冢枝为连理树，女儿身是断肠花。瑶池清浅犹能记，素娥青女虚无裹。碧城花落不归来，丛铃碎佩天风细。

此一段总冒，系高度概括之评赞，实以虚之，情之赞之，议以高之。首句言神女者，犹仙女也。盖谓其生来有自，不同凡近也。“生涯”二字，为全篇叙事张本。次句言其未嫁欲嫁，犹青溪小妹之独处无郎也。三句言其虽未嫁而终与夫合葬，仍有缠绵之情结在也。  四句，“生涯”若何？此一句点明，实一悲剧--人间悲剧之结局也。与上句出以对仗，语尤醒豁哀艳。五句言其生时之有所悟，通观后文可知。六句言其前生女伴，尚在隐约虚无之间，即“犹能记”之情事也。七句系倒装语，意为“花落不归来碧城”，即死而不复再生，不再浮沉五浊，而灵升上界也，美之而实亦慰之王矣。尝忆梁绍壬（晋竹）有《惜兰词序》云：“桃开千岁，人间为短命之花；昙现刹那，天上乃长生之树。”又谚亦有“人间花落，天上花生”之语，皆可用作参解。八句言灵返碧城，犹隐约干细细天风吹来，得闻丛钤碎佩之声息也。

左家娇女誉芬芳，才调容华不可量：一代名流儿有父，十年居处本无郎。海棠开后烧红烛，美人如花眠不足。阿母平明催晓妆，东风扶起云鬟绿。家法从来女学清，柳梢楼阁读书声。班昭自幼通文史，苏妹全家擅令名。

按此段首二句吾尝为其更易二处：首句原作“左家娇女字芬芳”，考左家娇女者，晋诗人左思之妹左芬也，芬字九嫔，非芬芳也。言字“芬芳”，宁非杜撰？不然，乃凑字成韵也。今改“字”为“誉”，庶无疵类。又次句原作“才调容华两渺茫”，“两渺茫”简直不成话。显系凑韵。今改作“不可量”，用唐上官婉儿母梦以秤量天下故事。喻其才貌，量而亦不能得也。按此段叙其丽质虽自天生，而得家庭教育，亦颇严格也。第一句总誉；次句为第一句之说明：即其芬芳之誉何在，盖在才貌双全，不可以大秤称量之也。第三、四句，谓其作女儿时，其父已是一代名流，足以自豪，闺中待字，声价自高也。第五、六、七、八句，谓其家教督促之严格也。春晓易眠，海棠春睡，其美更足动人怜惜，然其母即催之早起，不容稍宴也。第九句点明催之之理。第十句说明催之之事。第十一、十二两句，遂谓能造成其有学问、有才誉之声名。一门风雅，女不让男。

瑶琴为诉求凰意，独指东床惊才气。玉镜飞来疑老奴，遂令姑女相回避。弱不胜衣事可哀，沈郎多病化秋埃；庸知却扇红楼月，不照妆台照夜台！

此段叙文定不久，未婚夫即不幸逝去之事。并借晋温崤得玉镜台聘从姑女刘氏典实，表明系中表联姻。未二句乃概括本事，预写后来冥婚之感慨，与首段“香冢”二句作呼应，亦为下文伏笔，语亦哀叹痛绝，足令人欷嘘不已。

嫁殇有禁《礼经》古，却聘非关偏怜女，从此鸳鸯队裹人，可怜鹦鹉前头语。翠被舂灯拥夜寒，背人呜咽向人欢。未将一死酬郎意，欲得双亲带笑看。碧霄吹断秦台凤，锺陵天判知何用。槛外东风杜宇声，枕边残月啼莺梦。

此段写沈郎卒后亚罗之伤怀悲痛，略以行为、设想，运用心理描写并贯串以解释出之。首二句言却聘之由，遵古礼也，非怜女也，自是书香门第之本色。次二句为亚罗叹息而咏也。五句“翠被春灯”，华艳之词而下以“拥夜寒”三字反衬之，遂倍觉伤感。六句言亚罗于未婚婿之深情。七、八两句，乃六句之进一层叙写，所谓挺笔是也。“背人呜咽”，原欲“一死酬郎”，而却“未将”者，乃欲得亲娱，以尽孝心，故乃强颜欢笑--“向人欢”。苦用心处，焉得不令人倍加怜惜，而又无能为助乎！后四句，前则反用弄玉、萧史及文箫、吴采鸾故事，感喟为深，后用景烘托，足以传情。

香径春幽去玩花，强随阿母上归槎。姑苏城襄长春巷，不道夫家是外家。重来门巷还如旧，强唤姑嫜呼舅母。姑嫜泪眼不曾乾，更为佳儿怜佳妇。

此段写其随母归宁之情，并从而点出其亲属之关系。直叙而略，其情如见。两个“强”字，倍增其苦心。

琴书寂寞卷春衣，肠断空床落燕泥。不见熏香荀令院，蘼芜绿遍画楼西。娥眉由是悲今昨，怯空房掩罗幕。月照幽叹鸟暗惊，风回倩影花微落。吴宫花木绕妆楼，皓齿明眸怨不休。尽日碧桃风满树，独眠人起嫩梳头。

