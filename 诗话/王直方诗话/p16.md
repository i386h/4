<!-- { "loadSidebar": true } -->
　②《玉屑》引至此。 
　　二五五、东坡效山谷体
　　东坡《送杨孟容诗》云：“我家峨眉阴，与子同一邦。相望六十里，共饮玻瓈江。江山不违人，遍满千家窗。但苦窗中人，寸心不自降。子归治小国，洪钟噎微撞。我留侍玉堂，①弱步欹丰扛。后生多高才，名与黄童双。不肯入州府，故人余老庞。殷懃与问讯，爱惜霜眉庞。何以待我归？寒醅发春缸。”盖效山谷体作也。山谷云：“子赡诗句妙一世，乃云效庭坚体，退之戏效孟郊、樊宗师之比，以文滑稽耳。恐后生不解，故次韵道之曰：‘我诗如曹郐，浅陋不成邦。公如大国楚，吞五湖三江。赤壁风月笛，玉台云雾窗。句法提一律，坚城受我降。枯松倒涧壑，波涛所春撞。万牛挽不前，公乃独力扛。诸人方嗤点，渠非晁张双。但②怀相识察，床下拜老庞。小儿未可知，客或许敦庞。诚堪婿阿巽，买红缠酒缸。’”欧阳文忠亦尝效圣俞体作一篇，有云：“嘉子治新园，乃在太行谷。”题刘羲叟家园也。(《丛话》前四十二) 
----------------
　①《东坡集》“堂”作“座”。
　②《山谷诗内集》“但”作“袒”。 
　　二五六、山谷赠宗室大年诗
　　宗室大年名令穰，喜微行而善画小景。山谷赠之以诗云：“挥毫不作小池塘，芦荻江边落雁行。虽有珠帘笼翡翠，不忘烟雨罩鸳鸯。”盖有所讥也。(《丛话》前四十八、《宋纪》三十三) 
　　二五七、少游论山谷诗文
　　山谷旧所作诗文，名以《焦尾》、《弊帚》。少游云：“每览此编，辄怅然终日，殆忘食事，邈然有二汉之风。今交游中以文墨称者，未见其比。所谓珠玉在傍，觉我形秽也。”①有学者问文潜模范，曰：“看《退听藁》。”盖山谷在馆中时，自号所居曰退听堂。(《丛话》前四十九、《玉屑》十八、《诗林》四、《宋纪》三十三) 
----------------
　①《诗林》、《宋纪》引至此。 
　　二五八、蜡梅诗
　　蜡梅，山谷初见之，作二绝。一云：“金蓓鏁春寒，恼人香未展。虽无桃李颜，①风味极不浅。”一云：“体熏山麝脐，色染蔷薇露。披拂不满襟，②时有暗香度。”缘此蜡梅盛于京师，然交游间亦有不喜之者。余尝为作解嘲云：“纷纷红紫虽无韵，映带园林正③要④渠。〔谁遣一枝香最胜，故应有客问⑤何如。”〕⑥(《丛话》前四十九) 
案：《总龟》前二十、《乐趣》十引此则作《玉局遗文》。考为蜡梅解嘲诗不见《东坡集》中，而任渊《山谷诗注》卷五《戏咏蜡梅诗》注引《王立之诗话》，然则此当出《直方诗话》，《总龟》引作《玉局遗文》者，误也。 
----------------
　①《总龟》、《乐趣》引《玉局遗文》“颜”作“红”。
　②《总龟》、《乐趣》引《玉局遗文》“满襟”作“盈怀”。
　③《总龟》、《乐趣》引《玉局遗文》“正”作“却”。
　④《总龟》原注，“要或曰见”。
　⑤《总龟》“问”作“谓”。
　⑥《说诗》、《乐趣》引《玉局遗文》无谁遣二句。 
　　二五九、秦少章诗贫富顿异
　　秦少章初登第，成亲后，和余夜坐绝句：“帏幔高深夜漏长，颇从诗酒傲冰霜。烛花渐暗人初睡，金兽无烟却有香。”读者无不笑其贫富之顿异。(《丛话》前五十、《宋纪》三十二) 
　　二六○、无己和邢惇夫诗
　　邢惇夫以诗寄无己，无己和云：“汉廷用少公何在？不使群飞接羽翰。今代贵人须白发，挂冠高处未宜弹。”盖元祐之初，多用老成故也。(《丛话》前五十一、《诗林》四) 
　　二六一、晁无咎赠曹子方句
　　曹辅字子方，尝为省郎，交游间多以为有智数者。故晁无咎赠诗有“兵甲胸中无敌国”之语。(《丛话》前五十一) 
　　二六二、张文潜王康功诗
　　“白头青鬓隔存没，落日断霞无古今”，此文潜《过宋都诗》，气格似不减老杜也。①“千山送客东西路，一树照人南北枝”，此王康功②诗，〔语意新奇。〕③(《丛话》前五十一、《总龟》前十四、《诗林》四、《玉屑》十八、乐趣四) 
案：《总龟》、《乐趣》引此条均分二节。 
----------------
　①《总龟》此作“余爱张文潜《过宋都》诗云‘白头青鬓有存没，落日断霞无古今’不减老杜”。又《诗林》引至此。
　②《总龟》“康功”下有“推官”二字。
　③《总龟》无此四字。 
　　二六三、一百一韵诗
　　有人以百韵诗献晏公，公读毕曰：“真所谓佳作，但恨却一百一韵耳。”其人归家数其藁，果然。(《丛话》前五十二) 
　　二六四、周知微诗
　　周知微字明老，〔为晋州县尉，到官不数月，不告于州，而径来京师。人问其故，云：“我欲求教授。”至京求之，不得，大醉，一夕而卒。然〕①为诗有可喜者。如《观临〔淮〕②双头白莲图》云：“君③不学叔隗季隗南归晋，又不学大乔小乔东入吴，一种桃根与桃叶，若为化作双芙蕖。临淮政成有余暇，坐令华室生萧洒。鹅溪一幅万里宽，移得浙川④入图画。天空水阔江茫茫，想见女英与蛾皇。九疑云深苍梧远，冰姿泣露⑤不成糚。苦心抱恨何时⑥了，香骨应甘没秋草。不如回首谢秋风，分作尹邢来汉宫”⑦。又《上巳日寒食》有句云：“疾风暴雨悲游子，峻岭崇山非故乡。”亦为可赏，而其狂未见其比也。(《丛话》前五十三、《竹庄》十七) 
案：此则亦见《总龟》前集卷七引《古今诗话》，疑为《总龟》之误。周知微诗，《庚溪诗话》卷下亦称引之。 
----------------
　①《竹庄》无“为晋州县尉”至“然”字诸语。
　②《总龟》引《古今诗话》“临”下有“淮”字。
　③《总龟》引《古今诗话》“君”作“既”。
　④《总龟》引《古今诗话》“浙川”作“断江”。
　⑤《宋纪》三十五“泣露”作“玉泣”。
　⑥《总龟》引《古今诗话》“时”作“年”。
　⑦《竹庄》引至此。 
　　二六五、谚语有理
　　东坡尝曰：“吾乡有一谚云：‘富因校些子，贫为不争多。’此极有理。”(《丛话》前五十四) 
　　二六六、寒食诗
　　东坡云，与郭生游寒溪，主簿吴亮置酒。郭生善作挽歌，酒酣发声，坐为凄然。郭生言恨无佳词，因改乐天《寒食诗》歌之。坐客有泣者。其词曰：“乌啼鹊噪昏乔木，清明寒食谁家哭？风吹日野纸钱飞，古墓累累春草绿。棠梨花映白杨路，尽是死生离别处。冥寞重泉哭不闻，萧萧暮雨人归去。”每句杂以散声。(《玉屑》十六) 
　　二六七、后山嘲秦少章
　　少章登第后方娶。陈后山嘲秦觏云：“长铗归来夜帐空，衡阳回雁耳偏聪，若为借与东风看，无限珠玑咳唾中。”后山作此诗时犹未娶，故多戏句。帐空闻雁之语，皆戏其独宿无寐也。(《诗林》四、《宋纪》三十三) 
　　二六八、徐师川诗同杜子美
　　徐师川《紫宸早朝诗》一联云：“黄气远临天北极，紫宸位在殿中央。”以予观之，乃全是杜子美“玉几犹来天北极，朱衣只在殿中间”一联也。(《优古堂诗话》、《能改斋漫录》八) 
　　二六九、巧　对
　　或云，“一则仲父，二则仲父”，可对“千不如人，万不如人”。(《能改斋漫录》一) 
　　二七○、牡丹诗
　　《宾护尚书故实》云：“牡丹盖近有，国朝文士集中无牡丹诗。云：①尝言杨子华有画牡丹处极分明。子华，北齐人，则知牡丹花亦已久矣。”予观文忠公所为《花品序》云：‘牡丹初不载文字，自则天以后始盛，然未闻有以名者，如沈、宋、元、白皆善咏花，当时有一花之异，必形篇什，而寂无传焉。唯刘梦得有诗，但云一丛千朵，亦不云其美且异也。”然余犹以此说为非，“惟有牡丹真国色，花开时节动京城”，岂不云美也。白乐天诗：“人人散后君须记，归到江南无此花。”又唐人诗云：“国色朝酣酒，夭香夜染衣。”岂得为无人形于篇什！(《能改斋漫录》五) 
案：吴曾云，余按崔豹《古今注》云：“芍药有二种，有草芍药，有木芍药。木者花大而色深，俗呼为牡丹。”又《安期生服炼法》：“芍药二种，一者金芍药，二者木芍药，救病金芍药色白多脂肉，木芍药色紫瘦多味苦。”以此知由汉以来，以牡丹为木芍药耳。故温庭筠诗云：“山寺明媚木芍药，野马叫噪官虾蟆。”温犹袭旧名，则知前此非不载牡丹也。 
----------------
　①《尚书故实》“云”作“张公”。 
　　二七一、东坡作夏侯太初论
　　东坡十岁时，老苏令作《夏侯太初论》，其间有“人能碎千垒之璧，不能无失声于破釜；能搏猛虎，不能无变色于蜂虿”之语。老苏爱之，以少时所作，故不传。然东坡作《颜乐亭记》与《黠鼠赋》，凡两次用之。(《优古堂诗话》作《王立方诗话》、《能改斋漫录》八) 
　　二七二、斧凿痕与粘皮骨
　　作诗贵雕琢，又畏有斧凿痕，贵破的又畏粘皮骨，此所以为难。李商隐《柳诗》云：“动春何限叶，撼晓几多枝？”恨其有斧凿痕也。石曼卿《梅诗》云：“认桃无绿叶，辨杏有青枝。”恨其粘皮骨也。能脱此二病，始可以言诗矣。(《诗学指南》本《名贤诗旨》、《诗话类编》三) 
案：此说亦见葛立方《韵语阳秋》。 
　　二七三、东坡橄榄诗崖蜜解
　　东坡橄榄诗“待得余甘回齿颊，已轮崖蜜十分甜”。崖蜜，樱桃，出《金楼子》。坡意正为蜜尔。言余甘者，甘味有余，非果中余甘也。(《猗觉寮杂记》上) 
案：朱翌云：“立之见余甘为果，遂以崖蜜为樱桃。杜诗云：‘充肠多薯蓣，崖蜜亦易求’。又云：‘崖蜜松花白’，蜜蜂之蜜也。然则崖蜜，岂专是樱桃。且樱桃非十分甜者，又不与橄榄同时。”是不以直方之说为然。然考王楙《野客丛书》十七谓“坡诗为橄榄而作，疑以樱桃对言。世谓枣与橄榄争曰：“待你回味我已甜了。”正用此意。戴埴《鼠璞》引《南海志》云：“崖蜜子小而黄，壳薄味甘，增城惠阳山间有之，虽不知与樱桃为一物与否，要其类也。”又《墨客挥尘》卷四谓“崖蜜，樱桃也，见《鬼谷子》”。据是，直方说亦未可非。 
　　二七四、岫
　　山谷书会稽公徐浩《宝林寺》诗云：“兹山昔飞来，远自琅邪台，孤岫龟形在，深泉鳗井开。”按《尔雅》山有穴为岫，今季海诗云“孤岫龟形在”，乃不成语。盖谢玄晖云“窗中列远岫”，已误用字，季海又承误尔。(《考古质疑》四引《王归叟诗话》) 
　　二七五、杜诗著意深远
