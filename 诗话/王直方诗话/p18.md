<!-- { "loadSidebar": true } -->
　　诗有句含蓄者，如老杜曰：“勋业频看镜，行藏独倚楼”。郑云叟曰：“相看临远水，独自上孤舟。”有意含蓄者，如《宫词》曰“银烛秋光冷画屏，轻罗小扇扑流萤。天街夜色凉如水，卧看牵牛织女星”，〔又嘲人诗曰“怪来妆阁闭，朝下不相迎，总向春园里，花开笑话声”是也。〕①有句意俱含蓄者，如《九日诗》曰：“明年此会知谁健，醉把茱萸仔细看”，〔宫怨曰“玉颜不及寒鸦色，犹带昭阳日影来”是也。〕②(《乐趣一》、《名言》四) 
案：此则见《冷斋夜话》卷四，亦《乐趣》误引。 
----------------
　①《名言》无“又嘲人诗曰”云云数语。
　②《名言》无“宫怨曰”云云数语。 
　　二九六、箨　龙
　　舒王有诗云：“箨龙将雨绕山行”，而周次元有《游天竺观》诗亦云：“竹笼驻水转山鸣。”余以为当与秦少游同科。(《总龟》前七) 
案：据《总龟》前集卷七所注当为《古今诗话》。然考《总龟》于此文前后所引诸条，均为《直方诗话》，如191《至宝丹》条见《类说》本，239《半夜钟》条见《丛话》前集，即264《周知微》条，《总龟》注明《古今诗话》者，亦为《总龟》之误，见前案语。且此条中有与秦少游同科之语，盖指128《少游诗学东坡》条言，益足证此为《直方诗话》中语。 
　　二九七、巧匠斵山骨
　　荆公过东坡，见案上有石研，甚爱赏，因曰：“当集句赋之。”唱曰：“巧匠断①山骨”，沉吟久之，不能成，因命驾去。(《总龟》二十) 
案：此节据《总龟》所注似应出《玉局遗文》，然考前后所引皆《直方诗话》中语。《总龟》于此页前似有脱文，疑此亦出《直方诗话》。又此事亦见《童蒙诗训》，参阅第14《集句二则》条。 
----------------
　①案“断”当作“斵”。 
　　二九八、可遵诗
　　高致虚云，东坡言过温泉壁上见诗云：“直待众生总无垢，我方清冷混常流。”问人云何①遵作。因作一绝云：“石龙有口口无根，自在流泉谁吐吞？若得众生本无垢，此泉何处觅寒温。”何遵缘此知名。后来京师，每有宾客必出数十篇，读者无不绝倒。(《总龟》二十) 
案：此条据《总龟》所注似应出《玉局遗文》，然称东坡言云云，则似非东坡语。疑此与前节均出《直方诗话》。 
----------------
　①案《东坡集》“何”当作“可”；又“可”上有“长老”二字。 
　　二九九、山谷诗言用人
　　山谷尝有①诗云：“人材包新旧，王度济宽猛。”〔至〕②建中初，又曰：③“闭奸有要道，新旧随宜④收。”又云：“不须要出我门下，实用人材是至公。”〔大抵言朝廷用人也〕。⑤(《山谷诗内集注》二、《外集注》十七) 
----------------
　①《山谷诗集集注》“尝有”作“元祐初”。
　②《外集注》有“至”字。
　③《外集注》“又曰”作“复有句云”。
　④《山谷诗外集》七七《再作答徐天隐诗》“宜”作“才”。
　⑤《外集注》无此语。 
　　三○○、梅诗如橄榄回味
　　欧阳公谓梅圣余诗，始读之则叹莫能及，后数日，乃渐有味，何止橄榄回味，久方觉永。(《山谷诗内集注》二) 
　　三○一、消　梅
　　消梅，京师有之，不以为贵；因余摘遗山谷，山谷作数绝，①遂名振于长安。(《山谷诗内集注》十一) 
----------------
　①案《山谷诗内集》卷十一有《戏答晁深道乞消梅》二首。 
　　三○二、驾鹅诗
　　古人有诗：“驾鹅引颈回，似我胸中字。右军数能来，不为口腹事。”①或曰山谷诗，非也。(《山谷诗外集注》十五) 
----------------
　①今此诗见《山谷诗外集》卷十五。 
　　三○三、小儿拳
案：《山谷诗内集》卷一《赣上食莲有感诗注》云：“公诗有‘蕨芽已作小儿拳’之句，张阁见之，云：‘此忍人也。’时阁为河内推官，与通判葛繁皆蔬食诵经，故有此语。王直方云：‘今此亦云么荷拳如小儿手，两用皆有妙处。’”是此亦《直方诗话》中语，伹不能知其原文。 
　　三○四、山谷游籍田诗
案：《山谷诗内集》卷三《次韵曾子开舍人游籍田载荷花归诗》：“美物有佳实，翦房助加笾。珠宫紫贝阙，足此水府仙。郁郁冠盖宅，追奔易雕年。能从物外赏，真是区中贤。仍闻载后乘，笼烛照婵娟。”《注》云：“《王立之诗话》载此诗。一本云：‘令君诚重客，食前颇加笾。西汉足膴仕，东观多臞仙。何时载尊俎，坌入观少年。及此归沐早，少休从事贤。传觞定可醉，下箔出婵娟。” 
　　三○五、山谷送秦少章诗
案：《山谷诗内集》卷十一《送少章从翰林苏公余杭诗》：“斑衣儿啼真自乐，从师学道也不恶。但使新年胜故年，即如常在郎罢前。”《注》云：“言少章傥从苏公问学日新，即所谓以志养志者，何必以不远其亲为孝哉！《王立之诗话》谓山谷此句盖有深意。”是《直方诗话》中当亦有论此诗者。 
　　三○六、韩愈鼾睡诗
案：《韵语阳秋》卷一谓“《归叟诗话》载《鼾睡诗》一篇，以为韩退之遗文，其实非也”。则《王直方诗话》当有论韩此诗之文。


