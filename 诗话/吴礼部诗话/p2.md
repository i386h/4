<!-- { "loadSidebar": true } -->
　　卫武公《抑戒宾筵》二诗，极言荒湛之失，本以刺王，而引以自归。至于丧乱回遹等语，皆所不讳，盖所以致其警戒之切尔，旧序之言为是。韦苏州《逢杨开府》诗云：“少事武皇帝，无赖恃恩私。身作里中横，家藏亡命兒。朝持摴蒲局。暮窃邻家姬。司隶不敢捕，立在白玉墀。骊山风雪夜，长杨羽猎时。一字都不识，饮酒肆顽痴。武皇升仙去，憔悴被人欺。读书事已晚，把笔学题诗。两府始收迹，南宫谬见推。非才果不容，出守抚茕嫠。忽逢杨开府，论书涕俱垂。坐客何由识，惟有故人知。”此盖韦公因见当时三卫恣横，身在其列，故托以自言，亦古人之意。论者遂谓韦少豪纵不羁，晚始折节，所谓对痴人谈梦也。使真为自言，则窃姬之丑，不识字之愚，何至如此历举乎？

　　崔颢《黄鹤楼》诗，题下自注云：“黄鹤，乃人名也。”其诗云：“昔人已乘白云去，此地空余黄鹤楼。”云乘白云，则非乘鹤矣。《图经》载费文袆登仙驾鹤于此，《齐谐志》载仙人子安乘黄鹤过此，皆因黄鹤而为之说者，当以颢之自注为正。张南轩辨费文袆事妄，谓黄鹤以山得名，或者山因人而名之欤？李邕《岳麓寺碑》，题江夏黄仙鹤刻，邕书好自刻之，此固邕寓名，然亦可见相传之旧矣。

　　《北山》诗后三章，“或燕燕居息”以下凡十二句，皆首用“或”字。韩公《南山》诗盖本此。卢仝《放鱼》诗，亦连六句用“或”字。《南山》之作，仝固得于自击也。

　　方崧卿《韩文举正》后有附录等，裒集后人有及韩公事甚悉，而李商隐读韩诗甚壮伟，独不及载，何也？王伯大所刻本音释中载之。

　　元微之《连昌宫词》，多重用韵“竹”“速”“录”“屋”“续”等。《渔隐丛话》载古人重用韵甚多，而未及此。

　　“有客来相问，如何是治生。但存方寸地，留与子孙耕。”此贺水部诗。贺，唐末五代时得道者。东坡以五诗纪其事，详见《汪浮溪集》。名亢，陈后山所为作传者。

　　沈存中云：“婺州金华山有松石。”陆龟蒙《笠泽丛书》：“松石为琴荐。”姜特立《松石歌》：“壶山柏木不足道，康干节理由人为。”注：“壶山有柏，半化为石，余是坚木。回纥康干河有松，人斫之投水中，三年化为石，节理皆松也。”陆放翁《断碑叹》云“二萧同起南兰陵，正如文叔与伯升。至今人悲大萧死，赍恨不见梁家兴”云云，盖咏萧懿祠堂碑也。懿忠而衍篡，事具史传明甚多而翁误乃如此。又《筹笔驿》云：“一等人间管城子，不堪谯叟作降笺。”按《三国志》谯周为后主画降策，而降表乃却正所为，亦误也。

　　昔人讥王介甫“残菊飘零满地金”之句，以秋英不比春花落，公引《楚词》为证。或谓“落”，初也，始也，如落成之落。愚谓《楚词》“落英”与“坠落”对言，屈子似非指“落”为“始”者，读者不以辞害意可也。硃子不释“落”字，亦阙疑之意。硃文公赠人诗云：“知君亦念我，相望平声两咨嗟。”今按“望”字作去声读自可；而注平声者，岂以其音之调乎？文公之于诗，其精如此。

　　辘轳出入用韵，必有奇句乃可，如李师中送唐介诗是也。若句韵建党，用此何为。又必用韵连而声协者，若东冬、寒山、爻豪、清青之类，今人乃间越用之，或一在上平，一在下平，皆非是。

　　旧作集句，用东坡“庭下已生书带草”句对唐人“马头初见米囊花”，以为的切。近阅张祐诗，有云“碧抽书带草，红节米囊花”，已有此句矣。

　　旧得黄可玉《江行小藁》，读其《望九峰山》诗云“看山如觅孟万年，君自求之眉睫间。病翁生愁午睡去，舟行失却九峰山。前瞻数点颇銛锐，沿流计程只此是”云云，爱其意新而语佳。后阅程致道北山集望九华山诗序云：“船发大云仓五十里许，顾江南众江中，有数峰奇爽特异，一见即知其为九华，问篙人，果然。”因知褚季野于广会中识孟万年，正应如此，黄岂尝见此邪？不然，则诗人胸次之妙，固有不约而同者。

　　唐子西诗文皆精确，前辈谓其早及苏门，不在秦晁下。以予评之，规模意度，殆是陈无己流亚也。世称宋诗人，句律流丽，必曰陈简斋；对偶工切，必曰陆放翁。今子西所作，流布自然，用故事故语，融化深稳，前乎二公已有若人矣。《刘后村诗话》尝举十余联，考其集中，盖不胜举也。《春日郊外》诗“水生看欲到垂杨”，绝句“疑此江头有佳句，为君寻取却茫茫”，简斋有“水光忽到树”及“忽有好诗生眼底，安排句法已难寻”之句，非袭用其语，则亦暗合者与。

　　作诗之妙，实与景遇，则语意自别。古人模写之真，往往后人耳目所未历，故未知其妙耳。甲寅秋，与黄晋卿夜宿杭佑圣观，房墙外有古柏一株，月光隔树，玲珑晃耀。晋卿曰：“此可赋诗。”后阅默成潘公集，有一诗云：“圆月隔高树，举问何以名。镜悬宝丝网，灯晃云母屏。”序称：“因见日未出木表，光景清异，与诸弟约赋。”夜梦人告何不用下二句，乃知此夕发兴，与潘公不殊。又壬戌四月，予过京口，遇谢君植，同登北固，临视大江，风起浪涌，往来帆千百，若凝立不动者，因忆古人“千帆来去风，帆远却如闲”之句，诚佳语也。此类甚多，姑记二条，与朋友所共知者。

　　大德丙午，师道侍先君在仙居，郭外数里南峰僧寺，山水颇清绝，尝一至焉。寺有监光轩，宋季名士吴谅直翁讲授其上，壁间题刻诗词，甚有佳者，略记三首于后。郭三益诗云：“山光竹影交寒辉，下有碧浸吹涟漪。沙痕隐隐白鸟去，石声凿凿扁舟归。芝兰发香禅味远，云务吐秀人家稀。须知春事不可挽，杜鹃已绕林中飞。”郭南渡后人，尝为令。陈碧栖仁玉骚词云：“怀佳人兮山扃，蹑烟霏兮步轻。蹇独立兮山上，空山无人兮寒松自声。怀佳人兮何许，白云封关兮猿鹤看户。羌有怀兮曷愬，风虚徐兮檐铎语。迟佳人兮未来，聊逍遥兮容与。”陈有文名，以白衣召用，作此时年甚少，盖怀吴谅直翁也。又有徐一初《九日登高摸鱼兒》词盖丙子后作：“对茱萸一年一度，龙山今在何处？参军莫道无勋业，消得从容尊俎。君看取，便破帽飘零，也博名千古。当年幕府，知多少时流，等闲收拾，有个客如许。追往事，满目山河晋土，征鸿又过连羽。登临莫上高层望，怕见故宫禾黍。觞绿醑，浇万斛牢愁，泪阁新亭寸。黄花无语，毕竟是西风□□披拂，犹识旧时主。”亦感慨之作也。

　　仙居求爱庐先辈说僧清壹诗，略记一二。《寄无著》云：“逢人称宿腊，玄解少人知。俗浊唯贪隐，禅高不碍诗。水连秋杖屦，石上雪须眉。鸡犬添邻曲，还同赋此芝。”《寄万先辈》云：“归从衡岳此身清，老校君书眼倍明。白屋有田供伏腊，青云无梦到公卿。频挑野菜招僧至，少著深衣入郭行。早岁自嗟行役远，失将诗律问先生。”万名哲，字愚公，亦善诗。《中秋寄陈碧栖》云：“秋气清如此，秋花香奈何。人生还健在，月色况明多。有酒君当醉，无愁我欲歌。楼高俯松顶，谁共酌姮娥。”绝句云：“少日时时负百忧，从人络马与牵牛。中年置此身如竹，荏苒风前得自由。

　　宋高宗大字草书《杜花》诗云：”秋入幽岩桂影团，香深粟粟照林丹。应随王母瑶池晓，染得朝霞下广寒。“后题复古殿御书。先大父有以碑本作两大幅，挂堂上，盛正卿太傅见之，为考某年月赐某人，以书来言之，后俱不存。天历己巳岁，予过江西南康郡学，见石刻在焉，因摹以归，惜不能记盛公之语，第叹其博识而已。

　　政和二年三月廿四日，鄜延帅府大阅，即席呈献帅座贾公《岂歌》十首，杨景一：”旌旗风暖飏春晖，的砾寒光照铁衣。壮士衔枚听传令，边鸿敢傍阵云飞。“二：“春天罢清笳听凯歌，行营细柳拂彫戈。征人尽道从军乐，城上黄云喜气多。”三：“天兵十万拥貔貅，紫塞年年大有秋。不是颉羌求款附，为君唾手取灵州。”四：“正塞从来豫虏谋，好将忠赤报衙头。速修朝觐趋丹凤，乞汝河十二州。”五：“王畿诸将戍沙场，亦有家书寄雁行。不说边庭征战苦，侍郎恩意似汾阳。”六：“丈八蛇矛锦甲新，虬须虎颈汉将军。弯弓盘马当牙帐，双发鸣髇入塞云。”七：“控弦十万汉蕃兵，行鼓分屯细柳营。白面元戎心似铁，不教疠羌骑近长城。”八：“崆峒猛士射雕远，三石雕弓月样弯。为问辕门何似勇，划骑生马注南山。”九：“招马红旗绣浪开，战鼙百面打春雷。南山万仞阴崖险，似箭红尘一溜来。”十：“宿麦斜桑满塞垣，弯弓不复射游魂。华戎说罢干戈事，万岁山呼荷至尊。”十首颇有古作者风，旧得之杨志行待制，所惜其人不著，故录之。

　　陆秀夫抱幼主沉海，诸公作挽诗，惟盛元仁一章为冠：“紫宸黄阁共楼船，海气昏昏日月偏。平地已无行在所，丹心犹数中兴年。生投鱼腹不见水，死抱龙髯欲上天。板荡纯臣有如此，流芳青史更无前。”盛号虎林。

　　吴琳禹玉号存吾，履斋之子，书法奇逸，诗亦高胜。早年倅婺，题诗鹿田西寺壁云：“为从吏隐招提宿，相望城中隔几尘。云暗雨来疑是晚，山深寒在不知春。锄松得石添幽径，接竹通泉隔近邻。此去又寻三洞约，初平应怪我来频。”“在”字元作“重”，既去之，明日，遣小吏持片纸覆其上。予以至治壬戌，与张子长游寺中，时亦春深雨寒，冥坐云雾中，尝作志道其事。后数年为定量城录事，舍馆存吾故第，其孙锳子彦出家集，乃缺此篇，因写遗之，并和一章云。

　　尝见何钦无适好写竹，赋云：“稜栾兮娟娟，玉立兮露寒。翠青葱兮荟蔚，凤鸾舞兮琅玕。风之来兮天之庭，过岩谷兮韵秋声。金琐碎兮满地，日晖晖兮净明。若有人兮凛高节，历岁寒兮傲霜雪。我欲从之兮路绝，隔秋水兮共明月。”词旨清绝可爱。後阅赵石泉道士诗集，载此篇，云是海陵王崿山父作。近见一隶字大书石本，崿所书者，题作《清凉寺竹赋》云。

　　韩魏公手书《早夏》三诗，备萧散闲适之趣，《安阳集》所无，今录于後。二绝句云：“脱帻吏休後，凭轩风快馀。瀑泉增濑急，新叶补林疏。”“暑初水热，观阁进轻凉。果熟愁枝重，荷生觉渚香。”律诗云：“十里溪源注北塘，贮成宽碧澹泱泱。新蒲弱荇参差绿，去鹜来凫断续行。一缆轻波摇鹢舸，满罾斜日晒鱼梁。使君思拙无清梦，高柳阴成草自长。”

