<!-- { "loadSidebar": true } -->
　　诗终篇有操纵，不可拘用一律。苏子瞻「林行婆家初闭户，翟夫子舍尚留关」。始读殆未测其意，盖下有「娟娟缺月黄昏后，袅袅新居紫翠间。系懑岂无罗带水，割愁还有剑铓山」四句，则入头不怕放行，宁伤于拙也！然系懑罗带、割愁剑铓之语，大是险诨，亦何可屡打。
　　长篇最难，晋、魏以前，诗无过十韵者。盖常使人以意逆志，初不以序事倾尽为工。至老杜〈述怀〉、〈北征〉诸篇，穷极笔力，如太史公纪、传，此固古今绝唱。然〈八哀〉八篇，本非集中高作，而世多尊称之不敢议，此乃揣骨听声耳，其病盖伤于多也。如李邕、苏源明诗中极多累句，余尝痛刊去，仅各取其半，方为尽善，然此语不可为不知者言也。
　　〈江干初雪图〉真迹，藏李邦直家，唐蜡本。世传为摩诘所作，末有元丰间王禹玉、蔡持正、韩玉汝、章子厚、王和甫、张邃明、安厚倾七人题诗。建中靖国元年，韩师朴相，邦直、厚卿同在二府，时前七人者所存惟厚卿而已，持正贬死岭外，禹玉追贬，子厚方贬，玉汝、和甫、邃明则死久矣，故师朴继题其后曰：「诸公当日聚岩廊，半谪南荒半已亡。惟有紫枢黄阁老，再开图画看潇湘。」是时邦直在门下，厚卿在西府，紫枢黄阁，谓二人也。厚卿复题云：「曾游沧海困惊澜，晚涉风波路更难。从此江湖无限兴，不如祇向画图看。」而邦直亦自题云：「此身何补一豪芒，三辱清时政时堂。病骨未为山下土，尚寻遗墨话存亡。」余家有此摹本，并录诸公诗续之，每出慨然。自元丰至建中靖国几三十年，诸公之名宦亦已至矣，然始皆有愿为图中之游而不暇得，故禹玉云：「何日扁舟载风雪，却将蓑笠伴渔人。」玉汝云：「君恩未报身何有，且寄扁舟梦想中。」其后废谪流窜，有虽死不得免者，而江湖间此景无处不有，皆不得一偿。厚卿至为危词，盖有激而云，岂此景真不可得，亦自不能践其言耳。
　　韩持国虽刚果特立，风节凛然，而情致风流，绝出流辈。许昌崔象之侍郎旧第，今为杜君章
　　诗之用事，不可牵强，必至于不得不用而后用之，则事词为一，莫见其安排斗凑之迹。苏子瞻尝为人作挽诗云：「岂意日斜庚子后，忽惊岁在己辰年。」此乃天生作对，不假人力。温庭筠诗亦有用甲子相对者，云：「风卷蓬根屯戊已，月移松影守庚申。」两语本不相类。其题云：「与道士守庚申，时闻西方有警事。」邂逅适然，固不可知，然以其用意附会观之，疑若得此对而就为之题者。此蔽于用事之弊也。
　　前辈诗材，亦或预为储蓄，然非所当用，未尝强出。余尝从赵德麟假陶渊明集本，盖子瞻所阅者，时有改定字，末手题两联云：「人言卢杞有奸邪，我觉魏公真妩媚。」又「愧花黄，举子忙；促织鸣，懒妇惊」。不知偶书之邪，或将以为用也？然子瞻诗后不见此语，则固无意于必用矣。王荆公作韩魏公挽词云：「木嫁曾闻达官怕，山颓今见哲人萎。」或言亦是平时所得。魏公之薨，是岁适雨木冰，前一岁华山崩，偶有二事，故不觉尔。
　　世言社日饮酒治聋，不知其何据。五代李涛有〈春社从李昉求酒诗〉云：「社公今日没心情，为乞治聋酒一瓶。恼乱玉堂将欲遍，依稀巡到第三厅。」昉时为翰林学士，有日给内库酒，故涛从乞之，则其传亦已久矣。社公，涛小字也。唐人在庆侍下，虽达官高年，皆称小字。涛性疏达不羁，善谐谑，与朝士言，亦多以社公自名，闻者无不以为笑。然亮直敢言，后官亦至宰相。
　　韩退之〈双鸟诗〉，殆不可晓。顷尝以问苏丞相子容，云：「意似是指佛、老二学。」以其终篇本末考之，亦或然也。
　　杜子美〈病柏〉、〈病橘〉、〈枯棕〉、〈枯楠〉四诗，接兴当时事。〈病柏〉当为明皇作，与〈杜鹃行〉同意。〈枯棕〉比民之残困，则其篇中自言矣。〈枯楠〉云：「犹含栋梁具，无复霄汉志。」当为房次律之徒作。惟〈病橘〉始言「惜哉结实小，酸涩如棠梨」，末以比荔枝劳民，疑若指近幸之不得志者。自汉、魏以来，诗人用意深远，不失古风，惟此公为然，不但语言之工也。
　　刘贡父以司空图诗中咄喏二字，辩《晋书》所载石崇豆粥咄嗟而办，谓误以喏为嗟，非也。孙楚诗自有「三命皆有极，咄嗟不可保」之语，此亦岂是以喏为嗟？古今语言，固有各出于一时，本不与后世相通者。咄、嗟，皆声也。自晋以前，未见有言咄，殷浩所谓咄咄逼人，盖拒物之声，嗟乃叹声，咄嗟犹言呼吸，疑是晋人一时语，故孙处亦云尔。
　　顷见晁无咎举鲁直诗：「人家园橘柚，秋色老梧桐。」张文潜云：「斜日两竿眠犊晚，春波一顷去凫寒。」皆自以为莫能及。
　　王荆公诗有「老景春可惜，无花可留得。莫嫌柳浑青，终恨李太白」之句，以古人姓名藏句中，盖以文为戏。或者谓前无此体，自公始见之。余读权德舆集，其一篇云：「蕃宣秉戎寄，衡石崇位势。年纪信不留，弛张良自媿。樵苏则为惬，瓜李斯可畏。不顾荣宦尊，每陈农亩利。家林类岩巘，负郭躬敛积。忌满宠生嫌，养蒙恬胜智。疏钟皓月晓，晚景丹霞异。涧谷永不谖，山梁翼无累。颇符生肇学，得展禽尚志。从此直不疑，支离疏世事。」则德舆已尝为此体，乃知古人文章之变，殆无遗蕴。德舆在唐不以诗名，然词亦雅畅，此篇虽主意在立别体，然亦自不失为佳制也。
　　〈卷中〉
　　杨大年、刘子仪皆喜唐彦谦诗，以其用事精巧，对偶亲切。黄鲁直诗体虽不类，然亦不以杨、刘为过。如彦谦〈题汉高庙〉云：「耳闻明主提三尺，眼见愚民盗一抔」。虽是着题，然语皆歇后。一抔事无两出，或可略土字；如三尺，则三尺律、三尺喙皆可，何独剑乎？「耳闻明主」，「眼见愚民」，尤不成语。余数见交游，道鲁直语意殊不可解。苏子瞻诗有「买牛但自捐三尺，射鼠何劳挽六钧」，亦与此同病。六钧可去弓字，三尺不可去剑字，此理甚易知也。
　　苏子瞻尝两用孔稚圭鸣蛙事，如「水底笙蟥蛙两部，山中奴婢橘千头」。虽以笙簧易鼓吹，不碍其意同。至「已遣乱蛙成两部，更邀明月作三人」，则成两部不知为何物，亦是歇后。故用事宁与出处语小异而意同，不可尽牵出处语而意不显也。
　　学者多议子瞻「木杪见龟趺」，以为语病，为龟趺不当出木杪。殊未之思。此题程筠光墓归真亭也，东南多葬山上，碑亭往往在半山间，未必皆平地，则下视之龟趺出木杪，何足怪哉！
　　李荐，阳翟人，少以文字见苏子瞻，子瞻喜之。元佑初知举，荐适就试，意在必得荐以魁多士。及考，章援程文，大喜，以为荐无疑，遂以为魁。既拆号，怅然出院。以诗送荐归，其曰：「平时谩识古战场，过眼终迷日五色。」盖道其本意。荐自是学亦不进，家贫，不甚自爱，尝以书责子瞻不荐己，子瞻后稍薄之，竟不第而死。
　　刘季孙，平之子，能做七字，家藏书数千卷，善用事。〈送孔宗翰知扬州诗〉有云：「诗书鲁国真男子，歌吹扬州作贵人。」多称其精当。为杭州铃辖，子瞻作守，深知之。后尝以诗寄子瞻云：「四海共知霜满鬓，重阳曾插菊花无？」子瞻大喜。在颍州和季孙诗，所谓「一篇向人写肝肺，四海知吾双鬓斑」。盖记此也。
　　文同，字与可，蜀人，与苏子瞻为中表兄弟，相厚。为人靖深，超然不撄世故。善画墨竹，作诗骚亦过人。熙宁初，时论既不一，士大夫好恶纷然，同在馆阁，未尝有所向背」时子瞻数上书论天下事，退而与宾客言，亦多以时事为讥诮，同极以为不然，每苦口力戒之，子瞻不能听也。出为杭州通判，同送行诗有「北客若来休问事，西湖虽好莫吟诗」之句。及黄州之谪，正坐杭州诗语，人以为知言。
　　杨文公在翰林，以谗佯狂去职，然圣眷之不衰。闻疾愈，即起为郡，未几，复以判秘监召。既到阙，以诗赐之曰：「琐闼往年司制诰，共嘉藻思类相如。蓬山今日诠坟史，还仰多闻过仲舒。报政列城归觐后，疏恩高阁拜官初。诸生济济弥瞻望，铅椠咨询辨鲁鱼。」祖宗爱惜人材，保全忠贤之意如此。文公后卒与寇莱公力排宫闱，协议大策，功虽不终，其尽力于国者，亦可以无愧也。
　　古诗有离合体，近人多不解。此体始于孔北海，余读《文类》，得北海四言一篇云：「渔公屈节，水潜匿方，与时进止，出寺弛张。吕公矶钓，阖口渭旁，九域有圣，无土不王。好是正直，女回于匡，海外有截，隼逝鹰扬。六翮将奋，羽仪未彰，龙蛇之蛰，俾也可忘。玟琁隐曜，美玉韬光。无名无誉，放言深藏，按辔安行，谁谓路长。」此篇离合「鲁国孔融文举」六字。徐而考之，诗二十四句，每四句离合一字。如首章云：「渔父屈节，水潜匿方，与时进止，出寺弛张。」第一句渔字，第二句水字，渔犯水字而去水，则存者为鱼字。第三句有时字，第四句有寺字，时犯寺字而去寺，则存者为日字。离鱼与日而合之，则为鲁字。下四章类此。殆古人好奇之过，欲以文字示其巧也。
　　刘丞相莘老殿试时，苏丞相子容为详定官。子容后尹南京，莘老复佥判在幕中，相与欢甚。元佑初，莘老自中司入为左丞，子容犹为翰林学士承旨，及莘老迁黄门，子容始为左丞。莘老宿东省，尝以诗寄子容云：「膺门早岁预登龙，佥幕中间托下风。敢谓弹冠烦贡禹，每思移疾避胡公。」盖记前事。而子容答之，有「末路自惊黄发老，平时曾识黑头公」之句，当时以为盛事。又三年，莘老既相而罢，子容始践其位云。
　　王荆公少以意气自许，故诗语惟其所向，不复更为涵蓄。如「天下苍生待霖雨，不知龙向此中蟠」，又「浓绿万枝红一点，动人春色不须多」，「平治险秽非无力，润泽焦枯是有材」之类，皆直道其胸中事。后为群牧判官，从宋次道尽假唐人诗集，博观而约取，晚年始尽深婉不迫之趣。乃知文字虽工拙有定限，然亦必视初壮，虽此公，方其未至时，亦不能力强而遽至也。
　　高荷，荆南人，学杜子美作五言，颇得句法。黄鲁直自戎州归，荷以五十韵见，鲁直极爱赏之，尝和其言，有云：「张侯海内长句，晁子庙中雅歌，高郎少加笔力，我知三杰同科。」张谓文潜，晁谓无咎也。无咎闻之，颇不平。荷晚为童贯客，得兰州通判以死。既不为时论所与，其诗亦不复传云。
　　《雪浪斋日记》云：高子勉上山谷诗云：「点检金闺彦，飘零玉笋班。尚令清庙器，犹隔鬼门关。」为谷所喜。又子勉诗云：「沙软绿头相并鸭，水深红尾自跳鱼。」怪丽之甚。
