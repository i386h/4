<!-- { "loadSidebar": true } -->
　　张文定安道未第时，贫甚，衣食殆不给，然意气豪举，未尝稍贬。与刘潜、李冠、石曼卿往来山东诸郡，任气使酒，见者皆倾下之。沛县有汉高祖庙并歌风台，前后题诗人甚多，无不推颂功德，独安道〈高祖庙诗〉曰：「纵酒疏狂不治生，中阳有土不归耕。偶因乱世成功业，更向翁前与仲争。」又〈歌风台〉曰：「落魄刘郎作帝归，樽前感慨〈大风〉诗。淮阴反接英、彭族，更欲多求猛士为？」盖自少已不凡矣。
　　京师职事官，旧皆无公廨，虽宰相执政，亦僦舍而居，每遇出省或有中批外奏急速文字，则省吏遍持于私第呈押，既稽缓，又多漏泄。元丰初，始建东西府于右掖门之前，每府相对为四位，俗谓之八位。裕陵幸尚书省，驻辇环视久之。时张侍郎文裕以诗庆宰执，元参政厚之和云：「黄阁势连东凤阙，紫枢光直右银台。」盖东府与西阙相近，西府正直右掖门。崇宁末，蔡鲁公罢相，始赐第于梁门外；大观初再入，因不复迁府居。自是相继，何丞相伯通、郑丞相达夫与今王丞相将明，皆赐第，援鲁公例，皆于私第治事，而二府往往多虚位，或为书局官指射以置局，与元丰本意稍异也。
　　俞紫芝字秀老，扬州人，少有高行，不娶，得浮图心法，所至翛然，而工于作诗。王荆公居钟山，秀老数相往来，尤爱重之，每见于诗，所谓「公诗何以解人愁，初日芙蓉映碧流。未怕元、刘争独步，不妨陶、谢与同游」是也。秀老尝有「夜深童子唤不起，猛虎一声山月高」之句，尤为荆公所赏，亟和云：「新诗比旧仍增峭，若许追攀莫太高。」秀老卒于元佑初，惜时无发明之者，不得与林和靖一流，概见于隐逸。其弟澹，字清老，亦不娶，滑稽善谐谑，洞晓音律，能歌。荆公亦善之，晚年作〈渔家傲〉等乐府数阕，每山行，即使澹歌之。然澹使酒好骂，不若秀老之恬静。一日见公云：「我欲去为浮图，但贫无钱买祠部尔。」公欣然为置祠部，澹约日祝发。既过期，寂无耗，公问其然，澹徐曰：「我思僧亦不易为，公所赠祠部，已送酒家偿旧债矣。」公为之大笑。黄鲁直尝作三诗赠澹，其一云：「有客梦超俗，去发脱尘冠。平明视清镜，正尔良独难。」盖述荆公事也。
　　〈卷下〉
　　姑苏南园，钱氏广陵王之旧圃也。老木皆合抱，流水奇石，参错其间，最为上。王翰林元之为长洲县宰时，无日不携客醉饮，尝有时曰：「他年我若功成后，乞取南园作醉乡。」今园中大堂，遂以醉乡名之。大观末，蔡鲁公罢相，欲东还，诏以园赐公，公即戏以诗示亲党云：「八年帷幄竟何为，更赐南园宠退师。堪笑当时王学士，功名未有便吟诗。」
　　至和、嘉佑间，场屋举子为文尚奇涩，读或不能成句。欧阳文忠公力欲革其弊，既知贡举，凡文涉雕刻者，皆黜之。时范景仁、王禹玉、梅公仪、韩子华同事，而梅圣俞为参详官，未引试前，唱酬诗极多。文忠「无哗战士衔枚勇，下笔春蚕食叶声」，最为警策。圣俞有「万蚁战时春昼永，五星明处夜堂深」，亦为诸公所称。及放榜，平时有声，如刘辉辈，皆不预选，士论颇汹汹。未几，诗传，遂哄哄然，以为主司耽于唱酬，不暇详考校，旦言以五星自比，而待吾曹为蚕蚁，因造为丑语。自是礼闱不复敢作诗，终元丰末几三十年。元佑初，虽稍稍为之，要不如前日之盛。然是榜得苏子瞻为第二人，子由与曾子固皆在选中，亦不可谓不得人矣。
　　苏明允至和间来京师，既为欧阳文忠公所知，其名翕然。韩忠宪诸公皆待以上客。尝遇重阳，忠宪置酒私第，惟文忠与一二执政，而明允乃以布衣参其间，人以为异礼。席间赋诗，明允有「佳节屡从愁里过，壮心时傍醉中来」之句，其意气尤不少衰。明允诗不多见，然精深有味，语不徒发，正类其文。如〈读易诗〉云：「谁为善相应嫌瘦，后有知音可废弹。」婉而不迫，哀而不伤，所作自不必多也。
　　张先郎中字子野，能为诗及乐府，至老不衰。居钱塘，苏子瞻作倅时，先年已八十余，视听尚精强，家犹畜声妓，子瞻尝赠以诗云：「诗人老去莺莺在，公子归来燕燕忙。」盖全用张氏故事戏之。先和云：「愁似鳏鱼知夜永，懒同蝴蝶为春忙。」极为子瞻所赏。然俚俗多喜传咏先乐府，遂掩其诗声，识者皆以为恨云。
　　元厚之知荆南，尝梦至仙府，与三人者联书名，旁有告之曰：「君三人盖兄弟也。」觉而思之，莫知所谓。未几，加入为学士。时韩持国维、杨元素绘先已在院，一日因书奏列名，三人名皆从绞丝，始悟梦中兄弟之意。岂造物以是为戏邪！已而持国、元素皆外补，厚之尹京。后三年，复与元素还职，而邓文约相继为直院，则三人之名又皆从绞丝，盖终始皆同，决非偶然。以此推之，仕宦升沉进退，亦何可以人力计。许大夫选尝作〈四翰林诗〉记其事，厚之和云：「联名适似三株树，传玩惊看五朵云。」此亦一时之异也。
　　晋、魏间诗，尚未知声律对偶，然陆云相谑之词，所谓「日下荀鸣鹤，云间陆士龙」者，乃指为的对。至「四海习凿齿，弥天释道安」之类不一。乃知此体出于自然，不待沉约而后能也。旧不解「四海」、「弥天」为何等语，因读梁慧皎《高僧传》，载凿齿与道安书云：「夫不终朝而雨六合者，弥天之云也；宏渊源而润八极者，四海之流也。」故摘其语以为戏耳。始晋初为佛学者，皆从其师姓，如支遁本姓关，从支谦学，故为支。道安以佛学皆本释迦为师，请以释命氏，遂为定制。则释道安者，亦其姓也。
　　诗语固忌用巧太过，然缘情体物，自有天然工妙，虽巧而不见刻削之痕。老杜「细雨鱼儿出，微风燕子斜」，此十字殆无一字虚设。雨细着水面为沤，鱼常上浮而淰，若大雨则伏而不出矣。燕体轻弱，风猛则不能胜，唯微风乃受以为势，故又有「轻燕受风斜」之语。至「穿花蛱蝶深深见，点水蜻蜓款款飞」，深深字若无穿字，款款字若无点字，皆无以见其精微如此。然读之浑然，全似未尝用力，此所以不碍其气格超胜。使晚唐诸子为之，便当如「鱼跃练波拋玉尺，莺穿丝柳织金梭」体矣。
　　七言难于气象雄浑，句中有力，而纡徐不失言外之意。自老杜「锦江春色来天地，玉垒浮云变古今」，与「五更鼓角声悲壮，三峡星河影动摇」等句之后，尝恨无复继者。韩退之笔力最为杰出，然每苦意与语俱尽。〈和裴晋公破蔡州回诗〉所谓「将军旧压三司贵，相国新兼五等崇」，非不壮也，然意亦尽于此矣。不若刘禹锡〈贺晋公留守东都〉云，「天子旌旗分一半，八方风雨会中州」，语远而体大也。
　　人之材力，信自有限，李翱、皇甫湜皆韩退之高弟，而二人独不传其诗，不应散亡无一篇存者，计是非其所长，故不多作耳。退之集中有〈题湜公安园池诗后〉云：「《尔雅》注虫鱼，定非磊落人。」又有「用将济诸人，舍得业孔、颜」。意若讥其徒为无益，而劝之使不作者。翱见于远游联句，惟「前之讵灼灼，此去信悠悠」。一出之后，遂不复见，亦可知矣。然二人以非所工而不作，愈于不能而强为之，亦可谓善用其短矣。
　　元丰既行官制，准唐故事，定宰相上事仪，以御史中丞押百官班，拜于阶下，宰相答拜于阼阶上。时王禹玉除左仆射，蔡持正右仆射，神宗命即尚书省行之。二人力辞，帝不可，曰：「既以董正治官，不得不正其名分于始，此国体，非为卿设也。」二人乃受命。时元厚之已致仕居吴，以诗贺王禹玉，有「前殿听宣中禁制，南宫看集外朝班。星辰影落三阶下，桃李阴成四海间」之句，时最为盛事。自是相继入相者，皆不复再讲此礼，信不可常行也。
　　刘季孙初以左班殿直监饶州酒，王荆公为江东提刑，巡历至饶，按酒务。始至厅事，见屏间有题小时曰：「呢喃燕子语梁间，底事来惊梦里闲？说与旁人应不解，扙藜携酒看芝山。」大称赏之。问专知官谁所作，以季孙言。即召与之语，嘉叹升车而去，不复问务事。既至传舍，适郡学生持状立庭下，请差官摄州学事，公判监酒殿直，一郡大惊，遂知名云。
　　旧说徐敬业败，与骆宾王俱不死，皆去为浮图以免。宾王居杭州灵隐寺，因续宋之问诗，人始知之，而《新唐书》不载。今宋诗乃见宾王集中，惟题「鹫岭郁岧峣，龙宫隐寂寥」两句是宋作，自「楼观沧海日，门听浙江潮」以后五韵，皆宾王所续。方武后初革命，天下所共疾，敬业与宾王首倡义，则世哀之而为隐藏，理或有之。此诗不知后人因其传而录之宾王集邪，或本集固自为宾王作而收之也？然宾王集乃古本，非后人所裒次者，若此诗当时已自录于集中，则宾王之不死，亦一证也。
　　魏、晋间人诗，大抵专工一体，如侍宴从军之类，故后来相与祖习者，亦但因其所长取之耳。谢灵运〈拟邺中七子〉与江淹〈杂拟〉是也。梁钟嵘作《诗品》，皆云某人诗出于某人，亦以此。然论陶渊明乃以为出于应璩，此语不知其所据。应璩诗不多见，惟《文选》载其〈百一诗〉一篇，所谓「下流不可处，君子慎厥初」者，与陶诗了不相类。五臣注引《文章录》云：「曹爽用事，多违法度，璩作此诗，以刺在位，意若百分有补于一者。」渊明正以脱略世故，超然物外为意，顾区区在位者何足累其心哉？且此老何尝有意欲以诗自名，而追取一人而模放之，此乃当时文士与世进取竞进而争长者所为，何期此老之浅，盖嵘之陋也。
　　江淹〈拟汤惠休诗〉曰：「日暮碧云合，佳人殊未来。」古今以为佳句。然谢灵运「圆景早已满，佳人犹未还」，谢玄晖「春草秋更绿，公子未西归」，即是此意。尝怪两汉间所作骚文，未尝有新语，直是句句规模屈、宋，但换字不同耳。至晋、宋以后，诗人之词，其弊亦然。若是虽工，亦何足道！盖当时祖习共以为然，故未有讥之者耳。
　　嵇康〈幽愤诗〉云：「性不伤物，频致怨憎。惜惭下惠，今愧孙登。」盖志钟会之悔也。吾尝读《世说》，知康乃魏宗室婿。审如此，虽不忤钟会，亦安能免死邪！尝称阮籍口不臧否人物，以为可师，殊不然。籍虽不臧否人，而作青白眼，亦何以异？籍得全于晋，直是早附司马师，阴托其庇耳。史言礼法之士，嫉之如雠，赖司马景王全之。以此而言，籍非附司马氏，未必能脱祸也。今《文选》载蒋济〈劝进表〉一篇，乃籍所作，籍忍至此，亦何所不可为！籍着论鄙世俗之士，以为犹虱处乎□中；籍委身于司马氏，独非□中乎？观康尚不屈于钟会，肯卖魏而附晋乎？世俗但以迹之近似者取之，概以为嵇、阮，我每为之太息也。
