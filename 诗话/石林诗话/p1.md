<!-- { "loadSidebar": true } -->
石林诗话 [宋] 叶梦得着 

　　〈卷上〉 
　　赵清献公以清德服一世，平生蓄雷氏琴一张，鹤与白龟各一，所向与之俱。始除帅成都，蜀风素侈，公单马就道，以琴、鹤、龟自随，蜀人安其政，治声藉甚。元丰间，既罢政事守越，复自越再移蜀，时公将老矣。过泗州渡淮，前已放鹤，至是复以龟投淮中。既入见，先帝问：「卿前以匹马入蜀，所携独琴、鹤，廉者固如是乎？」公顿首谢。故其诗有云「马寻旧路如归去，龟放长淮不再来」者，自纪其实也。
　　刘贡父天资滑稽，不能自禁，遇可谐诨，虽公卿不避。与王荆公素厚，荆公后当国，亦屡谑之，虽每为绝倒，然意终不能平也。元丰末，为东京转运使，贬衡州监酒，虽坐他累，议者或谓尝以时相姓名为戏恶之也。元佑初，起知襄州。淳于髡墓在境内，尝以诗题云：「微言动相国，大笑绝冠缨。流转有余智，滑稽全姓名。师儒空稷下，衡盖尽南荆。赘婿不为辱，旅坟知客卿。」又有续谢师厚善谑诗云：「善谑知君意，何伤卫武公。」盖记前事，且以自解云。
　　晏元献公留守南郡，王君玉时已为馆阁校勘，公特请于朝，以为府签判，朝廷不得已，使带馆职从公。外官带馆职，自君玉始。宾主相得，日以赋诗饮酒为乐，佳诗胜日，未尝辄废也。尝遇中秋阴晦，斋厨夙为备，公适无命，既至夜，君玉密使人伺公，曰：「已寝矣。」君玉亟为诗以入，曰：「只在浮云最深处，试凭弦管一吹开。」公枕上得诗，大喜，即索衣起，径召客治具，大合乐。至夜分，果月出，遂乐饮达旦。前辈风流固不凡，然幕府有佳客，风月亦自如人意也。
　　欧阳文忠公记梅圣俞〈河豚诗〉：「春州生荻芽，春岸飞杨花。」破题两句，已道尽河豚好处。谓河豚出于暮春，食柳絮而肥，殆不然。今浙人食河豚始于上元前，常州江阴最先得。方出时，一尾至直千钱，然不多得，非富人大家预以金噉渔人未易致。二月后，日益多，一尾纔百钱耳。柳絮时，人已不食，谓之斑子，或言其腹中生虫，故恶之，而江西人始得食。盖河豚出于海，初与潮俱上，至春深，其类稍流入于江。公，吉州人，故所知者江西事也。
　　姑苏州学之南，积水弥数顷，旁有一小山，高下曲折相望，盖钱氏时广陵王所做。既积土山，因以其地潴水，今瑞光寺即其宅，而此其别圃也。庆历间，苏子美谪废，以四十千得之为居。旁水作亭，曰沧浪，欧阳文忠公诗所谓「清风明月本无价，可惜只卖四万钱」者也。子美既死，其后不能保，遂屡易主，今为章仆射子厚家所有。广其故址为大阁，又为堂山上，亭北跨水复有山，名洞山，章氏并得之。既除地，发其下，皆嵌空大石，又得千余株，亦广陵时所藏，益以增累其隙，两山相对，遂为一时雄观。土地盖为所归也。
　　王荆公晚年诗律尤精严，造语用字，间不容发。然意与言会，言随意遣，浑然天成，殆不见有牵率排比处。如「含风鸭绿鳞鳞起，弄日鹅黄褭褭垂」，读之初不觉有对偶。至「细数落花因坐久，缓寻芳草得归迟」，但见舒闲容与之态耳。而字字细考之，若经檃括权衡者，其用意亦深刻矣。尝与叶致远诸人和头字韵诗，往返数四，其末篇有云：「名誉子真矜谷口，事功新息困壶头。」以谷口对壶头，其精切如此。后数日，复取本追改云：「岂爱京师传谷口，但知乡里胜壶头。」至今集中两本并存。
　　蔡天启云：「荆公每称老杜『钩帘宿鹭起，丸药流莺啭』之句，以为用意高妙，五字之模楷。他日公作诗，得『青山扪虱坐，黄鸟挟书眠』，自谓不减杜语，以为得意，然不能举全篇。」余顷尝以语薛肇明，肇明后被旨编公集，求之，终莫得。或云，公但得此一联，未尝成章也。
　　禅宗论云间有三种语：其一为随波逐浪句，谓随物应机，不主故常；其二为截断众流句，谓超出言外，非情识所到；其三为函盖乾坤句，谓泯然皆契，无间可伺。其深浅以是为序。余尝戏谓学子言，老杜诗亦有此三种语，但先后不同。「波漂菰米沉云黑，露冷莲房坠粉红」为函盖乾坤句；「以落花游丝白日静，鸣鸠乳燕青春深」为随波逐浪句；以「百年地僻柴门迥，五月江深草阁寒」为截断众流句。若有解此，当与渠同参。
　　欧阳文忠公诗始矫「昆体」，专以气格为主，故其言多平易疏畅，律诗意所到处，虽语有不伦，亦不复问。而学之者往往遂失于快直，倾囷倒廪，无复余地。然公诗好处岂专在此？如〈崇微公主手痕诗〉：「玉颜自古为身累，肉食何人与国谋。」此自是两段大议论，而抑扬曲折，发见于七字之中，婉丽雄胜，字字不失相对，虽「昆体」之工者，亦未易比。言意所会，要当如是，乃为至到。
　　许昌西湖与子城密相附，缘城而下，可策杖往来，不涉城市。云是曲环作镇时，取土筑城，因以其地道潩水潴之。略广百余亩，中为横堤。初但有其东之半耳，其西广于东增倍，而水不甚深。宋莒公为守时，因起黄河春夫浚治之，始与西相通，则其诗所谓「凿开鱼鸟忘情地，展尽江湖极目天」者也。其后韩持国作大亭水中，取其诗名之曰展江。然水面虽阔，西边终易堙塞，数十年来，公厨规利者，遂涸以为田，岁人纔得三百斛，以佐酿酒，而水无几矣。余为守时，复以还旧，稍益开浚，渺然真有江湖之趣。莒公诗更有一篇，中云：「向晚旧滩都浸月，遇寒新水便生烟。」尤风流有味，而世不传，往往但记前联耳。
　　贾文元曲水园在许昌城北，有大竹三十余亩，潩河贯其中，以入西湖，最为佳处。初为本州民所有，文潞公为守，买得之。潞公自许移镇北门，而文元为代。一日，挈家往游，题诗壁间云：「画船载酒及芳辰，丞相园林潩水滨。虎节麟符拋不得，却将清景付闲人。」遂走使持诗寄北门。潞公得之大喜，即以地券归贾氏。文元亦不辞而受。然文元居京师后，亦不复再至，园今荒废，竹亦残毁过半矣。
　　杜正献公自少清羸，若不胜衣，年过四十，鬓发即尽白。虽立朝孤峻，凛然不可屈，而不为奇节危行，雍容持守，不以有所不为为贤，而以得其所为为幸。欧阳文忠公素出其门。公谢事居宋，文忠适来为守，相与欢甚。公不甚饮酒，惟赋诗倡酬，是时年已八十，然忧国之意，犹慷慨不已，每见于色。欧公尝和公诗，有云：「貌先年老因忧国，事与心违始乞身。」公得之大喜，常自讽诵。当时以为不惟曲尽公志，虽其形貌亦在摹写中也。
　　元丰初，虏人来议地界，韩丞相名缜自枢密院都承旨出分画。玉汝有爱妾刘氏，将行，剧饮通夕，且作乐府词留别。翼日，神宗已密知，忽中批步军司遣兵为搬家追送之。玉汝初莫测所因，久之，方知其自乐府发也。盖上以恩泽待下，虽闺门之私，亦恤之如此，故中外士大夫无不乐尽其力。刘贡父，玉汝姻党，即作小诗寄之以戏云：「嫖姚不复顾家为，谁谓东山久不归？〈卷耳〉幸容携婉娈，〈皇华〉何啻有光辉。」玉汝之词，由此亦遂盛传于天下。
　　神宗黄帝天性俭约，奉慈寿宫尤尽孝道。慈圣太后尝以乘舆服物未备，因同天节作珠子鞍辔为寿。神宗一御于禁中，后藏去不复用。一日，与两宫幸后苑赏花，慈圣辇至，神宗及降步亲扶慈圣出辇，屡却不从，闻者太息。慈圣上仙，李奉世时为侍郎，进挽诗，「有珠鞯昔御恩犹在，玉辇亲扶事已非。」盖记此二事，神宗览之泣下。
　　蔡天启云：「尝与张文潜论韩、柳五言警句，文潜举退之『暖风抽宿麦，清雨卷归旗』；子厚『壁空残月曙，门掩候虫秋』，皆为集中第一。」
　　司马温公熙宁间自长安得请留台归，始至洛中，尝以诗言怀云：「三十余年西复东，劳生薄宦等飞蓬。所存旧业惟清白，不负明君有朴忠。早避喧烦真得策，未逢危辱早收功。太平触处农桑满，赢取闾阎鹤发翁。」出处大节，世固不容复议。是时虽以论不合去，而神宗眷礼之意愈厚，然犹以避烦畏辱为言，况其下者乎！元佑初，起相，至是十七年矣，度公之意，初盖未尝以自期也。
　　外祖晁君诚善诗，苏子瞻为集序，所谓「温厚静深如其为人」者也。黄鲁直常诵其「小雨愔愔人不寐，卧听羸马龁残蔬」，爱赏不已。他日得句云：「马龁枯萁喧午梦，误惊风雨浪翻江。」自以为工，以语舅氏无咎曰；「我诗实发于乃翁前联。」余始闻舅氏言此，不解风雨翻江之意。一日，憩于逆旅，闻旁舍有澎湃鼞鞳之声，如风浪之历船者，起视之，乃马食于槽，水与草龃龊于槽间，而为此声，方悟鲁直之好奇。然此亦非可以意索，适相遇而得之也。
　　元丰间，苏子瞻系大理狱。神宗本无意深罪子瞻，时相进呈，忽言苏轼于陛下有不臣意。神宗改容曰：「轼固有罪，然于朕不应至是，卿何以知之？」时相因举轼〈桧诗〉「根到九泉无曲处，世间惟有蛰龙知」之句，对曰：「陛下飞龙在天，轼以为不知己，而求之地下之蛰龙，非不臣而何？」神宗曰：「诗人之词，安可如此论，彼自咏桧，何预朕事！」时相语塞。章子厚亦从旁解之，遂薄其罪。子厚尝以语余，且以丑言诋时相，曰：「人之害物，无所忌惮，有如是也！」时相，王珪也。
　　「开帘风动竹，疑是故人来」，与「徘徊花上月，空度可怜宵」，此两联虽见唐人小说中，其实佳句也。郑谷诗「睡轻可忍风敲竹，饮散那堪月在花」，意盖与此同。然论其格力，适堪揭酒家壁，与市人书扇耳。天下事每患自以为工处着力太过，何但诗也。
　　蜀人石异，黄鲁直黔中时从游最久。尝言见鲁直自矜诗一联云：「人得交游是风月，天开图画即江山。」以为晚年最得意，每举以教人，而终不能成篇，盖不欲以常语杂之。然鲁直自有「山围燕坐图画出，水做夜窗风雨来」之句，余以为气格当胜前联也。
　　诗下双字极难，须使七言五言之间除去五字三字外，精神兴致，全见于两言，方为工妙。唐人记「水田飞白鹭，夏木啭黄鹂」为李嘉佑诗，王摩诘窃取之，非也。此两句好处，正在添漠漠阴阴四字，此乃摩诘为嘉佑点化，以自见其妙，如李光弼将郭子仪军，一号令之，精彩数倍。不然，如嘉佑本句，但是咏景耳，人皆可到，要之当令如老杜「无边落木萧萧下，不尽长江滚滚来」，与「江天漠漠鸟双去，风雨时时龙一吟」等，乃为超绝。近世王荆公「新霜浦溆绵绵白，薄晚林峦往往青」，与苏子瞻「浥浥炉香初泛夜，离离花影欲摇春」，皆可以追配前作也。
