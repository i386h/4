<!-- { "loadSidebar": true } -->
　　晋人多言饮酒有至于沉醉者，此未必意真在于酒。盖时方艰难，人各惧祸，惟托于醉，可以粗远世故。盖自陈平、曹参以来，已用此策。《汉书》记陈平于刘、吕未判之际，日饮醇酒，戏妇人，是岂真好饮邪？曹参虽与此异，然方欲解秦之烦苛，付之清净，以酒杜人，是亦一术。不然，如蒯通辈无事而献说者，且将日走其门矣。流传至嵇、阮、刘伶之徒，遂全欲用此为保身之计。此意惟颜延年知之，故〈五君咏〉云：「刘伶善闭关，怀情灭闻见。韬精日沉饮，谁知非荒宴。」如是，饮者未必剧饮，醉者未必真醉也。后世不知此，凡溺于酒者，往往以嵇、阮为例，濡首腐胁，亦何恨于死邪！
　　古今论诗者多矣，吾独爱汤惠休称谢灵运为「初日芙渠」，沈约称王筠为「弹丸脱手」两语，最当人意。「初日芙渠」，非人力所能为，而精彩华妙之意，自然见于造化之妙，灵运诸诗，可以当此者亦无几。「弹丸脱手」，虽是输写便利，动无留碍，然其精圆快速，发之在手，筠亦未能尽也。然作诗审到此地，岂复更有余事。韩退之〈赠张籍〉云：「君诗多态度，霭霭春空云。」司空图记戴叔论语云：「诗人之词，如蓝田日暖，良玉生烟。」亦是形似之微妙者，但学者不能味其言耳。
　　王介字中甫，衢州人，博学善讥谑。尝举制科不中，与王荆公游，善款曲，然未尝降意少相下。熙宁初，荆公以翰林学士被召，前此屡召不起，至是始受命。介以诗寄云：「草庐三顾动幽蛰，蕙帐一空生晓寒。」用意帐事，盖有所讽。荆公得之大笑。他日作诗，有「丈夫出处非无意，猿鹤从来自不知」之句，盖为介发也。
　　诗禁体物语，此学诗者类能言之也。欧阳文忠公守汝阴，尝与客赋雪于聚星堂，举此令，往往皆阁笔不能下。然此亦定法，若能者，则出入纵横，何可拘碍。郑谷「乱飘僧舍茶烟湿，密洒歌楼酒力微」，非不去体物语，而气格如此其卑。苏子瞻「冻合玉楼寒起粟，光摇银海眩生花」，超然飞动，何害其言玉楼银海。韩退之两篇，力欲去此弊，虽冥搜奇谲，亦不免有缟带银杯之句。杜子美「暗度南楼月，寒生比渚云」，初不避云月字。若「随风且开叶，带雨不成花」，则退之两篇，工殆无以愈也。
　　韩魏公初镇定武时，年纔四十五，德望伟然，中外莫不倾属。公亦自以天下为己任，御事不惮勤劳。晚作阅古堂，尝为八咏，其〈叠石〉、〈药圃〉、〈沟泉〉三篇，卒章云：「主人未有铭功处，日视崔嵬激壮怀，吾心尽欲医民病，长得忧民病不消。谁知到此幽闲地，多少余波济物来。」其意气所怀，固已见于造次赋咏之间，终成大勋，岂徒言之而已哉！
　　五代王仁裕知贡举，王丞相溥为状元，时年二十六。后六年，遂相周世宗，犹及本朝以太子太保罢归班，年纔四十二，前此所未有也。溥初拜相，仁裕犹致仕无恙，尝以诗贺溥云：「一战文场拔赵旗，便调金鼎佐无为。白麻骤降恩何极，黄发初闻喜可知。跋敕案前人到少，筑沙堤上马归迟。立班始得遥相见，亲洽争如未贵时。」溥在位，每休沐必诣仁裕，从容终日。盖唐以来，座主门生之礼尤厚。今王丞相将明、霍侍郎端友榜南省奏名时，知举四人，安枢密处厚、刘尚书彦修，与今邓枢密子常、范右丞谦叔。我亦忝点检试卷官。邓、范不惟及见其登庸，可以继仁裕，且同在政府，则仁裕所不及也。
　　〈拾遗〉
　　王明之怀所爱诗
　　王明之，岐公之子，在姑苏有所爱。比至京师，为公强留之逾时，作诗云：「黄金零落大刀头，玉箸归期画到秋。红锦寄鱼风逆浪，碧箫吹凤月当楼。伯劳知我经春别，香蜡窥人一夜愁。好去渡江千里梦，满天梅雨是苏州。」句甚工。叶廷管辑自范成大《吴郡志》。
　　韦苏州诗
　　苏州诗律深妙，白乐天辈固皆尊称之，而行事略不见唐史为可恨。以其诗语观之，其人物亦当高胜不凡。刘禹锡集中有大和六年举自代一状，然应物〈温泉行〉云：「北风惨惨投温泉，忽忆先皇巡幸年。身骑厩马引天仗，直至华清列御前。」则尝逮事天宝间也，不应犹及大和时，盖别是一人或集之误。叶廷管辑自赵与时《宾退录》。叶廷管按：《宾退录》引此条作叶石林《南宫诗话》，似别是一书而佚不传者，以其同为诗话，附采于此。是录又引《渔隐丛话》指此条为蔡宽夫语，与时夹注云：《南宫诗话》世误传蔡宽夫作，《渔隐》故云。
　　子云清自守今日起为官
　　叶石林曰：「杜工部诗对偶至严，而〈送杨六判官〉云：『子云清自守，今日起为官。』独不相对。窃意『今日』字当是『令尹』字传写之讹耳。」余谓不然。此联之工，正为假「云」对「日」，两句一意，乃诗家活法。若作「令尹」字，则索然无神，夫人能道之矣。且送杨姓人，故用子云为切题，岂应又泛然用一令尹耶？如「次第寻书札，呼儿检赠篇」之句，本是假以「第」对「儿」，诗家此类甚多。叶廷管辑自宋罗大经《鹤林玉露》。
　　
