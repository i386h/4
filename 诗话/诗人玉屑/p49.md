<!-- { "loadSidebar": true } -->
余观《古今诗话》、《翰府名谈》，皆载寇莱公侍儿蒨桃诗二首，和章一首并同。《翰府名谈》仍益以怪辞，吾所不取，今但笔其诗云。公自相府出镇北门，有善歌者至庭下，公取金锺独酌，令歌数阕，公赠之束彩，歌者未满意。蒨桃自内窥之，立为诗二章呈公云：「一曲清歌一束绫，美人犹自意嫌轻。不知织女萤窗下，几度拖梭织得成。」其二云：「夜冷衣单手屡呵，幽窗轧轧度寒梭。腊天日短不盈尺，何似妖姬一曲歌。」公和云：「将相功名终若何，不堪急景似奔梭。人间万事君休问，且向樽前听艳歌。」（《渔隐》）
△倡周氏
陈筑，字攀和，莆田人。崇宁初登第，为福州古田尉。既至官，惑一倡周氏，周能诗，尝赠筑云：「梦和残月过楼西，月过楼西梦已迷。唤起一声肠断处，落花枝上鹧鸪啼。」首句盖寓筑之字也。又春晴诗云：「瞥然飞过谁家燕，蓦地香来甚处花？深院日长无个事，一瓶春水自煎茶。」（《夷坚志》）
△营妓僧儿
广汉妓女小名僧儿，秀外惠中，善填词。有姓戴者，忘其名，两作汉守，宠之。既而得请玉局之祠以归。僧儿作满庭芳见意云：「团菊苞金，丛兰减翠，画成秋暮风烟。使君归去，千里倍潸然。两度朱轓雁水，全胜得、陶侃当年。如何见，一时盛事，都在送行篇。    愁烦，梳洗懒，寻思陪宴，花月湖边。有多少风流，往事萦牵。闻道霓旌羽驾。看看是、玉局神仙。应相许，冲云破雾，一到洞中天。」（《渔隐》）
 

卷二十一
○灵异
△湘中女
番禺郑仆射，尝游湘中，宿于驿楼，夜遇女子诵诗云：「红树醉秋色，碧溪弹夜弦。佳期不可再，风雨杳如年。」顷刻不见。（《树萱录》）
△鬼仙
「春草萋萋春水绿，海棠开尽飘香玉。绣岭宫前白发人，犹唱开元太平曲。」「忽然湖上片云飞，不觉舟中雨湿衣。折得荷花浑忘却，空将荷叶盖头归。」「浦口潮来初渺漫，莲舟溶漾采花难。芳心不惬空归去，会待潮回再摘看。」皆鬼仙所作，或梦中所作也。（东坡）
△砑光帽
寇元弼言：去年春，徐州通判李陶有子年十七八，素不善作诗，忽咏落花诗：「流水难穷目，斜阳易断肠。谁同砑光帽，一曲舞山香。」父惊问之，若有物凭者，自云是谢中舍，问砑光帽事，云：西王母宴羣仙，有舞者戴砑光帽，簪花，舞山香，一曲未终，花皆落去。（东坡）
△纪梦
李真言，字希古，尝梦至一宫殿，有数百妓抛球，人唱一诗。觉而记三首云：「侍宴黄昏未肯休，玉阶夜色月如流。朝来自觉承恩最，笑倩傍人认绣球。」「隋家宫殿锁清秋，曾见婵娟扬绣球。金钥玉箫俱寂寂，一天明月照高楼。」「堪恨隋家几帝王，舞腰挼尽绣鸳鸯。如今重到抛球处，不是金炉旧日香。」（《侯鲭录》）
△鬼诗
《西阳杂俎》载鬼诗两篇，山谷喜道之。其一曰：「长安女儿踏春阳，无处春阳不断肠。舞袖弓弯浑忘却，蛾眉空带九秋霜。」其二曰：「流水涓涓芹吐芽，织鸟西飞客还家。荒村无人作寒食，殡宫明月空梨花。」（《洪驹父诗话》）
△小碧笺题诗
长安南山下，一书生作小圃，莳花木，一日有金犊车，从数女奴，皆艳丽，下饮于庭，邀生同坐，甚款洽。将别，出小碧笺题诗曰：「相思无路莫相思，风里杨花只片时。惆怅深闺独归处，晓惊啼断绿杨枝。」（《侯鲭录》）
△吴城龙女
鲁直自黔安出峡，登荆州江亭，柱间有词曰：「帘卷曲栏独倚，江展暮天无际。泪眼不曾晴，家在吴头楚尾。数点雪花乱委，扑漉沙鸥惊起。诗句欲成时，没入苍烟丛里。」鲁直读之凄然曰：似为予发也。不知何人所作？所题笔势妍软欹斜，类女子，而有「泪眼不曾晴」之句，不然则是鬼诗也。是夕，有女子绝艳，梦于鲁直曰：我家豫章吴城山，附客舟至此，堕水死，不得归，登江亭有感而作，不意公能识之。鲁直惊寤，谓所亲曰：此必吴城小龙女也。（《冷斋夜话》）
△巴峡夜吟
建隆初，有人泊舟巴峡，夜闻人咏曰：「秋径填黄叶，悬崖露草根。猿声一叫断，客泪数重痕。」（《搢绅脞说》）
△绿裙红袖
梁伯升者，肄业废宅中，梦一女子，绿裙红袖，呼曰：梁君听妾幽恨之句。诗曰：「卜得上峡日，秋来风浪多。江陵一夜雨，肠断木兰歌。」（同上）
 

○诗余
△晁无咎评
晁无咎评本朝乐章云：世言柳耆卿之曲俗，非也。如八声甘州云：「渐霜风凄惨，关河冷落，残照当楼。」此唐人语，不减高处矣。欧阳永叔浣溪沙云：「堤上游人逐画船，拍堤春水四垂天，绿杨楼外出秋千。」要皆绝妙。然只一「出」字，自是后人道不到处。苏东坡词，人谓多不谐音律，然居士词横放杰出，自是曲中缚不住者。黄鲁直间作小诗，固高妙，然不是当家语，自是着腔子唱好诗。晏元献不蹈袭人语，而风调闲雅，如「舞低杨柳楼心月，歌尽桃花扇底风」，知此人不住三家村也。张子野与柳耆卿齐名，而时以子野不及耆卿。然子野韵高，是耆卿所乏处。近世以来作者皆不及秦少游，如「斜阳外，寒鸦数点，流水远孤村。」虽不识字，亦知是天生好言语。（《复斋漫录》）苕溪渔隐曰：无己称今代词手，惟秦七、黄九耳。唐诸人不逮也。无咎称鲁直词不是当家语，自是着腔子唱好诗。二公在当时品题不同如此。自今视之，鲁直词亦有佳者，第无多子耳。少游词虽婉美，然格力失之弱。二公之言，殊过誉也。
□「舞低杨柳楼心月，歌尽桃花扇底风」乃晏几道小山词。
△李易安评
李易安云：乐府声诗并着，最盛于唐。开元、天宝间，有李八郎者，能歌擅天下，时新及第进士开宴曲江，榜中一名士先召李，使易服隐名姓，衣冠故敝，精神惨〔怛〕，与同之宴所。曰：「表弟愿与坐末」，众皆不顾。既酒行乐作，歌者进，时曹元谦念奴为冠，歌罢，众皆咨嗟称赏。名士忽指李曰：请表弟歌。众皆哂，或有怒者。及转喉发声，歌一曲，众皆泣下。罗拜曰：此李八郎也。自后郑卫之声日炽，流靡之变日烦，已有菩萨蛮、春光好、莎鸡子、更漏子、浣溪沙、梦江南、渔父等词，不可徧举。五代干戈，四海瓜分豆剖，斯文道熄，独江南李氏君臣尚文雅，故有「小楼吹彻玉笙寒」、「吹皱一池春水」之词，语虽奇甚，所谓亡国之音哀以思也。逮至本朝，礼乐文武大备，又涵养百余年，始有柳屯田永者，变旧声作新声，出《乐章集》，大得声称于世。虽协音律，而辞语尘下。又有张子野、宋子京兄弟，沈唐、元绛、晁次膺辈继出，虽时时有妙语，而破碎何足名家！至晏元献、欧阳永叔、苏子瞻，学际天人，作为小歌词，直如酌蠡水于大海，然皆句读不葺之诗尔。又往往不协音律者，何邪？盖诗文分平侧，而歌词分五音，又分五声，又分六律，又分清浊轻重。且如近世所谓声声慢，雨中花、喜迁莺，既押平声韵，又押入声韵，玉楼春本押平声韵，又押上去声，又押入声；本押仄声韵，如押上声则协，如押入声，则不可歌矣。王介甫、曾子固，文章似西汉，若作一小歌词，则人必绝倒，不可读也。乃知别是一家，知之者少。后晏叔原、贺方回、秦少游、黄鲁直出，始能知之。又晏苦无铺叙，贺苦少典重，秦即专主情致，而少故实。譬如贫家美女，非不妍丽，而终乏富贵态。黄即尚故实而多疵病，譬如良玉有瑕，价自减半矣。苕溪渔隐曰：易安历评诸公歌词，皆指谪其短，无一免者。此论未公，吾不凭也。其意盖自谓能擅其长，以乐府名家者。退之诗云：「不知羣儿愚，那用故谤伤。蚍蜉撼大树，可笑不自量。」正为此辈发也。
△太白
鼎州沧水驿，有菩萨蛮云：「平林漠漠烟如织，寒山一带伤心碧。瞑色入高楼，有人楼上愁。    玉梯空伫立，宿鸟归飞急。何处是归程，长亭更短亭。」曾子宣家有《古风集》，此词乃太白作也。（《古今诗话》）
△六一
欧阳永叔送齐贡父守维扬，作长短句云：「平山栏槛倚晴空，山色有无中。」平山堂望江左诸山甚近，或以为永叔短视，故云。东坡笑之，因赋快哉亭道其事云：「长记平山堂上，欹枕江南烟雨，杳杳没孤鸿。认得醉翁语：山色有无中。」盖山色有无，非烟雨不能然也。（《艺苑雌黄》）
△东坡
《后山诗话》谓退之以文为诗，子瞻以诗为词，如教坊雷大使之舞，虽极天下之工，要非本色。余谓后山之言过矣。子瞻佳词最多，其间杰出者，如：「大江东去，浪淘尽，千古风流人物。」赤壁词；「明月几时有，把酒问青天。」中秋词；「落日绣帘卷，庭下水连空。」快哉亭词；「乳燕飞华屋，悄无人，桐阴转午。」初夏词；「明月如霜，好风如水，清景无限。」夜登燕子楼词；「楚山修竹如云，异村秀出千林表。」咏笛词；「玉骨那愁瘴雾，冰肌自有仙风。」咏梅词；「东武城南，新堤固，涟漪初溢。」宴流杯亭词；「冰肌玉骨，自清凉无汗。」夏夜词；「有情风万里卷潮来，无情送潮归。」别参寥词；「缺月挂踈桐，漏断人初静。」秋夜词；「霜降水痕收，浅碧鳞鳞露远洲。」九日词。凡此十余词，皆绝去笔墨畦径间，直造古人不到处。真可使人一唱而三叹。若谓以诗为词，是大不然。子瞻自言平生不善唱曲，故间有不入腔处，非尽如此。后山乃比之教坊雷大使舞，是何每况愈下，盖其缪也。（《渔隐》）
△东坡卜算子
东坡作卜算子云：「缺月挂踈桐，漏断人初静。时见幽人独往来，缥缈孤鸿影。    惊起却回头，有恨凭谁省。拣尽寒枝不肯栖，寂寞沙汀冷。」鲁直见之，称其韵力高胜，不类食烟火人语。非胸中有万卷书，下笔无一点尘俗气，安能若是哉！（《词话》）
△东坡蝶恋花
东坡蝶恋花词：「花衬残红青杏小，燕子来时，绿水人家遶。枝上柳绵吹又少，天涯何处无芳草。    墙里秋千墙外道，墙外行人，墙里佳人笑。笑渐不闻声渐杳，多情却被无情恼。」予得真本于友人处，「绿水人家遶」作「绿水人家晓」。「多情却被无情恼」，盖行人多情，佳人无情耳，此二字极有理趣。而「遶」与「晓」自霄壤也。（《词话》）
△山谷隐括醉翁亭记
欧阳公知滁日，自号醉翁，因以名亭作记。山谷檃括其词，合以声律，作瑞鹤仙云：「环滁皆山也，望蔚然深秀，琅琊山也。山行六七里，有翼然泉上，醉翁亭也。翁之乐也，得之心，寓之酒也。更野芳佳木，风高日出，景无穷也。游也，山肴野蔌，酒冽泉香，沸觥筹也。太守醉也，喧哗众宾欢也。况宴酣之乐，非丝非竹，太守乐其乐也。问当时太守为谁，醉翁是也。」一记凡数百言，此词备之矣。山谷其善檃括如此！（《风雅遗音》）
△荆公山谷
