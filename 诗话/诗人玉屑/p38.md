<!-- { "loadSidebar": true } -->
居士初谪滁山，自号醉翁，既老而衰且病，将退休于颍水之上，则又更号六一居士。客有问曰：六一何谓也？居士曰：吾家藏书一万卷，集录三代以来金石遗文一千卷，有琴一张，有棋一局，而尝置酒一壶。客曰：是为五一尔，奈何？居士曰：以吾一翁，老于此五物之间，是岂不为六一乎！客笑曰：子欲逃名乎？而屡易其号，此庄生所谓畏影而走乎日中者也。余将见子疾走、大喘、渴死，而君不得逃也。居士曰：吾固知名之不可逃，然亦知夫不必逃也。吾为此名，聊以志吾之乐尔。（《六一居士传》）
△欧公自负
《石林诗话》云：欧公一日被酒，语其子棐曰：吾诗庐山高，今人莫能为，惟李太白能之。明妃曲后篇，太白不能为，惟杜子美能之。至于前章，则子美亦不能为，惟吾能之也。近观本朝名臣传，乃云欧阳某为诗，谓人曰：庐山高惟韩愈可及；琵琶前引，韩愈不可及，杜甫可及；后引李白可及，杜甫不可及。其自负如此。则与石林所纪全不同。琵琶引，即明妃曲也。此三诗并录于此：
庐山高，赠同年刘凝之归南康，其诗云：「庐山高哉，几千仞兮，根盘几百里，截然屹立乎长江。长江西来走其下，是为扬澜左蠡兮，洪涛巨浪日夕相舂撞。云消风止水镜净，泊舟发岸而达望兮，上摩云霄之晻霭，下压后士之鸿厖。试往造乎其间兮，攀缘石磴窥空谾，千岩万壑响松桧，悬崖巨石飞流淙。水声聒聒乱人语，六月飞雪洒石矼。仙翁释子亦往往而逢兮，吾尝恶其学幻而言哤。但见丹霞翠壁远近映楼阁，晨钟暮鼓杳霭罗幡幢。幽花野草不知其名兮，风吹露湿香涧谷，时有白鹤飞来双，幽寻远去不可极，便欲绝世遗纷厖。羡君买田筑室老其下，插秧盈畴兮酿酒盈缸。欲令浮岚翠千万状，坐卧常对乎轩窗。君怀磊砢有至宝，世俗不辨鈱与玒。策名为吏二十载，青衫白首困一邦。宠荣声利不可以苟屈兮，自非青云白石有深趣，其气兀硉何由降。丈夫壮节似君少，嗟我欲说，安得巨笔如长杠。」
明妃曲和王介甫作，其一云：「胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情面如玉。身行不遇中国人，马上自作思归曲。推手为琵却手琶，胡人共听亦咨嗟。玉颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。」
其二云：「汉宫有佳人，天子初未识。一朝随汉使，远嫁单于国。绝色天下无，一失难再得。虽能杀画工，于事竟何益。耳目所及尚如此，万瑞安能制夷狄！汉计诚已拙，女色难自夸。明妃去时泪，洒向枝上花。狂风日暮起，飘泊落谁家？红颜胜人多薄命，莫怨春风当自嗟。」
余观介甫明妃曲二首，辞格超逸，诚不下永叔，不可遗也。因附益之。其一云：「明妃初出汉宫时，泪湿春风鬓脚垂。低回顾影无颜色，尚得君王不自持。归来却怪丹青手，入眼平生未曾有。意态由来画不成，当时枉杀毛延寿。一去心知更不归，可怜着尽汉宫衣。寄声欲问塞南事，只有年年鸿雁飞。家人万里传消息，好在毡城莫相忆。君不见咫尺长门闭阿娇，人生失意无南北。」
其二云：「明妃出嫁与胡儿，毡车百两皆胡姬。含情欲语独无处，传与琵琶心自知。黄金捍拨春风手，弹看飞鸿劝胡酒。汉宫侍女暗垂泪，沙上行人却回首。汉恩自浅胡自深，人生乐在相知心。可怜青冢已芜漫，尚有哀弦留至今。」（《渔隐》）
△只欲平易
或疑六一居士诗，以为未尽妙，以质于子和，子和曰：六一诗只欲平易耳。「西风酒旗市，细雨菊花天。」岂不佳？「晚烟寒橘柚，秋色老梧桐。」岂不似少陵？（《雪浪斋日记》）
△佳句
欧公云：「身行南雁不到处，山与北人相对愁。」汪彦章云：「路行归雁不到处，家在长江欲尽头。」彦章虽体欧公诗，然终不及欧之自在也。（《渔隐》）
△会赵公诗
文忠与赵康靖公概同在政府，相得欢甚。康靖先告老归睢阳，文忠相继谢事归汝阴。康靖一日单车特往过之，时年几八十矣。留剧饮踰月，日于汝阴纵游而后返。前辈挂冠后，能从容自适，未有若此者。文忠尝赋诗云：「古来交道愧难终，此会今时岂易逢。出处三朝俱白首，凋零万木见青松。公能不远来千里，我病犹堪釂一钟。已胜山阴空兴尽，且留归驾为从容。」因牓其游从之地为会老堂。明年，文忠欲往睢阳报之，未果行而薨。两公名节固师表天下，而风流襟义又如此，诚可以激薄俗也。（《蔡宽夫诗话》）
△才高不见牵强之迹
欧公作诗，盖欲自出胸臆，不肯蹈袭前人，亦其才高，故不见牵强之迹耳。如六月十四夜飞盖桥翫月云：「天形积轻清，水德本虚静。云收风波止，始见天水性。澄光与粹容，上下相涵映。乃于其两间，皎皎挂寒镜。余晖所照耀，万物皆鲜莹。矧夫人之灵，岂不醒视听。而我于此时，翛然发孤咏。纷昏忻洗涤，俯仰恣涵泳。人心旷而闲，月色高逾迥。惟恐清夜阑，时时瞻斗柄。」（《渔隐》）

○苏子美
△以诗得名
苏子美以诗得名，书亦飘逸。然其诗以奔放豪健为主。梅尧臣诗虽乏高致，而平淡有工，世谓之苏梅，其实正相反也。子美尝自叹曰：平生作诗被人比梅尧臣，写字比周越，良可笑也。周越书轻俗不近古，无足取也。（《隐居诗话》）
△绝句
山谷爱子美绝句云：「春阴垂野草青青，时有幽花一树明。晚泊孤舟古祠下，满川风雨看潮生。」山谷累书此诗，或真草与大字。（《王直方诗话》）
△圣俞子美
圣俞、子美齐名于一时，而二家诗体特异。子美笔力豪俊，以超迈横绝为奇；圣俞覃思精微，以深远闲淡为意。各极其长，虽善论者不能优劣。余山谷夜行诗，略道其一二云：「子美气方雄，万窍号一噫。有时肆颠狂，醉墨洒滂霈。譬如千里马，已发不可杀。盈前尽珠玑，一一难拣汰。梅公事清浅，石齿漱寒濑。作诗三十年，视犹后我辈。文词愈清新，心意虽老大。有如妖饶女，老自有余态。近诗尤苦硬，咀嚼苦难嘬。又如食橄榄，真味久愈在。苏豪以气转，举世徒惊骇。梅穷独我知，古货今难卖。」语虽非工，谓粗得彷佛，然不能优劣之。（《欧公诗话》）

○梅都官
△工于平淡自成一家
圣俞诗工于平淡，自成一家。如东溪云：「野凫眠岸有闲意，老树着花无丑枝。」出行云：「人家在何处，云外一声鸡。」春阴云：「鸠鸣桑叶吐，村暗杏花残。」杜鹃云：「月树啼方急，山房人未眠。」似此等句，须细味之，方见其用意也。（《渔隐》）
△句句精练
圣俞诗句句精练，如「焚香露莲泣，闻磬清鸥迈」之类，宜乎为欧阳文忠公所称。其它古体如朱弦踈越，一唱三叹，读者当以意求之。（《许彦周诗话》）
△寄马遵诗
马遵谪守宣州，及其去也，郡僚军民，争欲驻留，至以铁锁绝江。遵于饯筵倚醉，令官妓剥榧实而食，眷眷若留连状；又以所乘骢马寄圣俞家，郡人皆不疑其去也。遵夜使人绝锁解舟，以水沃牙，使之不鸣，逮晓，舟去远矣。圣俞寄遵诗云：「三更醉下陵阳峰，仙舟江上去无踪。杈牙铁锁漫横绝，湿不惊潭底龙。断肠吴姬指如笱，欲剥玉榧将何从。短翎水鸭飞不远，那经细雨山重重。却顾旧埒病骢马，尘沙历尽空龙钟。」（《隐居诗话》）
△莫打鸭
吕士隆知宣州，好以事笞官妓，妓皆欲逃去而未得也。会杭州有一妓到宣，其色艺可取，士隆喜之，留之使不去。一日，郡妓复犯小过，士隆又欲笞之，妓泣诉曰：某不敢辞罪，但恐杭妓不能安也。士隆愍而舍之。圣俞因作莫打鸭一篇曰：「莫打鸭，打鸭惊鸳鸯。鸳鸯新向池北落，不比孤洲老秃鸧。秃鸧尚欲远飞去，何况鸳鸯羽翼长。」盖谓此也。（《隐居诗话》）

○石曼卿
△晦庵论其诗
石曼卿诗极有好处，如「仁者虽无敌，王师固有征。无私乃时雨，不杀是天声」长篇，旧见曼卿大书此诗，气象方严遒劲，极可宝爱，真颜筋柳骨。今人喜苏子美字，不及此远甚。曼卿诗极雄豪，而缜密方严。如筹笔驿诗：「意中流水远，愁外旧山青。」又「乐意相关禽对语，生香不断树交花」之句，极佳，惜不见其全集。

○西湖处士
欧阳文忠公极赏林和靖「踈影横斜水清浅，暗香浮动月黄昏」之句，而不知和靖别有咏梅一联云：「雪后园林才半树，水边篱落忽横枝。」似胜前句，不知文忠何缘弃此而赏彼。文章大概亦如女色，好恶只系于人。（山谷）苕溪渔隐曰：王直方又爱和靖「池水倒窥踈影动，屋檐斜入一枝低。」以谓此句于前所称，真可处伯仲之间。余观此句，略无佳处，直方何为喜之？真所谓一解不如一解也。
林和靖梅花诗：「踈影横斜水清浅，暗香浮动月黄昏。」诚为警绝；然其下联乃云：「霜禽欲下先偷眼，粉蝶如知合断魂。」则与上联气格全不相类，若出两人，乃知诗全篇佳者诚难得。唐人多摘句为图，盖以此。大抵和靖诗喜于对意，如「伶伦近日无侯白，奴仆当时有卫青。」「破殿静披虀臼古，斋房闲试酪奴春。」之类，虽假对亦不草草，故气格不无少贬。然五言如「夕寒山翠重，秋静鸟行踈」，长句如「桥横水木已秋色，树倚云峰更晚晴」，「烟含晚树人家远，雨湿春蒲燕子低」等，何害为工夫太过。（《蔡宽夫诗话》）
和靖言，余顷得宛陵葛生所茹笔，每用之如麾百胜之师，横行于纸墨间，所向无不如意。惜其日久且弊，作诗以录其功云：「神锋虽缺力终存，架琢珊瑚欠策勋。日暮闲窗何所似，灞陵憔悴故将军。」殊有悯劳念旧之意。（《渔隐》）

○邵康节
△出处大略
