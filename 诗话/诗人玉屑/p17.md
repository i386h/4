<!-- { "loadSidebar": true } -->
晋公自朱崖内徙，浮光清逸尚幼，侍曾祖母寿安县君归宁；陶商翁，其族侄也，亦自义郴来。晋公一日循江湄散步，见舟行，戏为语曰：「舟移水面凹，」令诸甥对之，陶应声云：「云过山眉展。」予以谓水实有面，眉以况山，虚实不等，当作「云过山腰细」，规模虽出，一时不甚超卓。然前辈属词之切，教导后生，亦自有方。（《潘子真诗话》）
△老杜对偶
「天窥象纬逼，云卧衣裳冷。」先生诗该众美者，不惟近体严于属对，至于古风句，对者亦然，观此诗可见矣。近人论诗，多以不必属对为高古，何耶！（《少陵诗正异》）
荆公诗用法甚严，尤精于对偶。尝云：用汉人语止可以汉人语对，若参以异代语，便不相类。如「一水护田将绿遶，两山排闼送青来」之类，皆汉人语也，此法惟公用之，不觉拘窘卑凡。如「周颙宅作阿兰若，娄约身归窣堵波」，皆以梵语对梵语，亦此类。尝有人面称公诗「自喜田园归五柳，最嫌尸祝扰庚桑」之句，以为的对；公笑曰：君但知「柳」对「桑」为的，然「庚」亦自是数，盖以十干数之也。（《石林诗话》）
△佳对
杜诗有「自天题处湿，当暑着来清」。「自天」、「当暑」，乃全语也。东坡诗云：「公独未知其趣耳，臣今时复一中之。」可谓青出于蓝。（《漫叟诗话》）苕溪渔隐曰：东坡此诗，戏徐君猷、孟亨之皆不饮酒，不止天生此对，其全篇用事亲切，尤为可喜。诗云：「孟嘉嗜酒桓温笑，徐邈狂言孟德疑。公独未知其趣耳，臣今时复一中之。风流自有高人识，通介宁随薄俗移。二子有灵应抚掌，吾孙还有独醒时。」皆徐、孟二人事也。又《王直方诗话》载蔡宽夫天启为太学博士，和人「治」字韵诗，有「先生万古名何用，博士三年冗不治」，与此相类，亦佳对也。
△的对
唐许浑题孙处士居云：「高歌怀地肺，远赋忆天台。」极为的对。《真诰》曰：金陵者，洞墟之膏腴，勾曲之地肺。注云，其地肥，故曰膏腴。水至则浮，故曰地肺。（《余话》）
△奇对
对句法，人不过以事、以意、出处备具谓之妙。荆公曰：「平昔离愁宽带眼，迄今归思满琴心。」又曰：「欲寄荒寒无善画，赖传悲壮有能琴。」不若东坡奇特。如曰「见说骑鲸游汗漫，亦曾扪虱话辛酸。」又曰：「龙骧万斛不敢过，渔舟一叶从掀舞。」以「鲸」为「虱」对，「龙骧」为「渔舟」对，大小气焰之不等，其意若玩世，谓之秀杰之气，终不可没。
△借对
沈佺期回波词云：「姓名虽蒙齿录，袍笏未换牙绯。」杜子美诗：「饮子频通汗，怀君想报珠。」以「饮子」对「怀君」，亦「齿录」「牙绯」之比也。（东坡）
荆公和人诗，以「庚桑」对「五柳」，「黄耈日」对「白鸡年」。（《漫叟诗话》）
「根非生下土，叶不坠秋风。」「五峰高不下，万木几经秋。」以「下」对「秋」，盖「夏」字声同也。「因寻樵子径，偶到葛洪家。」「残春红药在，终日子规啼」以「子」对「红」，以「红」对「子」，皆假其色也。「闲听一夜雨，更对柏岩僧。」「住山今十载，明日又迁居。」以「一」对「柏」，以「十」对「迁」，假其数也。（《禁脔》）
诗家有假对，本非用意，盖造语适到，因以用之。若杜子美「本无丹灶术，那免白头翁。」，韩退之「眼穿长讶双鱼断，耳热何辞数爵频！」「丹」对「白」，「爵」对「鱼」，皆偶然相值，立意下句，初不在此。而晚唐诸人，遂立以为格：贾岛「卷帘黄叶落，开户子规啼。」，崔峒「因寻樵子径，偶到葛洪家」为例，以为假对胜的对，谓之高手。所为痴人面前不得说梦也。（《蔡宽夫诗话》）
△不可泥对
荆公云：凡人作诗，不可泥于对属。如欧阳公作泥滑滑云：「画帘阴阴隔宫烛，禁漏杳杳深千门。」「千」字不可以对「宫」字，若当时作「朱门」，虽可以对，而句力便弱耳。（《王直方》）
△退之古诗故避属对
退之作古诗，有故避属对者。如「淮之水舒舒，楚山且丛丛」是也。（《唐子西语录》）

卷八
○锻炼
△总论
诗，最难事也。吾于他文不至蹇涩，惟作诗甚苦。悲吟累日，仅能成篇，初读时未见可羞处，姑置之；明日取读，瑕疵百出，辄复悲吟累日，反复改正，比之前时，稍稍有加焉；复数日取出读之，疵病复出；凡如此数四，方敢示人，然终不能奇。李贺母责贺曰：是儿必欲呕出心乃已！非过论也。今之君子，动辄千百言，略不经意，真可责哉！（《唐子西语录》）
△炼字
作诗在于炼字。如老杜「飞星过水白，落月动沙虚。」是炼中间一字。「地坼江帆隐，天清木叶闻。」是炼末后一字。酬李都督早春诗云：「红入桃花嫩，青归柳叶新。」若非「入」与「归」二字，则与儿童之诗何异！（葛常之）
△炼格
炼句不如炼字，炼字不如炼意，炼意不如炼格；以声律为窍，物象为骨，意格为髓。（金针格）
△炼意
世俗所谓乐天《金针集》，殊鄙浅。然其中有可取者：「炼句不如炼意」，非老于文学不能道此。又云「炼字不如炼句」，则未安也。好句要须好字。（《诗眼》）
△炼韵
陈君节，字明信，言炼句不如炼韵。余以为若只觅好韵，则失于首尾不相贯穿。（《王直方诗话》）
△句锻月炼
唐人虽小诗，必极工而后已。所谓句锻月炼，信非虚言。小说崔护题城南诗，其始曰：「去年今日此门中，人面桃花相映红。人面不知何处去？桃花依旧笑春风。」后以其意未完，语未工，改第三句云：「人面祇今何处在？」盖唐人工诗，大率如此。虽有两今字，不恤也。取语意为主耳。（《笔谈》）
△句中有眼
汪彦章移守临川，曾吉甫以诗迓之云：「白玉堂中曾草诏，水晶宫里近题诗。」先以示子苍，子苍为改两字云：「白玉堂深曾草诏，水晶宫冷近题诗。」迥然与前不侔，盖句中有眼也。古人炼字，只于眼上炼，盖五字诗以第三字为眼，七字诗以第五字为眼也。
△诗贵造微
小律诗虽末技，工之不造微，不足以名家。唐人皆尽一生之业为之，至于字字皆炼，得之甚艰，但患观者灭裂，不见其工耳。若景意纵完，一读便尽，此类最易为人激赏，乃诗之折杨黄华也。譬若三馆楷书，不可谓不精丽，求其佳处，到死无一笔，此病最难为医也。（《笔谈》）
△求其疵而去之
诗在与人商论，求其疵而去之，等闲一字放过则不可，殆近法家，难以言恕矣。故谓之诗律。东坡云：「敢将诗律斗深严」，予亦云：「诗律伤严近寡恩」。大凡立意之初，必有难易二涂，学者不能强所为，往往舍难而趋易，文章罕工，每坐此也。作诗自有稳当字，第思之未到耳。（《唐子西语录》）
△剩一字
皎然以诗名于唐，有僧袖诗谒之，然指其御沟诗云：「此波涵圣泽」，「波」字未稳，当改。僧怫然作色而去。僧亦能诗者也，皎然度其去必复来，乃取笔作「中」字掌中，握之以待，僧果复来，云：欲更为「中」字，如何？然展手示之，遂定交。要当如此乃是。又《郡阁雅言》云：王贞白，唐末大播诗名，御沟为卷首云：「一派御沟水，绿槐相荫清。此波涵帝泽，无处濯麈缨。鸟道来虽远，龙池到自平。朝宗心本切，愿向急流倾。」自谓冠绝无瑕，呈僧贯休，休公曰：此甚好，只是剩一字。贞白扬袂而去。休公曰：此公思敏，取笔书「中」字掌中。逡巡，贞白回，忻然曰：已得一字，云「此中涵帝泽」，休公将掌中示之。二说不同，未知孰是。（同上）
△老杜
「桃花细逐杨花落，黄鸟时兼白鸟飞。」李商老云：尝见徐师川说，一士大夫家，有老杜墨迹，其初云：「桃花欲共杨花语」，自以淡墨改三字，乃知古人字不厌改也。不然，何以有日锻月炼之语。（《漫叟诗话》）
△陵阳谓少陵改诗
赋诗十首，不若改诗一首，少陵有「新诗改罢自长吟」之句，虽少陵之才，亦须改定。（《室中语》）
△乐天
《冷斋夜话》云：白乐天每作诗，令一老妪解之，问曰解否？妪曰解，则录之。不解，则又复易之。故唐末之诗近于鄙俚。又张文潜云：世以乐天诗为得于容易，而耒尝于洛中一士人家，见白公诗草数纸，点窜涂抹，及其成篇，殆与初作不侔。苕溪渔隐曰：乐天诗虽涉浅近，不至尽如冷斋所云，余旧尝于一小说中曾见此说，心不然之，惠洪乃取而载之诗话，是岂不思诗至于老妪解，乌得成诗也哉！余故以文潜所言，正其谬耳。
△皮日休
百炼为字，千炼成句。
△欧公
老杜云：「新诗改罢自长吟。」文字频改，工夫自出。近世欧公作文，先贴于壁，时加窜定，有终篇不留一字者。鲁直长年多改定前作，此可见大略，如宗室挽诗云：「天网恢中夏，宾筵禁列侯。」后乃改云：「属举左官律，不通宗室侯。」此工夫自不同矣。（《吕氏童蒙训》）
△东坡
东坡作蜗牛诗云：「中弱不胜触，外坚聊自郛。升高不知疲，竟作粘壁枯。」后改云：「腥涎不满壳，聊足以自濡。升高不知回，竟作粘壁枯。」余以为改者胜。（《王直方诗话》）
清诗要淘炼，乃得铅中银。（坡诗）
△山谷
鲁直嘲小德，有「学语春莺啭，书窗秋雁斜。」后改曰：「学语啭春鸟，涂窗行暮鸦。」以是诗文不厌改也。（《东皐杂录》）
山谷与余诗云：「百叶缃桃苦恼人。」又云：「欲作短歌凭阿素，丁宁夸与落花风。」其后改「苦恼」作「触拨」，改「歌」作「章」，改「丁宁」作「缓歌」，余以为诗不厌多改。（《王直方诗话》）
△荆公
王驾晴景云：「雨前初见花间叶，雨后兼无叶里花。蛱蝶飞来过墙去，应疑春色在邻家。」此《唐百家诗选》中诗也。余因阅荆公《临川集》，亦有此诗云：「雨前不见花间叶，雨后全无叶底花，蜂蝶纷纷过墙去，却疑春色在邻家。」《百家诗选》是荆公所选，想爱此诗，因为改正七字，遂使一篇语工玵意足，了无镵斧之迹，真削鐻手也。（《渔隐》）
△王平甫
岭下保昌县沙水村进士徐信，言东坡北归时，过其书斋，煮茗题壁，又书一帖云：尝见王平甫自负其甘露寺诗：「平地风烟飞白鸟，半山云木卷苍藤。」余应之曰：精神全在「卷」字上，但恨「飞」字不称耳。平甫沉吟久之，请余易，余遂易之以「横」字，平甫叹服。大抵作诗当日锻月炼，非欲夸奇斗异，要当淘汰出合用字。此建中靖国元年正月三日甲子玉局老书，而赵德麟以为陈知默诗，东坡必不误矣。（《遗珠》）
△王仲至
王仲至召至馆中，试罢作一绝题于壁云：「古木森森白玉堂，长年来此试文章，日斜奏赋长杨罢，闲拂尘埃看画墙。」旧云「奏罢长杨赋」，亦荆公所改。（《王直方诗话》）
△韩子苍
