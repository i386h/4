<!-- { "loadSidebar": true } -->
《诗人玉屑》 宋 魏庆之
序
诗之有评，犹医之有方也。评不精，何益于诗；方不灵，何益于医？然惟善医者能审其方之灵，善诗者能识其评之精，夫岂易言也哉！诗话之编多矣，《总龟》最为踈驳矣，其可取者惟《苕溪丛话》矣，然贪多务得，不泛则冗，求其有益于诗者，如披砂简金，闷闷而后得之，故观者或不能终卷。
友人魏菊庄，诗家之良医师也。乃出新意，别为是编，自有诗话以来，至于近世之评论，博观约取，科别其条，凡升高自下之方，繇粗入精之要，靡不登载。其格律之明，可准而式；其鉴裁之公，可研而核；其斧藻之有味，可咀而食也。
既又取三百篇、骚、选而下，及宋朝诸公之诗，名胜之所品题，有补于诗道者，尽择其精而录之。盖始焉束以法度之严，所以正其趋向；终焉极夫古今之变，所以富其见闻。是犹仓公、华佗，按病处方，虽庸医得之，犹可藉以已疾，而况医之善者哉！
方今海内诗人林立，是书既行，皆得灵方，取宝囊玉屑之饭，瀹之以冰瓯雪盌，荐之以菊英兰露，吾知其换骨而迁也必矣。姜白石云：「不知诗病，何由能诗；不观诗法，何由知病？」人非李、杜，安能径诣圣处？吾党盍相与懋之？
君名庆之，字醇甫，有才而不屑科第，惟种菊千丛，日与骚人佚士觞咏于其间。阁学游公受斋先生赏，赋诗嘉之，有「种菊幽探计何早，想应苦吟被花恼」之句，视其所好事，以知其人焉。
淳佑甲辰长至日玉林黄升叔暍序

卷一
○诗辨第一
△沧浪谓当学古人之诗
夫学诗者，以识为主。入门须正，立志须高；以汉、魏、盛唐为师，不作开元、天宝以下人物。若自生退屈，即有下劣诗魔，入其肺腑之间，由立志之不高也。行有未至，可加工力；路头一差，愈骛愈远，由入门之不正也。故曰，学其上仅得其中，学其中斯为下矣。又曰，见过于师，仅堪传授；见与师齐，减师半德也。工夫须从上做下，不可从下做上；先须熟读楚辞，朝夕讽咏，以为之本；及读古诗十九首，乐府四篇，李陵、苏武，汉、魏五言，皆须熟读。即以李、杜二集，枕藉观之，如今人之治经。然后博取盛唐名家，酝酿胸中，久之自然悟入。虽学之不至，亦不失正路。此乃从顶上做来，谓之向上一路，谓之直截根源，谓之顿门，谓之单刀直入也。
诗之法有五：曰体制，曰格力，曰气象，曰兴趣，曰音节。
诗之品有九：曰高，曰古，曰深，曰远，曰长，曰雄浑，曰飘逸，曰悲壮，曰凄婉。其用工有三：曰起结，曰句法，曰字眼。其大概有二：曰优游不迫，曰沉着痛快。诗之极致有一：曰入神。诗而入神，至矣尽矣，蔑以加矣！惟李、杜得之，他人得之盖寡也。
禅家者流，乘有小大，宗有南北，道有邪正，具正法眼者，是谓第一义；若声闻、辟支果，皆非正也。论诗如论禅，汉、魏、晋等作，与盛唐之诗，则第一义也；大历以还之诗，则已落第二义矣；晚唐之诗，则声闻、辟支果也。学汉、魏、晋与盛唐诗者，临济下也；学大历以还者，曹洞下也。大抵禅道惟在妙悟，诗道亦在妙悟。且孟襄阳学力下韩退之远甚，而其诗独出退之之上者，一味妙悟故也。惟悟乃为当行，乃为本色。然悟有浅深，有分限之悟，有透彻之悟，有但得一知半解之悟。汉魏尚矣，不假悟也；谢灵运至盛唐诸公，透彻之悟也；他虽有悟者，皆非第一义也。吾评之非僭也，辨之非妄也。天下有可废之人，无可废之言，诗道如是也。若以为不然，则是见诗之不广，参诗之不熟耳。试取汉、魏之诗而熟参之，次取晋、宋之诗而熟参之，次取南北朝之诗而熟参之，次取沈、宋、王、杨、卢、骆、陈拾遗之诗而熟参之，次取开元、天宝诸家之诗而熟参之，次独取李、杜二公之诗而熟参之，又取大历十才子之诗而熟参之，又取元和之诗而熟参之，又取晚唐诸家之诗而熟参之，又取本朝苏、黄以下诸公之诗而熟参之，其真是非亦有不能隐者。傥犹于此而无见焉，则是为外道蒙蔽其真识，不可救药，终不悟也。
夫诗有别材，非关书也；诗有别趣，非关理也。而古人未尝不读书，不穷理，所谓不涉理路，不落言〔筌〕者，上也。诗者，吟咏情性也。盛唐诗人，惟在兴趣；羚羊挂角，无迹可求，故其妙处，莹彻玲珑，不可凑泊；如空中之音，相中之色，水中之月，镜中之象，言有尽而意无穷。近代诸公作奇特解会，以文字为诗，以议论为诗，以才学为诗；以是为诗，夫岂不工，终非古人之诗也。盖于一唱三叹之音，有所歉焉。且其作多务使事，不问兴致；用字必有来历，押韵必有出处；读之终篇，不知着到何在。其末流甚者，叫噪怒张，殊乖忠厚之风，殆以骂詈为诗。诗而至此，可谓一厄也，可谓不幸也。然则近代之诗无取乎？曰，有之。吾取其合于古人者而已。国初之诗，尚沿袭唐人。王黄州学白乐天，杨文公、刘中山学李商隐，盛文肃学韦苏州，欧阳公学韩退之古诗，梅圣俞学唐人平澹处；至东坡、山谷，始自出己法以为诗，唐人之风变矣。山谷用工尤深刻，其后法席盛行，海内称为江西宗派。近世赵紫芝、翁灵舒辈，独喜贾岛、姚合之语，稍稍复就清苦之风，江湖诗人，多效其体，一时自谓之唐宗；不知止入声闻、辟支之果，岂盛唐诸公大乘正法眼者哉！嗟乎，正法眼之无传久矣！唐诗之说未唱，唐诗之道有时而明也。今既唱其体，曰唐诗矣，则学者谓唐诗，诚止于是耳。兹诗道之重不幸耶！故予不自量度，辄定诗之宗旨，且借禅以为喻，推原汉、魏以来，而截然谓当以盛唐为法。（后舍汉、魏而独言盛唐者，谓唐律之体备也。）虽获罪于世之君子，不辞也。
○诗法第二
△晦庵谓胸中不可着一字世俗言语
古今之诗，凡有三变：盖自书传所记，虞、夏以来，下及汉、魏，自为一等；自晋、宋间颜、谢以后，下及唐初，自为一等；自沈、宋以后，定着律诗，下及今日，又为一等。然自唐初以前，其为诗者固有高下，而法犹未变；至律诗出，而后诗之与法，始皆大变；以至今日，益巧益密，而无复古人之风矣。故尝妄欲抄取经史诸书所载韵语，下及《文选》、汉魏古词，以尽乎郭景纯、陶渊明之所作，自为一编，而附于三百篇、楚辞之后，以为诗之根本准则；又于其下二等之中，择其近于古者，各为一编，以为之羽翼舆卫；（且以李、杜言之，则如李之古风五十首，杜之秦蜀纪行、遣兴、出塞、潼关、石濠、夏日、夏夜诸篇，律诗则如王维、韦应物辈，亦自有萧散之趣，未至如今日之细碎卑冗，无余味也。）其不合者，则悉去之，不使其接于吾耳目，而入于吾之胸次。要使方寸之中，无一字世俗言语意思，则其诗不期于高远，而自高远矣。
△晦庵抽关启钥之论
来喻欲漱六艺之芳润，以求真澹，此诚极至之论。然亦恐须先识得古今体制、雅俗乡背，仍更洗涤得尽肠胃间夙生荤血脂膏，然后此语方有所措。如其未然，窃恐秽浊为主，芳润入不得也。近世诗人，正缘不曾透得此关，而规规于近局，故其所就皆不满人意，无足深论。
△诚斋翻案法
孔子、老子相见倾盖，邹阳云「倾盖如故」。孙侔与东坡不相识，以诗寄，东坡和云：「与君盖亦不须倾。」刘宽为吏，以蒲为鞭，宽厚至矣，东坡云：「有鞭不使安用蒲。」杜诗云：「忽忆往时秋井塌，古人白骨生苍苔，如何不饮令心哀！」东坡云：「何须更待秋井塌，见人白骨方衔杯！」此皆翻案法也。余友人安福刘浚，字景明，重阳诗云：「不用茱萸子细看，管取明年各强健。」得此法矣。
△诚斋又法
唐律七言八句，一篇之中，句句皆奇；一句之中，字字皆奇；古今作者皆难之。余尝与林谦之论此事，谦之慨然曰：但吾辈诗集中，不可不作数篇耳。如杜九日诗：「老去悲秋强自宽，兴来今日尽君欢」，不徒入句便字字对属；又第一句顷刻变化，才说悲秋，忽又自宽。以「自」对「君」，「自」者，我也。「羞将短发还吹帽，笑倩旁人为正冠」，将一事翻腾作一联；又孟嘉以落帽为风流，少陵以不落为风流；翻尽古人公案，最为妙法。「蓝水远从千涧落，玉山高并两峰寒」，诗人至此，笔力多衰；今方且雄杰挺拔，唤起一篇精神，非笔力拔山，不至于此。「明年此会知谁健，醉把茱萸子细看」，则意味深长，幽然无穷矣。东坡煎茶诗云：「活水还将活火烹，自临钓石汲深清」，第二句七字而具五意：水清，一也；深处取清者，二也；石下之水，非有泥土，三也；石乃钓石，非寻常之石，四也：东坡自汲，非遣卒奴，五也。「大瓢贮月归春瓮，小杓分江入夜瓶」，其状水之清美极矣；「分江」二字，此尤难下。「雪乳已翻煎处脚，松风仍作泻时声」，此倒语也，尤为诗家妙法；即少陵「红稻啄余鹦鹉粒，碧梧栖老凤凰枝」也。「枯肠未易禁三碗，卧听山城长短更」，又翻却卢仝公案：仝吃到七碗，坡不禁三碗；山城更漏无定，「长短」二字，有无穷之味。
△赵章泉诗法
或问诗法于晏叟，因以五十六字答之云：「问诗端合如何作？待欲学耶毋用学。今一秃翁曾总角，学竟无方作无略。欲从鄙律恐坐缚，力若不加还病弱。眼前草树聊渠若，子结成阴花自落。」
△赵章泉谓规模既大波澜自阔
赣川曾文清公题吴郡所刊东莱吕居仁公诗后语云：「诗卷熟读，治择工夫已胜，而波澜尚未阔；欲波澜之阔，须令规模宏放，以涵养吾气而后可。规模既大，波澜自阔；少加治择，功已倍于古矣。」蕃尝苦人来问诗，答之费辞，一日阅东莱诗，以此语为四十字，异日有来问者，当誊以示之云：「若欲波澜阔，规模须放弘。端由吾气养，匪自历阶升。勿漫工夫觅，况于治择能！斯言谁语汝，吕昔告于曾。」
△赵章泉论诗贵乎似
论诗者贵乎似，论似者可以言尽耶？少陵春水生二首云：「二月六夜春水生，门前小滩浑欲平。鸬鹚鸂莫漫喜，吾与汝曹俱眼明。」「一夜水高二尺强，数日不敢更禁当。南市津头有船卖，无钱即买系篱傍。」曾空青清樾轩二诗云：「卧听滩声流，冷风凄雨似深秋。江边石上乌臼树，一夜水长到梢头。」「竹间嘉树密扶踈，异乡物色似吾庐。清晓开门出负水，已有小舟来卖鱼。」似耶不似耶？学诗者不可以不辨。
△赵章泉题品三联
「隔林彷佛闻机杼，知有人家住翠微。」「片片梅花随雨脱，浑疑春雪堕林梢。」「三年受用惟栽竹，一日工夫半为梅。」「渊明不可得见矣，得见菊花斯可尔。」前十四字，或以为坡语，或以为参寥子十四字师号。余亦以后六句为道章少隐、王梦弼应求、范炎黄中十四字师号。范乃稼轩婿也。
△章泉谓可与言诗
