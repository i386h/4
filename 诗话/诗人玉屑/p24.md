<!-- { "loadSidebar": true } -->
圣俞语予曰：严维诗：「柳塘春水慢，花坞夕阳迟。」则天容时态，融和怡荡，如在目前。又《刘贡父诗话》云：此一联细细较之，「夕阳迟」则系「花」，「春水慢」不须「柳」也。如老杜「深山催短景，乔木易高风」，则了无瑕颣。（《六一居士诗话》）苕溪渔隐曰：「春水慢」不须「柳」，此真确论；但「夕阳迟」则系「花」，此论殊非是。盖「夕阳迟」乃系于「坞」，初不系「花」。以此言之，则「春水慢」不必「柳」，「夕阳迟」岂独「花坞」哉！余尝爱《西清诗话》载吴越王时，宰相皮光业每以诗为已任，尝得一联云：「行人折柳和轻絮，飞燕衔泥带落花。」自负警策，以示同僚，众争叹誉。裴光约曰：二句偏枯，不为工。盖柳当有絮，泥或无花。此论乃得诗之膏肓矣。
△至宝丹
王岐公诗喜用金玉珠碧，以为富贵。而其兄谓之至宝丹也。（《后山诗话》）
△黠鬼簿算博士
玉、杨、卢、骆有文名，人议其疵曰：杨好用古人姓名，谓之点鬼簿；骆好用数对，谓之算博士。（《玉泉子》）
△倒用字
和东坡金山诗云：「云峰一隔变炎凉，犹喜重来饭积香。」《维摩经》云：维摩诘往上方，有国号香积，以众香钵盛满香饭，悉饱众会。故今僧舍厨名「香积」，二字不可颠倒也。（《渔隐》）
△狂怪
石介作三豪诗，略云：「曼卿豪于诗，永叔豪于文，杜默豪于歌」也。永叔亦赠默诗云：「赠之三豪篇，而我滥一名。」默之歌少见于世，初不知之。后闻其篇云：「学海波中老龙，圣人门前大虫。推倒杨朱墨翟，扶起仲尼周公。」皆此等语。甚矣，介之无识也！永叔不欲嘲笑之者，此公恶争名，且为介讳也。吾观杜默豪气，正是京东学究，饮私酒，食瘴死牛肉，醉饱后发者也。作诗狂怪，至卢仝、马异极矣。若更求奇，便作杜默。（东坡）
△金山诗
陈无己《诗话》谓：平甫以杨蟠金山寺诗为庄宅牙人话，解量四至，诗云：「天末楼台横北固，夜深灯火见扬州。」然余观荆公金山诗前四句亦类此：「天末海云横北固，烟中沙岸似西兴。已无舡舫犹闻笛，远有楼台祗见灯。」（《复斋漫录》）苕溪渔隐曰：平甫游金山诗云：「北固山连三楚尽，中濡水入九江深。」平甫讥杨蟠诗，反自作此等语，何耶？
△方池诗
西头供奉官钱昭度曾咏方池，诗云：「东道主人心匠巧，凿开方石贮涟漪。夜深却被寒星映，恰似仙翁一局棋。」有轻薄子见而笑曰：此所谓「一局黑全输」也。（《遯斋闲览》）
△樱桃诗
唐自四月一日寝庙荐樱桃后，颁赐百官各有差。摩诘诗：「归鞍竞带青丝笼，中使频倾赤玉盘。」退之诗：「香随翠笼擎初重，色映银盘泻未停。」二诗语意相似。摩诘诗浑成，胜退之时。樱桃初无香，退之以香言之，亦是语病。（《渔隐》）
△水仙诗
水仙花诗云：「借水开花自一奇，水沉为骨玉为肌。暗香已压酴醿倒，只比寒梅无好枝。」第水仙花初不在水中生，欲形容水字，反成语病。（《渔隐》）
△竹诗
东坡有言：世间事忍笑为易，惟读王祈大夫诗不笑为难。祈尝谓东坡云：有竹诗两句，最为得意。因诵曰：「叶垂千口剑，干耸万条枪。」坡曰：好则极好，则是十条竹竿，一简叶儿也。（《王直方诗话》）
△中秋月
陈纯字符朴，莆田人。因游桃源，中秋夜遇玉源、灵源、桃源三夫人。玉源令纯举中秋月诗，纯言一联云：「莫辞终夕看，动是来年期。」桃源曰：意虽佳，但不见中秋月，作七月十五夜亦可。桃源因作诗曰：「金吹扫天幕，无云方莹然。九秋今夕半，万里一轮圆。皓彩盈虚碧，清光射玉川。瑶樽休惜醉，幽意正绵绵。」（《青琐》）
△孤雁诗
鲍当吟孤雁云：「更无声接续，空有影相随。」当时号为「鲍孤雁」。凡物有声而孤者皆然，何独雁乎？（《汉皐张君诗话》）
△雪诗蛙诗
雪诗押「檐」字一联云：「败履尚存东郭指，飞花又舞谪仙檐。」「东郭指」正用雪事，出《史记．滑稽传》。「谪仙檐」盖取李太白诗所谓「飞花送酒舞前檐」者，即无雪事矣。赠王子直诗云：「水底笙歌蛙两部，山中奴隶橘千头。」虽爱其语之工，然《南史》：孔德璋门庭之内，草莱不剪，中有蛙鸣。或问之曰：欲为陈蕃乎？曰：我以此当两部鼓吹，何必效陈蕃！即无笙歌之说。（《艺苑雌黄》）
△近似
高英秀者，吴越国人。与赞宁为诗友。口给好骂，滑稽，每见眉目有异者，必噂短于其后，人号恶喙薄徒。尝讥名人诗病云：李义山览汉史云：「王莽弄来曾半破，曹公将去便平沉。」定是破船诗。李羣玉咏鹧鸪云：「方穿诘曲崎岖路，又听钩辀格磔声。」定是梵语诗。罗隐云：「云中鸡犬刘安过，月里笙歌炀帝归。」定是鬼诗。杜荀鹤云：「今日偶题题似着，不知题后更谁题。」此卫子诗也，不然，安有四蹄。赞宁笑谢而已。（《西清诗话》）
程师孟知洪州，于府中作静堂，自爱之，无日不到。作诗题于石曰：「每日更忙须一到，夜深长是黠灯来。」李元规见而笑曰：此乃是登溷之诗乎！（《东轩笔录》）
罗隐题牡丹云：「若教解语应倾国，任是无情也动人。」曹唐曰：此乃咏子女障子耳。隐曰：犹胜足下作鬼诗。乃诵唐汉武要王母诗云：「树底有天春寂寂，人间无路月茫茫。」岂非鬼诗耶！（《丹阳集》）
圣俞尝云：诗句义格虽通，语涉浅俗而可笑者，亦其病也。如「尽日觅不得，有时还自来。」本谓诗之好句难得耳，说者云：此是人家失猫儿。人以为笑。（《欧公诗话》）
文潜赋虎图诗，末云：「烦君卫吾寝，振此蓬荜陋。坐令盗肉鼠，不敢窥白昼。」或云：此却是猫儿诗也。又大旱诗云：「天边赵盾益可畏，水底武侯方醉眠。」时人以为几于汤燖右军也。（《王直方诗话》）
△鹅腿子
有举人以诗谒汴帅王智兴，智兴曰：「莫有鹅腿子否？」谓鹤膝也。（《卢氏杂说》）
△漫塘评刘启之诗病
刘启之以诗自许，漫塘先生得其诗，读至韩蕲王庙诗中两句云：「皇天有意存赵孤，蕲王登坛鬼神泣。」先生掩卷曰：此未识作诗法也。诗家以杜少陵称首，正谓其无一篇不寓尊君敬上之意，如北征诗云：「桓桓陈将军，仗义奋忠烈。都人望翠华，佳气向金阙。煌煌太宗业，树立甚宏达。」洗兵马云：「成王功大心转小，郭相谋深古来少。司徒清鉴悬明镜，尚书气与秋天杳。」先后重轻，非苟作也。今顾指高宗为赵孤，谓皇天眷命，有意存赵孤，而蕲王登坛，鬼神便泣，气势却如此其盛！毋乃抑君父之太过，而扬臣子之已甚乎！（《语录》）

○碍理
△害理
沣阳道傍有甘泉寺，因莱公、丁谓曾留行记，从而题咏者甚众，碑牌满屋。孙讽有：「平仲酌泉曾顿辔，谓之礼佛遂南行。高堂下瞰炎荒路，转使高僧薄宠荣。」人独传道。余独恨其语无别，自古以直道见黜者多矣，岂皆贪宠荣者哉！又有人云：「此泉不洗千年恨，留与行人戒覆车。」害理尤甚。莱公之事，亦例为覆车乎！因过之，偶为数韵，其间有云：「已凭静止鉴忠精，更遣清冷洗谗喙。」盖指二公也。（《溪》）
△句好而理不通
诗人贪求好句，而理有不通，亦语病也。如「袖中谏草朝天去，头上宫花侍燕归。」诚为佳句矣，但进谏必以章疏，无用稿之理。唐人有云：「姑苏城外寒山寺，夜半钟声到客船。」说者亦云：句则佳矣，其如三更不是撞钟时！如贾岛哭僧云：「写留行道影，焚却坐禅身。」时谓之烧杀活和尚，此尤可笑。若「步随青山影，坐学白塔骨。」又「独行潭底影，数息树边身。」皆是岛诗，何精麄顿异！（《欧公诗话》）
△碍理
潘大临，字邠老，有登汉阳高楼诗曰：「两屐上层楼，一目（古本作日）略千里。」说者以为着屐岂可登楼！又尝赋潘庭之清逸楼诗，有云：「归来陶隐居，拄颊四山云。」或谓：既已休官，安得手板而拄之也！（《王直方诗话》）
△长恨歌古柏行
白乐天长恨歌云：「峨眉山下少人行。」峨眉在嘉州，与幸蜀全无交涉。杜诗云：「霜皮溜雨四十围，黛色参天二千尺。」四十围乃是径十尺，无乃太细长乎！皆文章之病也。
△鹧鸪诗
林逋云：「草泥行郭索，云木叫钩辀。」钩辀格磔，谓鹧鸪声也。诗话笔谈皆美其善对，然鹧鸪未尝栖木而鸣，惟低飞草中。孙莘老知福州，有荔枝十绝句云：「儿童窃食不知禁，格磔山禽满院飞。」盖《谱》言荔枝未经人摘，百禽不敢近；或已经摘，飞鸟蜂蚁竞来食之。或谓鹧鸪既不登木，又非庭院之禽，性又不嗜荔枝，夏月即非鹧鸪之时。语意虽工，亦诗之病也。
△鹭鸶诗
张仲达咏鹭鸶诗云：「沧海最深处，鲈鱼衔得归。」张文宝曰：佳则佳矣，争奈鹭鸶觜脚太长也。（《荆湖近事》）
△邑人诗
方谔有赠邑令诗云：「琴弹永日得古意，印鏁经秋生藓痕。」句虽佳，但印上不是生藓处，不若前辈诗云：「雨后有人耕绿野、月明无犬吠花村。」思清句雅，又见令之教化仁爱，民乐于耕耨，且无盗贼之警也。（《翰府名谈》）

○考证
少陵与太白，独厚于诸公，凡言太白十四处，至云：「世人皆欲杀，吾意独怜才。」「醉眠秋共被，携手日同行。」「三夜频梦君，情亲见君意。」其情好可想。《遯齐闲览》谓二人名既相逼，不能无相忌。是以庸俗之见而度贤哲之心也。予故不得不辨。
古诗十九首，非止一人之诗也。「行行重行行」，乐府以为枚乘作，则其它可知矣。
古诗十九首「行行重行行」，《玉台》作两首，自「越鸟巢南枝」以下，别为一首，当以《选》为正。
《文选》长歌行只有一首「青青园中葵」者，郭茂倩《乐府》有两首，次一首乃「仙人骑白鹿」者。「仙人骑白鹿」之篇，予疑此词「岧岧山下亭」以下，其义不同，当又别是一首。郭茂倩不能辨也。
《文选》「饮马长城窟」，古词无人名，《玉台》以为蔡邕作。
古词之不可读者，莫如巾舞歌，文义漫不可解。
又古将进酒、芳树、石榴、豫章行等篇，皆使人读之茫然。又朱露、雉子班、艾如张、思悲翁、上之回等，只二三句可解，宁非岁久文字讹舛而然耶！
木兰歌「促织何唧唧」，《文苑英华》作「唧唧何切切」，又作「呖呖」，乐府作「唧唧复唧唧」，又作「促织何唧唧」，当从《乐府》也。
「愿驰千里足」，郭茂倩《乐府》「愿借明驼千里足」，《酉阳杂俎》作「愿驰千里明驼足」，渔隐不考，妄为之辨。
木兰歌，《文苑英华》直作韦元甫名，考郭茂倩《乐府》有两篇，其后篇乃元甫所作也。
木兰歌最古，然「朔气传金柝，寒光照铁衣」之语，已似太白，必非汉魏人也。
