<!-- { "loadSidebar": true } -->
荆公诗有「老景春可惜，无花可留得。莫嫌柳浑青，终恨李太白」之句，以古人姓名藏句中，盖以文为戏。或者谓前无此体，自公始见之；余读权德舆集，其一篇云：「藩宣秉戎寄，衡石崇势位。言纪信不留，弛张良自愧。樵苏则为惬，瓜李斯可畏。不顾荣宦尊，每陈农亩利。家林类岩巘，负郭躬敛积。忌满宠生嫌，养蒙恬胜利。踈钟皓月晓，晚景丹霞异。涧谷永不变，山梁冀无累。论自王符肇，学得展禽志。从此直不疑，支离踈世事。」则权德舆已尝为此体。乃知古今文章之变，殆无遗蕴。德舆在唐，不以诗名，然词亦雅畅；此篇虽主意在别立体，然不失为佳制也。（《石林诗话》）
△药名
尝见近世作药名诗，或未工；要当字则正用，意须假借。如「日侧柏阴斜」是也。若「侧身直上天门东」，「风月前湖夜」，「湖」「东」二字即非正用。孔毅夫有诗云：「鄙性尝山野，尤甘草舍中，钩帘阴卷柏，障壁坐防风。客土依云实，流泉架木通。行当归老矣，已逼白头翁。」又「此地龙舒国，池隍兽血余。木香多野橘，石乳最宜鱼。古瓦松杉冷，旱天麻麦踈。题诗非杜若，笺腻粉难书」（《漫叟诗话》）

卷三
○句法
△有三种句
命属题意，如有神助，归于自然之句；命题立意，援笔立成，归于容易之句；命题用意，求之不得，归于苦求之句。（《金针》）
△错综句法
老杜云：「红稻啄残鹦鹉粒，碧梧栖老凤凰枝。」舒王云：「缲成白雪桑重绿，割尽黄云稻正青。」郑谷云：「林下听经秋苑鹿，江边扫叶夕阳僧。」以事不错综，则不成文章。若平直叙之，则曰：「鹦鹉啄残红稻粒，凤凰栖老碧梧枝。」以「红稻」于上，以「凤凰」于下者，错综之也。言「缲成」则知白雪为丝，言「割尽」则知黄云为麦也。秦少游得其意，特发奇语，其作睡足轩则曰：「长年忧患百端慵，开斥僧坊颇有功。地彻蔽亏僧界静，人除荒秽玉奁空。青天并入挥毫里，白鸟时来隐几中。最是人间佳绝处，梦残风铁响丁东。」（《冷斋》）
△影略句法
郑谷咏落叶，未尝及雕零飘坠之意；人一见之，自然知为落叶。诗曰：「返蚁难寻穴，归禽易见窠。满廊僧不厌，一个俗嫌多。」（《冷斋》）
△象外句
唐僧多佳句，其琢句法比物以意，而不指言一物，谓之象外句。如无可上人诗曰：「听雨寒更尽，开门落叶深。」是落叶比雨声也。又曰：「微阳下乔木，远烧入秋山。」是微阳比远烧也。用事琢句，妙在言其用而不言其名耳。（《冷斋》）
△折句
六一居士诗云：「静爱竹时来野寺，独寻春偶过溪桥。」俗谓之折句。卢赞元雪诗云：「想行客过梅桥滑，免老农忧麦垄干。」效此格也。余亦尝云：「鹦鹉杯且酌清浊，麒麟阁懒画丹青。」（《渔隐》）
□作「钓」
△佳句
宋莒公见公佳句，皆书于斋壁。如「无可奈何花落去，似曾相识燕归来」，「静寻啄木藏身处，闲看游丝到地时」，「楼台冷落收灯夜，门巷萧条扫雪天」，「已定复摇春水色，似红如白野棠花」之类，后人不可及。（《青箱杂记》）
△雄伟句
吴江长桥诗，世称三联。子美云：「云头滟滟开金饼，水面沉沉卧彩虹。」杨次公云：「八十丈虹晴卧影，一千顷玉碧无瑕。」郑毅夫云：「插天螮蝀玉腰阔，跨海鲸鲵金背高。」欧永叔谓子美此句雄伟；余谓次公、毅夫两联粗豪，较以子美之句，二公殊少酝藉也。（《渔隐》）
△雄健句
句法之学，自是一家工夫。昔尝问山谷「耕田欲雨刈欲晴，去得顺风来者怨」，山谷云：不如「千岩无人万壑静，十步回头五步坐」。此专论句法，不论义理；盖七言诗四字三字作两节也。此句法出黄庭经，自「上有黄庭下关元」已下多此体。张平子四愁诗，句句如此，雄健稳惬。至五言诗，亦有三字二字作两节者。老杜云：「不知西阁意，肯别定留人。」肯别耶，定留人耶？山谷尤爱其深远闲雅，盖与上七言同。（《诗眼》）
△一人名而分用之句
一人名而分用之者，如刘越石「宣尼悲获麟，西狩泣孔丘。」谢惠连「虽好相如达，不同长卿慢」等语。若非前后相映带，殆不可读。然要非全美也。唐初，余风犹未殄，陶冶至杜子美，始净尽矣。
△两句纯好难得
刘昭禹云：五言如四十个贤人，着一个屠酤不得。觅句若掘得玉匣子，有底有盖，但精心必获其实，然昔人「园林变鸣禽」，竟不及「池塘生春草」；「余霞散成绮」，不及「澄江静如练」；「春水船如天上坐」，不若「老年花似雾中看」；「闲几砚中窥水浅」，不如「落花径里得泥香」；「停杯嗟别久」，不及「对月喜家贫」；「神林社日鼓」，不若「茅屋午时鸡」。此数公未始不精心，以此知其全实未易多得。（《溪》）
△两句不可一意
晋宋间诗人造语虽秀拔，然大抵上下句多出一意。如「鱼戏新荷动，鸟散余花落」，「蝉噪林逾静，鸟鸣山更幽」之类，非不工矣，终不免此病。（《蔡宽夫诗话》）
王荆公以「风定花犹落」对「鸟鸣山更幽」，则上句静中有动，下句动中有静。（沈括存中述《笔谈》）
△置早意于残晚中、置静意于喧动中
唐诗曰：「海月生残夜，江春入暮年。」置早意于残晚中。有曰「惊蝉移别柳，斗雀堕闲庭。」置静意于喧动中。（山谷）
△句中有眼
句中眼者，世尤不能解。王荆公欲新政，作雪诗曰：「势合便宜包地势，功成终欲放春回。农家不念丰年瑞，只欲青云万里开。」（《冷斋》）
△句中当无虚字
或问余：东坡有言，诗至于杜子美，天下之能事毕矣。老杜之前，人固未知有老杜；后世安知无过老杜者？余曰：如「一片花飞减却春」，若咏落花，则语意皆尽。所以古人既未到，决知后人更无好语。如画马诗云：「玉花却在御榻上，榻上庭前屹相向。」则曹将军能事与造化之功，皆不可以有加矣。至其它吟咏人情，模写物景，皆如是也。老杜谢严武诗云：「雨映行宫辱赠诗。」山谷云：只此「雨映」两字，写出一时景物，此句便雅健。余然后晓句中当无虚字。（《诗眼》）
△句法不当重迭
淮海小词云：「杜鹃声里斜阳暮」，东坡曰：此词高妙，但既云「斜阳」，又云「暮」，则重出也，欲改「斜阳」作「帘栊」。余曰：既言「孤馆闭春寒」，似无帘栊？公曰：亭传虽未必有帘栊，有亦无害。余曰：此词本模写牢落之状，若曰帘栊，恐损初意。先生曰：极难得好字，当徐思之。然余因此晓句法不当重迭。（《诗眼》）
△言简而意不遗之句
或有称咏松句云：「影摇千尺龙蛇动，声撼半天风雨寒」者，一僧在坐，曰：未若「云影乱铺地，涛声寒在空」，或以语圣俞，圣俞曰：言简而意不遗，当以僧语为优。（《王直方诗话》）
△句豪而不畔于理
吟诗喜作豪句，须不畔于理方善。如东坡观崔白冬景图云：「扶桑大茧如瓮盎，天女织绡云汉上。往来不遗凤衔梭，谁能鼓臂投三丈。」此语豪而甚工。石敏若橘林文中，咏雪有「燕南雪花大于掌，冰柱悬檐一千丈」之语，豪则豪矣，然安德尔高屋耶！余观李太白北风行云「燕山雪花大如席」，秋浦歌云「白发三千丈」，其句可谓豪矣，奈无此理何！如秦少游秋日绝句云：「连巷雌蜺挂西楼，逐雨追晴意未休。安得万妆相向舞，酒酣聊把作缠头。」此语亦豪而工矣。（《艺苑雌黄》）
△句中有问答之词
古人造语，俯仰纡余各有态。「小麦青青大麦枯，谁当获者妇与姑，丈夫何在西击胡。」凡此句中，每涵间答之词。「大麦干枯小麦黄，问谁腰镰胡与羌。」句法实有所自。（《潘子真诗话》）
△诚斋论一句有三意
诗有一句七言而三意者。杜云：「对食暂餐还不能。」退之云：「欲去未到先思回。」有一句五言而两意者。陈后山云：「更病可无醉，犹寒已自和。」
△诚斋论惊人句
诗有惊人句。杜山水障：「堂上不合生枫树，怪底江山起烟雾。」又「斫却月中桂，清光应更多。」自乐天云：「遥怜天上桂华孤，为问姮娥更要无？月中幸有闲田地，何不中央种两株？」韩子苍衡岳图：「故人来自天柱峰，手提石廪与祝融。两山坡陁几百里，安得置之行李中。」此亦是用东坡云：「我持此石归，袖中有东海。」杜牧之云：「我欲东召龙伯公，上天揭取北斗柄，蓬莱顶上斡海水，水尽见底看海空。」李贺云：「女娲炼石补天处，石破天惊逗秋雨。」
△诚斋称李大方警句
李方叔之孙大方，字允蹈，少时尝作思故山赋，诸公间称之，以为似邢居实。晚得一鹖冠，今为杂买场，寄予诗一篇，多有警句。如「三百年来今几秋，天地自老江自流。」如「笛声吹起白玉盘，正照御前杨柳碧。」如「可怜一代经纶业，，不抵钟山几首诗。」如「后院落花人不到，黄鹂飞逐石榴阴。」大似唐人。
△诚斋论警句
士大夫间有口传一两联可喜，而莫知其所本者。如「人情似纸番番薄，世事如棋局局新。」又「饱谙世事慵开眼，会尽人情只点头。」又「薄有田园归去好，苦无官况莫来休。」又贺人休官「重碧杯中天更大，软红尘里梦初收。」竟不知何人诗也。又有嘲巧宦而事反拙者：「当初只谓将勤补，到底翻为弄巧成。」此尤可笑。
△陵阳论警句
公尝曰：昨尝与吕居仁闲论前辈所作上元诗，居仁曰：晏元献云：「梅台冷落收灯夜，花巷清虚扫雪天」最佳。直是说得出，不可及。后见吕郎中有诗云：「江城气候犹含雪，草市人家已挂灯。」岂用晏意耶？（《室中语》）
△少陵坡谷句法
前人文章各自一种句法。如老杜「今君起柂春江流，予亦江边具小舟。」「同心不减骨肉亲，每语见许文章伯。」如此之类，老杜句法也。东坡「秋水今几竿」之类，自是东坡句法。鲁直「夏扇日在摇，行乐亦云卿。」此鲁直句法也。学者若能遍考前作，自然度越流辈。（《吕氏童蒙训》）
△蒋道士诗句
衡州蒋道士云：「石压笋斜出，岸悬花倒生。」后因太守怒不扫地，辱之，守见诗，爱而召之。乃上诗曰：「春来不是人慵扫，为惜莓苔衬落花。」守悔焉。欲招之饮，蒋有诗谢曰：「敲开败箨露新竹，拾上落花妆旧枝。」复为湘人所重。（《青琐》）
△省题诗句
湘灵鼓瑟落句：「曲终人不见，江上数峰青。」含蓄不尽意，或谓钱起得之梦，未必然也。韩昌黎精卫衔石填海篇，有「人皆讥造次，我独赏专精。」则语意超诣，不可以加矣。
△滩声句
宿龙宫滩诗：「浩浩复荡荡，滩声抑更扬。」鲁直云：退之裁听水句尤见工。所谓「浩浩荡荡抑更扬」者，非客里夜卧，饱闻此声，安能周旋妙处如此耶！（《韩诗补注》）
△清健句
