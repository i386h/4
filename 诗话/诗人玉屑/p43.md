<!-- { "loadSidebar": true } -->
梅圣俞采石月赠功甫云：「采石月下访谪仙，夜披锦袍坐钓船。醉中爱月江底悬，以手弄月身翻然。不应暴落饥蛟涎，便当骑鱼上青天。青山有冢人谩传，却来人间知几年。在昔孰识汾阳王，纳官贳死义难忘。今观郭裔奇俊郎，眉目真似攻文章。死生往复犹康庄，树穴探环知姓羊。」李白从永王璘之辟，璘败当诛，郭子仪请解官以赎，有诏长流夜郎。圣俞用此事，尤为亲切，若非姓郭，亦难用矣。（《渔隐》）

○贺方回
△望夫石
贺铸，字方回，尝作一绝，题于定林寺云：「破冰泉脉漱篱根，坏衲遥疑挂树猿。蜡屐旧痕寻不见，东风先为我开门。」荆公见之，大相称赏，缘此知名。方回尝作望夫石诗云：「亭亭思妇石，下阅几人代。荡子长不归，山椒久相待。微云荫发彩，初月辉娥黛。秋雨迭苔衣，春风舞罗带。宛然姑射人，矫首尘冥外。陈迹遂无穷，佳期从莫再。脱如鲁秋氏，妄结桑下爱。玉质委渊沙，悠悠复安在！」交游间无不爱之。（《王直方诗话》）

○张子野
△三影
子野尝有诗云「浮萍断处见山影」，又长短句云「云破月来花弄影」，又云「隔墙送过秋千影」，并脍炙人口，世谓张三影。（《高斋诗话》）
△佳句
子野诗笔老健，歌词乃其余波耳。湖州西溪诗云：「浮萍断处见山影，野艇归时闻草声。」与予和诗云：「愁似鳏鱼知夜永，懒同蝴蝶为春忙。」若此之类，亦可追配古人，而世俗但称其歌词。昔周昉画人物皆入神品，而世俗但知有周昉士女，盖所谓未见好德如好色者也。（东坡）
△东坡诗
子野能为诗及乐府，至老不衰。居钱塘，苏子瞻作倅时，年已八十余，视听不衰，家犹蓄声妓。子瞻尝赠以诗云：「诗人老去莺莺在，公子归来燕燕忙。」盖全用张氏故事戏之。（《石林诗话》）

○谢无逸
△有古意
谢无逸学古高洁，文词锻炼，篇篇有古意，尤工于诗。予尝爱其送董元达诗云：「读书不作儒生酸，跃马西入金城关。塞垣苦寒风气恶，归来面皱须眉斑。先皇召见延和殿，议论慷慨天开颜。谤书盈箧不复辨，脱身来看江南山。长江衮衮蛟龙怒，扁舟此去何当还。大梁城里定相见，玉川破屋应数间。」又寄隐居士诗云：「处士骨相不封侯，卜居但得林塘幽。家藏玉唾几千卷，手校韦编三十秋。相知四海孰青眼？高卧一庵今白头。襄阳耆旧节独苦，只有庞公不入州。」淮南潘邠老，与之甚熟。二公皆老死布衣，士议惜之。（《漫叟诗话》）
△佳句
谢逸字无逸，临川韵人胜士也。工诗能文，黄鲁直读其诗曰：晁、张流也，恨未识之耳。无逸诗曰：「老凤垂头噤不语，枯木槎牙噪春鸟。」又曰：「贪夫蚁旋磨，冷宫鱼上竹。」又曰：「山寒石发瘦，水落溪毛雕。」皆为鲁直所称赏。（《冷斋夜话》）

○邢敦夫
△龙眠图诗
双井黄叔达，字知命。初自江南来，与彭城陈履常俱谒法云禅师于城南，夜归过龙眠李伯时，知命衣白衫，骑驴，缘道摇头而歌，履常负杖挟囊于后，一市大惊，以为异人。伯时因画为图，而邢敦夫作长歌云：「长安城头鸟欲栖，长安道上行人稀。浮云卷尽暮天碧，但有明月流清辉。君独骑驴向何处，头上倒着白接。长吟搔首望明月，不学山翁醉似泥。到得城中灯火闹，小儿拍手拦街笑。道旁观者那得知，相逢疑是商山皓。龙眠居士画无比，摇毫弄笔长风起。酒酣闭目望穷途，纸上轩昂无乃似。君不学长安游侠夸少年，臂鹰挟弹章台道。君不能提携长剑取灵武，指挥猛士驱貔虎。胡为脚踏梁宋尘，终日飘飘无定所。武陵桃源春欲暮，白水青水起烟雾。竹杖芒鞋归去来，头巾好挂三花树。」惇夫时年未二十也。（《王直方诗话》）
△幼敏
邢居实字惇夫，年少豪迈，所与游皆一时名士。年十四五时，尝作明妃引，末云：「安得壮士霍嫖姚，缚取呼韩作编户。」诸公多称之。既卒，余收拾其残草，编成一集，号曰呻吟。惇夫自少便多憔悴感慨之意，其作秋怀诗云：「高歌感人心，心悲将奈何！」其作枣阳道中感兴：「有意问山神，此生复来否？」已而果卒于汉东。惇夫之卒也，山谷以诗哭之云：「诗到随州更老成，江山为助笔纵横。眼看白璧埋黄壤，何况人间父子情。」盖谓惇夫与其父，歆、向也。（《王直方诗话》）

○潘邠老
△天下奇才
「白鸟没飞烟，微风逆上船。江从樊口转，山自武昌连。日月悬终古，乾坤别逝川。罗浮南斗外，黔府古河边。」「波浪三江口，风云八字山。断崖东北际，虚艇有无间。卧柳堆生岸，跳鱼水捣湾。悠然小轩冕，幽兴满乡关。」「西山连虎穴，赤壁隐龙宫。形胜三分国，波流万世功。沙明拳宿鹭，天阔退飞鸿。最羡鱼竿客，归船雨打篷。」「落日春江上，无人倚杖时。私蛙鸣鼓吹，官柳舞腰肢。猎远频翻臂，渔深数治丝。我犹无彼是，风岂有雄雌。」此邠老江间所赋也。邠老，唐太仆卿季苟之后，衢之曾孙，鲠之子，寓居齐安，得句法于东坡。顷与洪驹父、徐师川、洎予友善。山谷尝称：邠老，天下奇才也。其为诗文，他皆称是。年未五十以殁，良可惜也。（《潘子真诗话》）

○胡少汲
△与刘邦直诗
胡少汲与刘邦直诗：「梦魂南北昧平生，解逅相逢意已倾。楚国山川千迭远，隋堤烟雨一帆轻。我无健笔翻三峡，君有长才肃五兵。同是行人更分手，不堪风树作离声。」少汲，后生中豪士也，读书作文，殊不尘埃，使之不倦，虽竞爽者未易追也。「同是行人更分手」，佳句也；「解逅相逢意已倾」，已道了刘三十一矣。（山谷）
△山字韵诗
少汲宣和间在河朔作漕日，同官陈亭伯辈唱和山字韵诗，少汲最后和成，人皆叹服。诗云：「章句飘飘续小山，古风萧瑟笔追还。海鹏共击三千里，铁马同归十二闲。功业会看钟鼎上，声华已在缙绅间。他年记忆怜衰老，为报西川引一班。」（《桐江诗话》）苕溪渔隐曰：元丰间王平甫有「海鹏未击三千里，天马须归十二闲」之句，甚为一时诸公所称道。今少汲乃云：「海鹏共击三千里，铁马同归十二闲」，岂非剽平甫之句，但易此三字，以为己作耶！ 

○徐仲车
△佳作
徐积，字仲车，古之独行也，于陵仲子不能过。然其诗文则怪而放，如玉川子，此一反也。耳聩甚，画地为字，乃始通语，终日面壁坐，不与人接，而四方事无不周知其详，虽新且密，无不先知，此二反也。（东坡）苕溪渔隐曰：余尝记仲车二诗，有云：「淮之水，淮之水。春风吹，春风洗。青于蓝，绿染指。鱼不来，鸥不起。潋潋滟滟天尽头，只见孤帆不见舟。残阳欲落未落处，盖是人间今古愁。今古愁，可奈何！莫使骚人闻棹歌。我曹尽是浩歌客，笑声酒面春风和。」又咏蒲扇诗云：「妾有一尺绢，以为身上衣。自织青溪蒲，团团手中持。朝携麦陇去，暮汲井泉归。无人不看妾，不使见蛾眉。」皆佳作也。

○杨公济
△莼菜诗
杨蟠，字公济，尝为莼菜诗云：「休说江东春日寒，到来且觅鉴湖船。鹤生嫩顶浮新紫，龙脱香髯带旧涎。玉割鲈鱼迎刃滑，香炊稻饭落匙圆。归期不待秋风起，漉酒调羹任我年。」时人以为读其诗，不必食莼羹然后知其味也。（《王直方诗话》）

○张芸叟
△西征二绝
张舜民，字芸叟，邠人也，通练西事，稍能诗。从高遵裕西征回中，作诗二绝。一云：「灵州城下千株柳，总被官军斫作薪。他日玉关归去路，将何攀折赠行人！」一云：「青铜峡里韦州路，十去从军九不回。白骨似沙沙似雪，将军莫上望乡台。」为转运判官李察闻奏得罪，贬郴州监税。（东坡）

○唐子西
△佳句
子西上张天觉内前行云：「内前车马拨不开，文德殿下宣麻回。紫微侍郎拜右相，中使押赴文昌台。」此语善于叙事，质而不俚；又云：「周公礼乐未要作，致身姚宋亦不恶。向来两翁当国年，民间斗米才四钱。」此语善于讽谕，当而有理，皆可法也。湖上云：「佳月明作哲，好风圣之清。」栖禅暮归云：「草青仍过雨，山紫更斜阳。」语意俱新。（《渔隐》）

○王仲至
△联句
仲至与少游谒恭敏李公，饭于燕闲堂，即席联句云：「黄叶山头初带雪，绿波尊酒暂回春。（钦臣）已闻璧月琼枝句，更着朝云暮雨人。（观）老愧红妆翻曲妙，喜逢佳客放怀新。（钦臣）天明又出桃源去，仙境何时再问津。（观）」
△绝句
仲至使辽回，谒恭敏李公，席中赋诗云：「穹庐三月已淹留，白草黄云见即愁。满袖尘埃何处洗，李家池上海棠洲。」（《复斋漫录》）

卷十九
○中兴诸贤（诚斋品藻中兴以后诗见第二卷诗评类）
△诚斋白石之评
杨诚斋序千岩摘稿，云余尝论近世之诗人，若范石湖之清新，尤梁溪之平淡，陆放翁之敷腴，萧千岩之工致；皆余之所畏者。姜白石诗稿自序云：尤延之先生为余言，近世士人，喜宗江西，温润有如范至能者乎？痛快有如杨廷秀者乎？高古如萧东夫，俊逸如陆务观，是皆自出机轴，亶有可观者，又奚以江西为！观二公推许，想见当时骚雅之盛。建安、大历，风斯在下矣。（赵威伯《诗余话》）
□「亶」，疑作「敻」。
△周益公
周益公兄乘成居士周子中，生于乙巳，益公丙午，诚斋丁未，郡人刘讷敏叔写为三老图。益公题诗云：「同辞宦路返乡闾，两骕骦中间以驽。前后顾瞻羞倚玉，支干引从偶连珠。三人不必邀明月，九老何妨续画图。从汉二疏唐尹后，相亲相近此应无！」诚斋题二绝云：「旦奭行间着季真，黄冠不合附青云。二南风里君知么，添个委蛇退食人。」「刘郎写照妙通神，三老图成又一新。只道老韩同传好，被人指点也愁人。」益公形容甚工，诚斋谦逊自处，真一时盛事云。（《余话》）
△曾茶山
唐人诗，喜以两句道一事，曾茶山诗中，多用此体。如「又从江北路，重到竹西亭。」「若无三日雨，那复一年秋。」「似知重九日，故放两三花。」「次第翻经集，呼儿理在亡。」「又得清新句，如闻謦欬音。」「如何万家县，不见一枝梅。」此格亦甚省力也。（玉林《中兴诗话补遗》）
曾文清谢路宪送蟹诗：「从来叹赏内黄侯，风味尊前第一流。只合蹒跚赴汤鼎，不须辛苦上糟丘。」「内黄侯」三字甚新。（《余话》）
曾文清云：山谷以竹夫人为竹奴，余亦名脚婆为锡奴，戏作绝句：「雾帐桃笙昼寝余，此君那可一朝无！秋来冷落同班扇，岁晚温柔是锡奴。」（《余话》）
△陆放翁
