<!-- { "loadSidebar": true } -->
东坡最善用事，既显而易读，又切当，若招持服人游湖不赴云：「颇忆呼卢袁彦道，难邀骂道灌将军。」柳氏求书答云：「君家自有元和脚，莫厌家鸡更问人。」天然奇特。（《黄常明诗话》）
△用事亲切
东坡和李公择诗云：「弊裘羸马古河滨，野阔天低糁玉尘。自笑飡毡典属国，来看换酒谪仙人。」为苏、李也。用事亲切如此，它人不及也。
△用事的当
东坡自扬州召还，郊礼后有次韵蒋颖叔、钱穆甫从驾景灵宫二诗。一云：「归来病鹤记城闉，旧踏松枝雨露新。半白不羞垂领雪，软红犹恋属车尘。雨收九陌丰登后，日丽三元下降辰。粗识君王为民意，不才何以助精禋。」王仲至和之，末云：「谁知第七车中客，天遣归来助庆禋。」坡称叹久之。盖汉倪宽川人，自扬州太守召来；坡亦川人，自扬州太守召来。汉武帝郊礼回，至渭桥上，见一妇人洗乳于渭水上，帝遣问之，妇人曰：第七车中客知我也。上使使问，是倪宽。宽奏曰：天上长乳星，祭祀不洁即见。帝然。坡时为尚书，亦乘车在驾前。（《藜藿野人诗话》）
△用事精确
夏文庄守安州，莒公兄弟尚在布衣，文庄异待之。命作落花诗，莒公一联云：「汉皐佩冷临江失，金谷楼危倒地香。」子京一联云：「将飞更作回风舞，已落犹成半面妆。」余观南史：宋元帝妃徐氏无容质不见礼，以帝眇一目，知帝将至，必为半面妆以似。此「半面妆」所从出也。若「回风舞」无出处，则对偶偏枯，不为佳句，殊不知乃出李贺诗云：「花台欲暮春辞去，落花起作回风舞。」前辈用事，必有来处；又精确如此，诚可为法也。（《渔隐）
余襄公有落花诗云：「金谷已空新步障，马嵬徒见旧香囊。」可亚二宋。（《三山老人语录》）
谚云：去家千里，勿食萝摩枸杞。山谷尝赋道院枸杞诗云：「去家尚勿食，出家安用许！」时同赋者服其用事精确。（《漫叟诗话》）
△用事精密
鲁直善用事，若正尔填塞故实，旧谓之点鬼簿，今谓之堆垛死尸。如咏猩猩毛笔诗云：「平生几两屐，身后五车书。」又云：「管城子无食肉相，孔方兄有绝交书。」精妙稳密，不可加矣。常以此语反三隅也。（类苑）
荆公送吴仲庶待制守潭诗云：「自古楚有材，醽醁多美酒。不知樽前客，更得贾生否！」贾谊初为吴公召置门下，后谪死长沙。其用事之精，可以为法。（《王直方诗话》）
△叙事详尽
熙宁元年，有司言日当食。四月朔，上为撤膳避正殿。丁夕微雨，明日不见日食，百官入贺。是日有皇子之庆，蔡持正为枢副，献诗，前四句曰：「昨夜熏风入舜韶，君王端御正衙朝。阳辉已得前星助，阴沴潜随夜雨消。」其叙四月一日避正殿，皇子庆诞，云阴不见日食，四句尽之，当时无能过之者。（笔录）
△用人名
前辈讥作诗多用古人名姓，谓之点鬼簿。其语虽然如此，亦在用之如何耳，不可执以为定论也。如山谷种竹云：「程婴杵臼立孤难，伯夷叔齐食薇瘦。」接花云：「雍也本犁子，仲由元鄙人。」此虽多用，善于比喻，何害其为好句也！（《渔隐》）
△用经史中语
大率诗语出入经史，自然有力；然须是看多做多，使自家机杼风骨先立，然后使得经史中全语作一体也。如是自出语弱，却使经史中全语，则头尾不相勾副，如两村夫一枝画梁，自觉经史中语在人眼中，不入看也。（《漫斋语录》）
△皆用古语
荆公赋梅花云：「肌冰绰约如姑射，肤雪参差是玉真。」庄子曰：「藐姑射之山，有神人居焉：肌肤若冰雪，绰约若处子。」乐天长恨歌曰：「中有一人字玉真，雪肤花貌参差是。」两句皆用古语，但易一「如」字尔。（《东平杂录》）
△一字不苟
熙宁初，张掞以二府初成，作诗贺荆公，公和曰：「功落萧规惭汉第，恩从隗始诧燕台。」以示陆农师，农师曰：萧规曹随，高帝论功，萧何第一，皆摭故实；而请从隗始，初无「恩」字。公笑曰：子善问也，韩退之斗鸡联句：「感恩惭隗始」，若无据，岂当对「功」字也。乃知前人以用事一字偏枯，为倒置眉目，反易巾裳，盖谨之如此。（《西清诗话》）苕溪渔隐曰：荆公春日绝句云：「春风过柳绿如缲，晴日蒸红出小桃。」余尝疑「蒸红」必有所据。后读退之桃源图诗云：「种桃处处惟开花，川原远近蒸红霞。」盖出此也。
△不可牵强
诗之用事，不可牵强；必至于不得不用而后用之，则事辞为一，莫见其安排斗凑之迹。苏子瞻尝作人挽诗云：「岂意日斜庚子后，忽惊岁在己辰年。」此乃天生作对，不假人力。（《石林诗话》）
△不可牵出处
苏子瞻尝两用孔稚圭鸣蛙事。如「水底笙歌蛙两部，山中奴隶橘千头」，虽以「笙歌」易「鼓吹」，不碍其意同。至「已遣乱蛙成两部，更邀明月作三人」，则「成两部」不知谓何物，亦是歇后。盖用事宁与出处语小异而意同，不可尽牵出处语而意不题也。（《石林诗话》）
△晦翁诗
先生言阿骨打初破辽国，勇锐无敌，及既下辽，席卷其子女而北，肆意蛊惑，行未至其国而死。因笑谓赵昌父曰：顷年于吕季克处见一画卷，画虏酋与胡女并辔而语，季克苦求诗，某勉为之赋，末两句云：「却是燕姬解迎敌，不教行到杀胡林。」正用阿骨打事也。（此诗首两句云：「传闻姑觐欲南侵，愁煞穷边猛将心。」）
△诚齐论用经语
诗句固难用经语，然善用者不胜其韵。李师中云：「夜如何其斗欲落，岁云莫矣天无晴。」又「山如仁者静，风似圣之清。」又「诗成白也知无敌，花落虞兮可奈何！」
△诚齐论用事以俗为雅
有用法家吏文语为诗句者，所谓以俗为雅。坡云：「避谤诗寻医，畏病酒入务。」如前卷僧显万「探支」「阑入」，亦此类也。
△诚齐论使事法
诗家借用古人语，而不用其意，最为妙法。如山谷猩猩毛笔是也，猩猩喜着屐，故用阮孚事；其毛作笔，用之抄书，故用惠施事；二事皆借人以咏物，初非猩猩毛笔事也。《左传》云：「深山大泽，实生龙蛇。」而山谷中秋月诗云：「寒藤老木被光景，深山大泽皆龙蛇。」《周礼．考工记》：「车人盖圜以象天，轸方以象地。」而山谷云：「丈夫要弘毅，天地为盖轸。」《孟子》云：「武成取二三策。」而山谷称东坡云：「平生五车书，未吐二三策。」
△陵阳论用事
使事要事自我使，不可反为事使。仆曰：如公太一图诗：「不是峰头十丈花，世间那得莲如许！」当如是耶？公徐曰：事可使即使，不须强使耳。（《室中语》）
△误用事
唐人以诗为专门之学，虽名世善用故事者，或未免小误。如王摩诘诗；「卫青不败由天幸，李广无功缘数奇。」「不败由天幸」，乃霍去病，非卫青也；去病传云：「其军尝先大将军，军亦有天幸，未尝困绝。」意有「大将军」字，误指去病作卫青耳。李太白「山阴道士如相访，为写黄庭换白鹅。」乃道德经，非黄庭也。逸少尝写黄庭经与王修，故二事相紊。杜牧之尤不胜数。前辈每云：用事虽了在心目间，亦当就时讨阅，则记牢而不误。端名言也。（《西清诗话》）
古今诗话美方谔上广守诗：「鳄去溪潭韩吏部，珠还合浦孟尝君。」不知珠还合浦，乃后汉孟尝，不可以孟尝君迁就也。（《复斋漫录》）
△失事实
杜牧华清宫诗云：「长安回望绣成堆，山顶千门次第开。一骑红尘妃子笑，无人知是荔枝来。」尤脍炙人口。据《唐纪》，明皇以十月幸骊山，至春即还宫，是未尝六月在骊山也。然荔枝盛暑方熟，词意虽美，而失事实。（《遯斋闲览》）
△用事失照管
荆公桃源行云：「望夷宫中鹿为马，秦人半死长城下。」指鹿为马乃二世事，而长城之役，乃始皇也。又指鹿事不在望夷宫中。荆公此诗，追配古人，惜乎用事失照管，为可恨耳。（《高斋诗话》）
△用事未尽善
摩诘山中送别诗云：「山中相送罢，日暮掩柴扉。春草明年绿，王录归不归。」盖用楚词「王孙游兮不归，春草生兮萋萋。」此善用事也。余旧记一小诗，不知谁人作，云：「杨柳青青着地垂，杨花漫漫搅天飞。柳条折尽花吹尽，借问行人归不归。」古乐府有折杨柳云：「曲城攀折处，惟言久别离。」又云：「攀折思为赠，心期别路长。」又云：「曲中无别意，并是为相思。」皆言折杨柳以寄相思之意，不言其归。则前诗用事，为未尽善也。（《渔隐》）
△用事重迭
韩熙载云：「风柳摇摇无定枝，阳台云雨梦中归。他年蓬岛音尘绝，留取樽前旧舞衣。」此诗既言阳台，又言蓬岛，何用事重迭如此！诗载小说，称为佳句，余谓疵病如此，殆非佳句也。
△率尔用事
古人作诗，引用故实，或不原其美恶，但以一时中的而已，如李端于郭暧席上赋诗，其警句云：「新开金埒教调马，旧赐铜山许铸钱。」乃比邓通耳。既非令人，又非美事，何足算哉！凡用故事，多以事浅语熟，更不思究，率尔用之，往往有误。（西斋话纪）

○压韵
△工于押韵
寇莱公延僧惠崇于池亭，分题为诗，公探得池上柳，青字韵：崇探得池鹭，明字韵。自午至哺，崇忽点头曰：得之矣，此篇功在「明」字，凡五厌不倒。公曰：试口占！曰：「雨歇方塘溢，迟回不复惊。暴翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。」公笑曰：吾柳之功在青字，而四厌不倒，不如且已。（《古今诗话》）
△巧于押韵
作诗押韵是一巧。中秋夜月诗押尖字。数首之后，一妇人云：「蚌胎光透壳，犀角晕盈尖。」（《许彦周诗话》）
△古今诗用韵
谓字有通作他声押韵者，泛引诗及《文选》古诗为证。殊不知《蔡宽夫诗话》尝云：秦汉以前，字书未备，既多假借，而音无反切，平侧皆通用。自齐梁后，既拘以四声，又限以音韵，故士率以偶俪声病为工。然则字通声押韵，于古诗则可；若于律诗，诚不当如此。余谓裴虔余之诗落韵，又本此耳。（《学林新编》）
△落韵
裴虔余云：「满额鹅黄金缕衣，翠翘浮动玉钗垂。从教水溅罗襦湿，疑是巫山行雨归。」广韵、集韵、韵略，「垂」与「归」皆不同韵。此诗为落韵矣。（《渔隐》）
△不可强押韵
