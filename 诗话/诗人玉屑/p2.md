<!-- { "loadSidebar": true } -->
王摩诘云：「行到水穷处，坐看云起时。」少陵云：「水流心不竞，云在意俱迟。」介甫云：「细数落花因坐久，缓寻芳草得归迟。」徐师川云：「细落李花那可数，偶行芳草步因迟。」知诗者于此不可以无语。或以二小诗复之曰：「水穷云起初无意，云在水流终有心。傥若不将无有判，浑然谁会伯牙琴？」「谁将古瓦磨成砚，坐久归迟总是机。草自偶逢花偶见，海沤不动瑟音希。」公曰：此所谓可与言诗矣。
△赵章泉学诗
复阅斋闲纪所载吴思道、龚圣任学诗三首，因次其韵：「学诗浑似学参禅，识取初年与暮年。巧匠曷能雕朽木，燎原宁复死灰然。」「学诗浑似学参禅，要保心传与耳传。秋菊春兰宁易地，清风明月本同天。」「学诗浑似学参禅，束缚宁论句与联。四海九州岛何历历，千秋万岁孰传传。」
△吴思道学诗
吴可思道：「学诗浑似学参禅，竹榻蒲团不计年。直待自家都了得，等闲拈出便超然。」「学诗浑似学参禅，头上安头不足传。跳出少陵窠臼外，丈夫志气本冲天。」「学诗浑似学参禅，自古圆成有几联。春草池塘一句子，惊天动地至今传。」
△龚圣任学诗
龚相圣任：「学诗浑似学参禅，悟了方知岁是年。点铁成金犹是妄，高山流水自依然。」「学诗浑似学参禅，语可安排意莫传。会意即超声律界，不须炼石补青天。」「学诗浑似学参禅，几许搜肠觅句联。欲识少陵奇绝处，初无言句与人传。」
△白石诗说
大凡诗自有气象、体面、血脉、韵度：气象欲其浑厚，其失也俗；体面欲其宏大，其失也狂；血脉欲其贯穿，其失也露；韵度欲其飘逸，其失也轻。
作大篇尤当布置，首尾停匀，腰腹肥满。多见人前面有余，后面不足；前面极工，后面草草，不可不知也。
诗之不工，只是不精思耳；不思而作，虽多亦奚以为？
雕刻伤气，敷演露骨。若鄙而不精巧，是不雕刻之过；拙而无委曲，是不敷演之过。
人所易言，我寡言之；人所难言，我易言之：自不俗。
花必用柳对，是儿曹语；若其不切，亦病也。
难说处一语而尽，易说处莫便放过；僻事实用，熟事虚用；说理要简易，说事要圆活，说景要微妙；多看自知，多作自好矣。
小诗精深，短章酝藉，大篇有开阖，乃妙。
喜辞锐，怒辞戾，哀辞伤，乐辞荒，爱辞结，恶辞绝，欲辞屑。乐而不淫，哀而不伤，其唯关睢乎！
学有余而约以用之，善用事者也；意有余而约以尽之，善措辞者也；乍叙事而间以理言，得活法者也。
不知诗病，何由能诗；不观诗法，何由知病？名家者，各有一病，大醇小疵差可耳。
篇终出人意表，或反终篇之意，皆妙。
守法度曰诗，载始末曰引，体如行书曰行，放情曰歌，兼之曰歌行，悲如蛩螀曰吟，通乎俚俗曰谣，委曲尽情曰曲。
诗有出于风者，出于雅者，出于颂者。屈、宋之文，风出也；韩、柳之诗，雅出也；杜子美独能兼之。
三百篇美刺箴怨皆无迹，当以心会心。
陶渊明天资既高，趣诣又远，故其诗散而庄，澹而腴，断不容作邯郸步也。
语贵含蓄。东坡云：「言有尽而意无穷者，天下之至言也。」山谷尤谨于此，清庙之瑟，一倡三叹，远矣哉！后之学诗者，可不务乎！若句中无余字，篇中无长语，非善之善者也；句中有余味，篇中有余意，善之善者也。
体物不欲寒乞，须意中有景，景中有意。
思有窒碍，涵养未至也，当益以学。
岁寒知松柏，难处见作者。
波澜开阖，如在江湖中，一波未平，一波已作。如兵家之阵，方以为正，又复是奇；方以为奇，忽复是正；出入变化，不可纪极，而法度不可乱。
文以文而工，不以文而妙；然舍文无妙，圣处要自悟。
意出于格，先得格也；格出于意，先得意也。吟咏情性，如印印泥，止乎礼义，贵涵养也。
沉着痛快，天也；自然与学到，其为天一也。
意格欲高，句法欲响，只求工于句字，亦末矣。故始于意格，成于句字；句意欲深欲远，句调欲清欲古欲和，是为作者。
诗有四种高妙；一曰理高妙，二曰意高妙，三曰想高妙，四曰自然高妙。碍而实通，曰理高妙；出事意外，曰意高妙；写出幽微，如清潭见底，曰想高妙；非奇非怪，剥落文采，知其妙而不知其所以妙，曰自然高妙。
一篇全在尾句，如截奔马。辞意俱尽，如临水送将归〔是已；意尽词不尽，如搏扶摇是已；〕（○上括号内十三字原脱，据白石道人诗说补，原误入「若夫」二字，亦据删。）辞尽意不尽，剡溪归棹是已；辞意俱不尽，温伯雪子是已。所谓辞意俱尽者，急流中截后语，非谓辞穷理尽者也。所谓意尽辞不尽者，意尽于未尝尽处，则辞可以不尽矣，非以长语益之者也。至如辞尽意不尽者，非遗意也，辞中已彷佛可见矣。辞意俱不尽者，不尽之中固已深尽之矣。
一家之语，自有一家之风味，如乐之二十四调，各有韵声，乃是归宿处。模仿者语虽似之，韵亦无矣。鸡林其可欺哉！
诗说之作，非为能诗者作也；为不能诗者作，而使之能诗。能诗而后能尽吾之说，是亦为能诗者作也。虽然，以吾之说为尽，而不造乎自得，是足以为诗哉！后之贤者，有如以水投水者乎，有如得兔忘筌者乎？嘻，吾之说已得罪于古之诗人，后之人其勿重罪予乎！
△沧浪诗法
学诗先除五俗：一曰俗体，二曰俗意，三曰俗句，四曰俗字，五曰俗韵。有语忌，有语病：语病易除，语忌难变。（语病古人亦有之，惟语忌不可有。）须是本色，须是当行。对句好可得，结句好难得，发句好尤难得。发端忌作举止，收拾贵有出场。不必太着题，不在多使事；押韵不必有出处，用字不必拘来历。下字贵响，造语贵圆。意贵透，不可隔靴搔痒。语贵脱洒，不可拖泥带水。最忌骨董，最忌趁贴。语忌直，意忌浅，脉忌露，味忌短，音韵忌散缓，亦忌迫促。诗难处在结裹，譬如番刀，须用北人结裹；若南人，便非本色。须参活句，勿参死句。词气可颉颃，不可乖崖。律诗难于古诗，绝句难于八句，七言律诗难于五言律诗，五言绝句难于七言绝句。学诗有三节：其初不识好恶，连篇累牍，肆笔而成；既识羞愧，始生畏缩，成之极难；及其透彻，则七纵八横，信手拈来，头头是道矣。看诗当具金刚眼睛，庶不眩于旁门小法。（禅家有金刚眼睛之说。）辨家数如辨苍白，方可言诗。荆公评文章，先体制而后文之工拙。诗之是非不必争，以己诗置古人诗中，与识者观之而不能辨，则真古人矣。

卷二
○诗评
△诚斋品藻中兴以来诸贤诗
自隆兴以来以诗名：林谦之，范至能，陆务观，尤延之，萧东夫；近时后进，有张镃功父，赵蕃昌父，刘翰武子，黄景说岩老，徐似道泛子，项安世平甫，巩丰仲至，姜夔尧章，徐贺恭仲，汪经仲权。前五人皆有诗集传世。谦之常称重其友方翥次云诗云：「秋明河汉外，月近斗牛旁。」延之有云：「去年江南荒，趁逐过江北；江北不可住，江南归未得。」有寄友人云：「胸中襞积千般事，到得相逢一语无。」又台州秩满而归云：「送客渐稀城渐远，归涂应减两三程。」东夫饮酒云：「信脚到太古」，又（○「又」字原脱，据《诚斋诗话》补。）登岳阳楼：「不作苍茫去，真成浪荡游。三年夜郎客，一柂洞庭秋。得句鹭飞处，看山天尽头。犹嫌未奇绝，更上岳阳楼。」又「荒村三月不肉味，并与瓜茄倚阁休。造物于人相补报，问天赊得一山秋。」至能有云：「月从雪后皆奇夜，天到梅边有别春。」功父云：「断桥斜取路，古寺未关门。」绝似晚唐人。咏金林禽花云：「梨花风骨杏花妆」，黄蔷薇云：「已从槐借叶，更染菊为裳」，写物之工如此。余归自金陵，功父送之，（「之」字原脱，据《诚斋诗话》补。）末章云：「何时重来桂隐轩，为我醉倒春风前。看人唤作诗中仙，看人唤作饮中仙。」此诗超然矣。昌父云：「红叶连村雨，黄花独径秋。诗穷真得瘦，酒薄不禁愁。」武子云：「自锄明月种梅花。」又云：「吹入征鸿数字秋。」渊子云：「暖分煨芋火，明借绩麻灯。」又「客路二千年五十，向人犹自说归耕。」平甫题钓台：「醉中偶尔闲伸脚，便被刘郎卖作名。」恭仲云：「碎斫生柴烂煮诗。」又有姚宋佐辅之一绝句云：「梅花得月太清生，月到梅花越样明。梅月萧踈两奇绝，有人踏月遶花行。」僧显万亦能诗：「万松岭上一间屋，老僧半间云半间。三更云去作行雨，回头方羡老僧闲。」又梅诗：「探支春色墙头朵，阑入风光竹外梢。」又「河横星斗三更后，月过梧桐一丈高。」又有庞右甫者，使虏过汴京云：「苍龙观阙东风外，黄道星辰北斗边。月照九衢平似水，胡儿吹笛内门前。」
△诚斋题品诸杨诗
吾族前辈讳存字正叟，讳朴字元素，讳杞字符卿，讳补世字昌英，皆能诗。元卿年十八第进士，其叔正叟贺之云：「月中丹桂输先手，镜里朱颜正后生。」吾乡民俗，稻未熟，摘而蒸之，舂以为米，其饭绝香。元素有诗云：「和露摘残云浅碧，带香炊出玉轻黄。」余先太中贫，尝作小茅屋三间，而未有门扉，干元卿求一扉；元卿以绝句送至云：「三间茅屋独家村，风雨萧萧可断魂。旧日相如犹有壁，如今无壁更无门。」昌英有绝句云：「碧玉寒塘莹不流，红蕖影里立沙鸥。便当不作南溪看，当得西湖十里秋。」
吾州诗人泸溪先生安福王民瞻，名庭珪，弱冠贡入京师太学，已有诗名。有绝句云：「江水磨铜镜面寒，钓鱼人在蓼花湾。回头贪看新月上，不觉竹竿流下滩。」绍兴间，宰相秦桧力主和戎之议，乡先生胡邦衡名铨，时为编修官，上书乞斩桧，谪新州。民瞻送行诗：「一封朝上九重关，是日清都虎豹闲。百辟动容观奏议，几人回首愧朝班。名高北斗星辰上，身落南州瘴海间。不待百年公议定，汉廷行召贾生还。」「大厦元非一木支，要将独力拄倾危。痴儿不了公家事，男子要为天下奇。当日奸谀皆胆落，平生忠义祇心知。端能饱吃新州饭，在处江山足护持。」有欧阳安永上飞语告之，除名窜辰州。孝宗登极，召为国子监簿，以老请奉祠，除直敷文阁宫观。
△诚斋评李杜苏黄诗体
