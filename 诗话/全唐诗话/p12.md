<!-- { "loadSidebar": true } -->
    ○李涉
    《题鹤林寺僧室》云：“终日昏昏醉梦间，忽闻春尽强登山。因过竹院逢僧话，又得浮生半日闲。”
    《晚泊润州闻角》云：“孤城吹角水茫茫，曲引边声怨思长。惊起暮天沙上雁，海门斜去两三行。”
    “但将钟鼓悦私庆，肯以犬羊为国羞。”（句。）“尼父未鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。”（《怀古》。）
    ○刘昭禹
    昭禹，字休明，婺州人也。少师林宽，为诗刻苦。《风雪诗》云：“句向夜深得，心从天外归。”
    尝与人论诗曰：“五言如四十个贤人，著一字如屠沽不得。觅句者，若掘得玉合子底，必有盖，但精心求之，必获其宝。”在湖南累为宰，后署天策府学士，严州刺史，卒於桂州幕中。有诗三百首。
    ○孙昌胤
    《和司空曙刘虚九日送人》云：“京邑叹离群，江楼喜遇君。开筵当九日，泛菊外浮。朗咏山川霁，酣歌物色曛。君看酒中意，未肯丧斯文。”
    柳子厚《与韦中立书》云：“古者重冠礼，将以责成人之道，是圣人所尤用心者也。数百年来，人不复行。近有孙昌胤者，独发愤行之。既成礼，明日造朝，到外廷，荐笏言於卿士曰：‘某子冠毕。’应之者咸怃然。京兆尹郑叔则怫然曳笏却立曰：‘何预我邪？’廷中皆大笑。天下不以非郑尹而怪孙子，何哉？独为所不为也。”
    昌胤，登天宝进士第。
    ○严休复
    《扬州唐昌观玉蕊花坼有仙人游怅然成二绝》云：“终日斋心祷玉宸，魂消目断未逢真。不如满树琼瑶蕊，笑对藏花洞里人。”又：“羽车潜下玉龟山，尘世何由睹颜。唯有无情枝上雪，好风吹缀绿鬟。”
    元和中，见一女子，从以二女冠，三小仆，直造花所。伫立良久，命小童折花数枝，谓黄冠者曰：“曩有玉峰之期，自是可以行矣。”行百步许，遂不复见。休复有诗，元微之和云：“弄玉潜归玉树时，不教青鸟出花枝。的应未有诸人觉，只恐严郎卜得知。”乐天诗云：“嬴女偷乘凤下时，洞中潜歇弄花枝。不缘啼鸟春饶舌，青琐仙郎可得知。”
    ○朱庆馀
    庆馀遇水部郎中张籍知音，索庆馀新旧篇，择留二十六章，置之怀袖而推赞之。时人以籍重名，皆缮录讽咏，遂登科。庆馀作《闺意》一篇以献曰：“洞房昨夜停红烛，待晓堂前拜舅姑。妆罢低声问夫婿，画眉深浅入时无？”籍酬之曰：“越女新妆出镜心，自知明艳更沉吟。齐纨未足时人贵，一曲菱歌敌万金。”由是朱之诗名，流於海内矣。
    又《题王侯废宅》云：“古巷戟门谁旧宅？早曾闻说属官家。更无新燕来巢屋，惟有闲人去看花。空厩欲摧尘满枥，小池初涸草侵沙。繁华事歇皆如此，立马踟蹰到日斜。”
    张籍《送庆馀归越》云：“东邻归路远，几日到乡中？有寺山皆遍，无家水不通。湖声莲叶雨，野气稻苗风。州县知名久，争邀与客同。”
    ○杨虞卿
    《过小妓英英墓》云：“凌晨骑马出皇都，闻说埋花在路隅。别我已为泉下土，思君犹似掌中珠。四弦品柱声初绝，三尺孤坟草已枯。兰质蕙心何所在？焉知过者是狂夫。”乐天梦得皆有和章。乐天云：“人间有梦何曾人，泉下无家岂是归。坟上少啼留取泪，明年寒食更沾衣。”梦得云：“但见好花皆易落，从来尤物不长生。鸾台夜直衣衾冷，雨无因入禁城。”
    虞卿，字师皋，虢州人。佞柔善谐丽。宗闵僧孺相穆宗，引为右司郎中。宗闵倚之，时号党魁。为京兆尹，以罪贬虔州司户参军，死。
    ○杨汝士
    唐名族重京官而轻外任，汝士建节后诗云：“抛却弓刀上砌台，上方楼殿开。山僧见我衣裳窄，知道新从战地来。”又云：“而今老大骑官马，羞向关西道姓杨。”
    宝历中，杨於陵仆射入觐，其子嗣复率两榜门生迎於潼关，宴新昌里第。仆射与所执坐正寝，嗣复领诸生翼两序。元白俱在，赋诗席上。汝士诗后成，元白览之失色。诗曰：“隔座应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当年疏广虽云盛，讵有兹筵醉。”其日，大醉归，谓其子弟曰：“吾今日压倒元白。”（时为刑侍。）
    裴令公居守东洛，夜宴半酣，公索句，元白有得色。时公为破题，次至汝士，曰：“昔日兰亭无艳质，此时金谷有高人。”白知不能加，遽裂之曰：“笙歌鼎沸，勿作冷淡生活。”元顾白曰：“乐天所谓能全其有名者也。”
    ○张志和
    《渔父歌》云：“西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。”又云：“钓台渔父褐为裘，两两三三舴艋舟。能纵棹，惯乘流，长江白浪不曾忧。”又云：“溪湾里钓鱼翁，舴艋为家西复东。江上雪，浦边风，笑著荷衣不叹穷。”又云：“松江蟹舍主人欢，菰饭莼羹亦共飧。枫叶落，荻花乾，醉宿渔舟不觉寒。”又云：“青草湖中月正圆，巴陵渔父棹歌连。钓车子，掘头船，乐在风波不用仙。”
    ○严维
    维，字正文，越州人。与刘长卿善。长卿《对酒寄维》云：“陋巷喜阳和，衰颜对酒歌。懒从华发乱，闲住白多。郡简容垂钓，家贫学弄梭。门前七里濑，早晚子陵过。”维答云：“苏耽佐郡时，近出白司。药补清羸疾，窗吟绝妙词。柳塘春水漫，花坞夕阳迟。欲识怀君意，朝朝访楫师。”（时刘为睦州司马。）
    ○李播
    播以郎中典蕲州，有李生携诗谒之，播曰：“此吾未第时行卷也。”李白：“顷於京师书肆百钱得此，游江淮间二十馀年。欲幸见惠。”播遂与之，因问何往，曰：“江陵谒表丈卢尚书。”播曰：“公又错也，卢是某亲表丈。”李惭悚失次，进曰：“诚若郎中之言，与荆南表丈一时乞取。”再拜而出。
    ○李德裕
    元和十一年，岁在丙申，李逢吉下三十三人皆取寒素。时有诗曰：“元和天子丙申年，三十三人同得仙。袍似烂银文似锦，相将白日上青天。”德裕颇为寒素开路，及谪官南去，或有诗曰：“八百孤寒齐下泪，一时回首望崖州。”（出《摭言》。）
    ○郑还古
    还古闲居东都，将入京赴选，柳当将军者饯之。酒酣，以一诗赠柳氏之妓曰：“冶艳出神仙，清声胜管弦。词轻《白曲》，歌遏碧天。未拟生裴秀，何如乞郑玄。不堪金谷水，横过坠楼前。”柳喜甚，曰：“专俟荣命，以此为贺。”未几，还古除国子博士。柳见除目，即遣入京。及嘉祥驿，而还古物故，乃放妓他。《逸史》载：还古初娶柳氏女，嘉会之初，梦娶房氏。后柳卒，再娶东都李氏，属房直温为东洛少尹，李之舅也，昏礼皆房主之，始知旧梦之前定也。
    还古，登元和进士第。
    ○裴休
    《赠黄山僧希运诗》曰：“自从大士传心印，额上圆珠七尺身。挂锡十年栖蜀水，浮杯今日渡江滨。一千龙象随高步，万里香华结胜因。拟欲事师为弟子，不知将法付何人。”休，会昌中官於钟陵，请运至郡，以所解一篇示之。师不顾，曰：“若形於纸墨，何有吾宗？”休问其故，曰：“上乘之印，惟是一心，更无别法。心体一空，万缘俱寂，如大日轮升於虚空，其中照耀，静无纤埃。证之者无新旧、无浅深，说之者不立义解、不开户牖，直下便是，动念即乖。”其后，休录之，为传心法要云。
    休，字公美，孟州人。大中六年为相，能文章，为人蕴藉，进止雍闲。宣宗曰：“休真儒者。”
    ○薛宜僚
    宜僚以左庶子充新罗册赠使，至青州，悦一妓段东美，赋诗曰：“阿母桃花方似锦，王孙草色正如烟。不须更向沧溟望，惆怅欢情又一年。”到外国，谓判官苗甲曰：“东美何故频见梦中？”数日而卒。榇至青，段奠之，一恸而卒。
    ○九老会胡杲
    《九老会赋》诗云：“闲居同会在三春，大抵愚年最出群。霜鬓不嫌杯酒兴，白头仍爱玉炉薰。徘徊玩柳心犹健，老大看花意却勤。凿落满斟扌弃酩酊，香囊高挂任氤氲。搜神得句题红纸，望景长吟对白。今日交情何不替，齐年同事圣明君。”（杲，年八十九，前怀州司马。）
    ○吉皎
    “休官罢任已闲居，林苑园亭兴有馀。对酒最宜花藻发，邀欢不厌柳条初。低腰醉舞垂绯袖，击筑讴歌任褐裾。宁用管弦来合杂，自亲松竹且清虚。飞觥酒到须先酌，赋咏诗成不住书。借问商山贤四皓，不知此后更何如。”（皎，卫尉卿致仕，年八十八。）
    ○刘真
    “垂丝今日幸同筵，朱紫居身是大年。赏景尚知心未退，吟诗犹觉力完全。闲庭饮酒当三月，在席挥毫象七贤。山茗煮时秋雾碧，玉杯斟处彩霞鲜。临阶花笑如歌妓，傍竹松声当管弦。虽未学穷生死诀，人间岂不是神仙。”（真，前磁州刺史，年八十七。）
    ○郑据
    “东洛幽闲日暮春，邀欢多是白头宾。官班朱紫多相似，年纪高低次第匀。联句每言松竹意，停杯多说古今人。更无外事来心肺，空有清虚入思神。醉舞两回迎劝酒，狂歌一曲会闲身。今朝何事偏情重，同作明时列任臣。”（据，前龙武军长史，年八十五。）
    ○卢真
    “三春已尽洛阳宫，天气初晴景象中。千朵嫩桃迎晓日，万株垂柳逐和风。非论官位皆相似，及至年高亦共同。对酒歌声犹觉妙，玩花诗思岂能穷。先时共作三朝贵，今日犹逢七老翁。但愿常满酌，烟霞万里会能通。”（真，前侍御史内供奉官，年八十三。）
    ○张浑
    “幽亭春尽辈为欢，印绶居身是大官。遁迹岂劳登远岫，垂丝何必坐溪。诗联六韵犹应易，酒饮三杯未觉难。每况襟怀同宴会，共将心事比波澜。风吹野柳悬罗带，日照庭花落绮纨。此席不须铺锦帐，斯筵堪作画图看。”（浑，前永州刺史，年七十七。）
    ○白居易
    “七人五百八十四，拖紫纡朱垂白须。囊里无金莫嗟叹，尊中有酒且欢娱。吟成六韵神还壮，饮到三杯气尚粗。嵬峨狂歌教婢拍，婆娑醉舞遣孙扶。天年高迈二疏傅，人数多於四皓图。除却三山五天竺，人间此会且应无。”（居易，刑部尚书致仕，年七十四。）
