<!-- { "loadSidebar": true } -->
    庭筠才思艳丽，工於小贼，每入试，押官韵作赋，凡八叉手而八韵成，时号温八叉。多为邻铺假手，日救数人。而士行玷缺，缙绅薄之。李义山谓曰：“近得一联句云：‘远比召公，三十六年宰辅。’未得偶句。”温曰：“何不云‘近同郭令，二十四考中书。’”宣宗尝赋诗，上句有“金步摇”，未能对。遣求进士对之，庭筠乃以“玉条脱”续，宣宗赏焉。又药名有“白头翁”，温以“苍耳子”为对，他皆类此。宣皇爱唱《菩萨蛮词》，丞相令狐假其新撰密进之，戒令勿泄，而遽言於人，由是疏之。温亦有言云：“中书堂内坐将军。”讥相国无学也。宣皇好微行，遇於逆旅，温不识龙颜，傲然而诘之曰：“公非长史、司马之流？”帝曰：“非也。”又曰：“得非六参、簿尉之类？”帝曰：“非也。”谪为方城尉。其制词曰：“孔门以德行为先，文章为末。尔既德行无取，文章何以称焉？徒负不羁之才，罕有时之用。”竟流落而死。杜自西川除淮海，庭筠诣韦曲杜氏林亭，留诗云：“卓氏垆前金线柳，隋家堤畔锦帆风。贪为两地行霖雨，不见池莲照水红。”公闻之，遗绢千匹。曾于江淮为亲表辱之，由是改名。
    ○王起
    《和周侍郎见寄》云：“贡院离来二十霜，谁知更忝主文场。杨叶纵能穿旧的，桂枝犹自爱新香。九重每忆同仙禁，六义初吟得夜光。莫道相知不相见，莲峰之下欲徵黄。”
    起，字举之。元和末，为中书舍人。穆宗时，钱徽坐贡举失实贬，诏起覆核。起建言以所试送宰相阅可否，然后付有司。议者谓起失职。李训为相，起门生也，引与共政。文宗尚文好古学，时郑覃以经术进，起以赅博显。武宗时，自东都召为尚书，判太常卿。帝患选士不得才，特命起典贡举，凡四举，士皆知名者，人服其鉴。
    慈恩寺题名云：“进士题名，自神龙之后，过阙宴后，率皆期集於慈恩塔下题名。故贞元中，刘太真侍郎，试《慈恩寺望杏园花发诗》。会昌三年，赞皇公为上相，其年十一月十九日，敕谏议大夫陈商守本官权知贡举。后因奏对不称旨，十二月十七日，宰臣遂奏依前命左仆射兼太常卿王起主文。二十二日，中书覆奏，奉宣旨，不欲令及第进士呼有司为座主，趋附其门，兼题名局席等条疏进来者。伏以国家设文学之科，求贞正之士，所宜行崇风俗，义本君亲，然后升于朝廷，必为国器。岂可怀赏拔之私惠，忘教化之根源，自谓门生，遂成固。所以时风浸坏，臣节何施？树党背公，靡不由此。臣等商量，今日已后，进士及第，任一度参见有司，向后不得聚集参谒，有司宅置宴。其曲江大会，朝官及题名局席，并望勒停。缘初获美名，实皆少隽，既遇春节，难阻良游，三五人自为宴乐，并无所禁，惟不得聚集同年进士，广为宴会。仍委御史台察访闻奏，谨具如前。”奉敕宜依。于是向之题名，各尽削去。盖赞皇公不由科第，故设法以排之。洎公失意，悉复旧态。
    ○丁棱
    “公心独立副天心，三辖春闱冠古今。兰署门生皆入室，莲峰太守别知音。”同时人皆有继和。
    ○姚鹄（原缺）
    ○蒯希逸
    希逸，字大隐。希逸诗：“蟾蜍醉里破，蛱蝶梦中残。”牛相在扬州尝称之。
    ○黄颇
    颇为失第后久方第。《摭言》曰：黄颇以洪奥文章，蹉跎者一十三载；刘纂以平漫子弟，汩没者二十一年；温岐滥窜於白衣，罗隐负冤於丹桂。由斯言之，可谓命能通性，岂曰性能通命者欤？
    韩愈自潮州量移宜春郡，颇学愈为文，亦振大名。颇尝观卢肇为碑版，则唾之而去。颇，宜春人，与肇同乡，颇富而肇贫，同日遵路赴举，郡牧饯颇离亭，肇驻蹇十里以俟。明年，肇以第一名还袁，因竞渡即席赋诗云：“向道是龙刚不信，果然夺得锦标归。”
    颇字无颇。
    ○郑畋
    马嵬，太真缢所，题诗者多凄感。郑畋为凤翔从事日，题云：“玄宗回马杨妃死，雨虽亡日月新。终是圣朝天子事，景阳宫井又何人。”观者以为有宰辅之器。
    懿宗朝，韦保衡路岩忌宰相刘瞻，诬以罪，黜为荆州节度。畋为制词云：“早以文学，叠中殊科，风棱甚高，恭谨无玷。”又云：“安数亩之居，仍非己有；却四方之贿，惟恐人知。”韦路大怒，贬畋为梧州刺史，责刘州司户，命舍人李庚为词，深文痛诋，必欲加害。属懿宗厌代，僖宗立，萧仿辅政，举瞻自代，召归朝廷。至湖南，庚典是郡，出迎江次牌亭，致酒。瞻唱《竹枝词》，送庚酒，命庚酬和。庚曰：“不闲音律。”瞻曰：“君应只解为制词也。”是夕，庚饮鸩而卒。
    畋，字台文，相僖宗昭宗。为人仁恕，姿采如峙玉。
    ○李汇征
    汇征客游闽越，至循州，冒雨求宿。或指韦氏庄居，韦氏杖履迎宾，年八十馀，自称曰，野人韦思明。每与李生谈论，或诗或史，淹留累夕，汇征善谈而不能屈也。论数十家之作，次第至李涉诗，主人酷称善。汇征遂吟曰：“远别秦城万里游，乱山高下出商州。关门不锁寒溪水，一夜潺送客愁。”“华表千年一鹤归，丹砂为顶雪为衣。冷冷仙语人听尽，却向五翻翅飞。”思明复吟二篇曰：“因韩为赵两游秦，十月冰霜渡孟津。纵使鸡鸣见关吏，不知余也是何人。”又曰：“滕王阁上唱《伊州》，二十年前向此游。半是半非君莫问，西山长在水长流。”李生重咏《赠豪客诗》，韦叟愀然变色曰：“老身弱龄不肖，浪游江湖，交结奸徒，为不平事。后遇李涉博士，蒙简一诗，因而ㄣ迹。李公待愚，拟陆士衡之戴若思，中心藏焉。遂隐罗浮，经於一纪。李既云亡，不复再游秦楚。追惋今昔，或潸然。乃持觞而酹，反袂而歌云：“春雨潇潇江上村，绿林豪客夜知闻。相逢不用相回避，世上如今半是君。”乾符己亥岁，范摅客于川，值汇征，细述其事，云於韦叟之居，观李博士手翰云。汇征后登进士第。按李涉尝过九江，至皖口，遇盗，问何人，从者曰：“李博士也。”其豪首曰：“若是李涉博士，不用剽夺，久闻诗名，愿题一篇足矣。”涉赠一绝云云。
    ○刘威
    《游东湖处士园林诗》云：“偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。”
    威，会昌时诗人也。
    ○崔郊
    郊寓居汉上，有婢端丽，善音律。既贫，鬻婢于连帅，给钱四十一万，宠眄弥深。郊思慕无已。其婢因寒食来从事家，值郊立於柳阴，马上涟泣，誓若山河。崔生赠之以诗曰：“公子王孙逐后尘，绿珠垂泪滴罗巾。侯门一入深如海，从此萧郎是路人。”或有嫉郊者，写诗于座。公睹诗，令召崔生，左右莫之测也。及见郊，握手曰：“‘侯门一入深如海，从此萧郎是路人。’便是公作耶？”遂命婢同归。至於帏幌奁匣，悉为增饰之。
    ○来鹏
    《清明日与友人游玉粒塘庄诗》云：“几宿春山逐陆郎，清明时节好烟光。归穿细荇船头滑，醉踏残花屐齿香。风急岭翻迥野，雨馀田水落方塘。不堪吟罢东回首，满耳蛙声正夕阳。”
    《寒食山馆书情》云：“独把一杯山馆中，每经时节恨飘蓬。侵阶草色连朝雨，满地梨花昨夜风。蜀魄哭来春寂寞，楚魂吟后月朦胧。分明记得还家梦，徐孺宅前湖水东。”
    《鄂渚除夜书怀》云：“鹦鹉洲头夜泊船，此时形影共凄然。难归故国干戈后，欲告何人雨雪天。箸拨冷灰书闷字，枕陪寒席带愁眠。自嗟落魄无成事，明日春风又一年。”
    ○杜牧
    牧为御史，分务洛阳。时李司徒愿罢镇闲居，声妓豪侈，洛中名士咸谒之。李高会朝客，以杜持宪，不敢邀致。杜遣座客达意，愿与斯会，李不得已邀之。杜独坐南行，瞪目注视，引满三卮，问李云：“闻有紫者孰是？”李指之。杜凝睇良久，曰：“名不虚得，宜以见惠。”李俯而笑，诸妓亦回首破颜。杜又自饮二爵，朗吟而起曰：“华堂今日绮筵开，谁唤分司御史来。忽发狂言惊满座，两行红粉一时回。”气意闲逸，旁若无人。牧不拘细行，故诗有“十年一觉扬州梦，赢得青楼薄幸名。”吴武陵以《阿房宫赋》荐于崔郾，遂登第。郾东都放榜，西都过堂，牧诗曰：“东都放榜未花开，三十三人走马回。秦地少年多酿酒，即将春色入关来。”
    “青山隐隐水遥遥，秋尽江南草未凋。二十四桥明月夜，玉人何处学吹箫？”（《寄扬州韩绰判官》。）
    ○许浑
    《金陵怀古》云：“《玉树》歌残王气终，景阳兵合戍楼空。松楸远近千官冢，禾黍高低六代宫。石燕拂晴亦雨，江豚吹浪夜还风。英雄一去豪华尽，唯有青山似洛中。”
    《登故洛阳城》云：“禾黍离离半野蒿，昔人城此岂知劳。水声东去市朝变，山势北来宫殿高。鸦噪暮归古堞，雁迷寒雨下空壕。可怜缑岭登仙子，犹自吹笙醉碧桃。”
    又《初春雨中舟次和横江裴使君见迎李赵二秀才同来因书四韵》：“芳草渡头微雨时，万株杨柳拂波垂。蒲根水暖雁初下，梅迳香寒蜂未知。词客倚风吹暗淡，使君回马湿旌旗。江南仲蔚多情调，怅望春阴几首诗。”
    浑，润州人，字用晦，圉师之后。大中三年，任监察御史，以疾乞东归，终郢睦二州刺史。
    “水声东去市朝变，山势北来宫殿高。”（句。）“何郎翠凤双飞去，三十六宫闻玉萧。”（句。）“经年未葬家人散，昨日因斋故吏来。”（句。）“垂钓有深意，望山多远情。”（句。）
    ○雍陶
    《咏双白鹭》云：“双鹭应怜水满池，风飘不动顶丝垂。立当青草人先见，行旁白莲鱼未知。一足独拳寒雨里，数声相叫早秋时。林塘得尔须增价，况与诗家物色宜。”
