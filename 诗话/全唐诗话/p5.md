<!-- { "loadSidebar": true } -->
    《郡斋雨中与诸文士燕集诗》云：“兵卫森画戟，燕寝凝清香。海上风雨至，逍遥池阁凉。烦疴近消散，嘉宾复满堂。自惭居处崇，未睹斯民康。理会是非遣，性达形迹忘。鲜肥属时禁，蔬果幸见尝。俯饮一杯酒，仰聆金玉章。神欢体自轻，意欲凌风翔。吴中盛文史，群彦今汪洋。方知大藩地，岂曰财赋强。”
    “欲持一瓢酒，远寄风雨夕。”（句）“万籁自生听，太空常寂寥。还从静中起，却向静中销。”（咏声。）“山深松子落，幽人应未眠。”（句。）“舟泊南池雨，帘卷北楼风。”（句。）右张为取作《主客图》。
    应物《寄全椒山中道士》云：“今朝郡斋冷，忽忆山中客。涧底拾枯松，归来煮白石。欲持一瓢酒，远寄风雨夕。落叶遍空山，何处寻行迹？”
    ○朱放
    放字长通，襄州人，隐居剡溪。嗣曹王、皋镇江西，辟节度参谋。贞元中，召为左拾遗，不就。
    《送著公归越》云：“谁能愁此别？到越会相逢。长忆门寺，门前千万峰。石床堆积雪，山路倒枯松。莫学白道士，无人知去踪。”
    ○李泌
    《邺侯家传》云：“泌赋诗讥杨国忠曰：‘青青东门柳，岁晏复憔悴。’国忠诉于明皇，上曰：‘赋柳为讥卿，则赋李为讥朕，可乎？’”
    ○畅当
    当诗平淡多佳句，如《钓渚亭》云：“花发多远意，凫雁有闲情。迟晖耿不暮，平江寂无声。”《天柱隐所》云：“荒径饶松子，深萝缘鸟声。阳崖全带日，宽嶂偶通耕。”《山居》云：“水定鹤翻去，松欹峰俨如。”又：“寒林苞晚橘，风絮露垂杨。湖畔闻渔唱，天边数雁行。”皆有远意。
    ○皇甫冉
    高仲武云：“皇甫冉补阙，自擢桂礼闱，遂为高格。往以世道艰虞，避地江外，每文章一到朝廷，作者变色。于词场为先辈，推钱、郎为伯仲，谁家胜负，或逐鹿中原。如：‘果熟任霜封，篱疏从水渡。’又：‘露收新稼，迎寒葺旧庐。’又：‘燕知社日辞巢去，菊为重阳冒雨开。’可以雄视潘张，平揖沈、谢。又《巫山诗》终篇皆丽，自晋、宋、齐、梁、陈、周、隋以来，采掇者无数，而补阙独获骊珠，使前贤失步，后辈却立，自非天假，何以迨斯。恨长辔未骋，而芳兰早凋。悲夫！”
    《送韩司直》云：“游吴还楚，来往任风波。复送王孙去，其如春草何？岸明残雪在，潮满夕阳多。季子留遗庙，停舟试一过。”
    《西陵寄一公》云：“西陵遇风处，自古是通津。终日空江上，山若待人。汀洲寒事早，鱼鸟兴情新。南望山阴路，吾心有所亲。”（姚合取四诗为《极玄集》。）
    《秋日东林之作》云：“闲看秋水心无事，坐对寒松手自栽。庐阜高僧留偈别，茅山道士寄书来。燕知社日辞巢去，菊为重阳冒雨开。浅薄将何称献纳？临岐终日自迟回。”
    ○皇甫曾
    《张汾见访郊居》云：“林中雨散早凉生，已有迎秋促织声。三径荒芜羞对客，十年衰老愧称兄。愁心自惜江蓠短，世事方看木槿荣。君若罢官携手日，寻山莫算白程。
    曾与刘长卿友善。曾《过长卿碧涧别业诗》云：“谢客开山后，郊扉去水通。江湖十年别，衰老一樽同。返照寒川满，平田暮雪空。沧洲自有趣，不复泣途穷。”长卿和云：“荒村带晚照，落叶乱纷纷。古路无行客，寒林独见君。野桥经雨断，涧水向田分。不为怜同病，何人到白。”
    曾又寄长卿云：“南忆新安郡，千江带夕阳。断猿知夜久，秋草助江长。鬓发应成素，青松独见霜。爱才称汉主，题柱待田郎。”长卿和云：“离别江南北，汀洲叶再黄。路遥共水，砧迥月如霜。岁俭依仁政，（姑臧相国初临郡。）年衰忆故乡。伫看宣室召，汉法倚张纲。”
    ○秦系
    系《呈韦苏州》云：“久卧间已息机，青袍忽著狎鸥飞。诗兴到来无一事，郡中今有谢玄晖。”系，字公绪，会稽人，隐泉州南安九日山。张建封闻系不可致，就加校书郎。自号东海钓客，与刘长卿善。权德舆曰：“长卿自以为五言长城，系用偏师攻之矣。”韦答系云：“知掩山扉三十秋，鱼须翠碧满床头。莫道谢公方在郡，五言今日为君休。”盖系以五言得名久矣。年八十馀岁卒，南安人号其峰为高士峰。
    《山中赠张评事时授右卫佐》云：“终年常避喧，自注五千言。流水闲过院，春风与闭门。山茶邀上客，桂实落前轩。何事教予起，微官不足论。”
    系家剡山，高隐一纪。大历五年，人或以其文闻于留守薛公。无何，奏系右卫率府仓曹参军。意所不欲，以疾辞免，因将命者献诗云：“由来那敢议轻肥，散发行歌自采薇。逋客未能忘野兴，辟书令遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。”
    ○顾况
    况，字逋翁，姑苏人，至德进士。性诙谐，与柳浑、李泌为方外友。德宗时，浑辅政，以秘书郎召。及泌相，自谓当得达官，久之，迁著作郎。况坐诗语调谑，贬饶州司户。居于茅山，以寿终。皇甫为况文集序云：“偏于逸歌长句，骏发踔厉，往往若穿天心，出月胁，意外惊人语，非常人所能及，最为快也。其为人类其章句云。”
    《山中作》云：“野人爱向山中宿，况在葛洪丹井西。庭前有个长松树，半夜子规来上啼。”
    又：“汀洲渺渺江蓠短，疑是疑非两断肠。”（句。）“巫峡朝暮不归，洞庭春水晴空满。”（句。）“颓垣化为陂，陆地堪乘舟。”（句。）“大姑山尽小姑出，月照洞庭行客船。”（句。）
    ○朱绛
    《春女怨》云：“独坐纱窗刺绣迟，紫荆枝上啭黄鹂。欲知无限伤春意，尽在停针不语时。”（顾陶取此诗为《类选》。）
    ○杨志坚
    颜鲁公为临川内史，邑有杨志坚者，嗜学而贫，妻厌之，一日告离，志坚以诗送之曰：“平生志业在琴诗，头上如今有二丝。渔父尚知溪谷暗，山妻不信出身迟。荆钗任意撩新鬓，明镜从他画别眉。今日便同行路客，相逢即是下山时。”妻持诗诣州，请公牒求别醮。颜公案其妻曰：“王尊之廪既虚，岂欢黄卷，朱叟之妻必去，宁见锦衣。污辱乡闾，败伤风俗，若无褒贬，侥幸者多。”遂之，后无弃其夫者。
    ○刘方平
    《秋夜泛舟》云：“林塘夜泛舟，响荻飕飕。万影皆因月，千声各为秋。岁华空复晚，乡思不堪愁。西北浮外，伊川何处流？”
    方平《春怨》云：“纱窗日落渐黄昏，金屋无人见泪痕。寂寞空庭春又晚，梨花满地不开门。”
    ○戎昱
    宪宗朝，北狄频寇边，大臣奏议：古者和亲有五利，而无千金之费。帝曰：“比闻有士子能为诗，而姓名稍僻，是谁？”宰相对以包子虚冷朝阳，皆非也。帝遂吟曰：“山上青松陌上尘，泥岂合得相亲？世路尽嫌良马瘦，惟君不弃卧龙贫。千金未必能移性，一诺从来许杀身。莫道书生无感激，寸心还是报恩人。”侍臣对曰：“此是戎昱诗也。”京兆尹李銮，拟以女嫁昱，令其改姓，昱固辞焉。帝悦，曰：“朕又记得《咏史》一篇云：‘汉家青史内，计拙是和亲。社稷因明主，安危妇人。岂能将玉貌，便欲静胡尘。地下千年骨，谁为辅佐臣？’”帝笑曰：“魏绛之功，何其懦也！”大臣遂息和戎之论矣。
    ○柳郴
    郴与李端卢纶友善，有《贼平后送客还乡诗》云：“他乡生白发，旧国有青山。”最有思致。
    ○薛μ
    《敕赠康尚书美人》云：“天门喜气晓氛氲，圣主临轩召冠军。欲令从此行霖雨，先赐巫山一片。”康尚书，日知也。德宗时，斩李惟岳，以功擢为深赵节度，迁奉诚军，陟晋绛。
    μ，德宗时河东诗人也。
    ○元载
    王忠嗣镇北京，以女韫秀归元载，岁久见轻。韫秀劝之游学，元乃游秦，为诗别韫秀曰：“年来谁不厌龙锺，虽在侯门似不容。看取海山寒翠树，苦遭霜霰到秦封。”妻请偕行，曰：“路扫饥寒迹，天哀志气人。休零别离泪，携手入西秦。”
    元到京，屡陈时务，深符上旨，肃宗擢拜中书。韫秀寄诸姊妹诗曰：“相闼已随麟阁贵，家风第一右丞诗。笄年解笑鸣机妇，耻见苏秦富贵时。”元，肃、代两朝宰相，贵盛无比。复为一篇以喻之曰：“楚些燕歌动画梁，更阑重换舞衣裳。公孙开馆招佳客，知道浮不久长。”
    元贪吝被诛，上令王氏入宫，叹曰：“二十年太原节度使女，十六年宰相妻，谁能为长信、昭阳之事，死亦幸矣。”京兆笞毙。
    ○杨郇伯
    《妓人出家》云：“尽出花钿与四邻，鬟剪落厌残春。暂惊风烛难留世，便是莲花不染身。贝叶欲翻迷锦字，梵声初学误梁尘。从今艳色归空后，湘浦应无解人。”
    ○梁
    《咏木老人》云：“刻木牵丝作老翁，鸡皮鹤发与真同。须臾弄罢寂无事，还似人生一梦中。”（明皇还西内，每咏此诗。）
    ○戴叔伦
    戴叔伦字幼公，润州人。师事萧颖士，为门人冠。刘晏管盐铁，表主管湖南。至安，杨惠琳反，驰客劫之曰：“归我金币，可缓死。”叔伦曰：“身可杀，财不可得。”乃舍之。累迁至容管经略。德宗尝赋《中和节诗》，遣使者宠赐。代还，卒。
    《吴明府自远来留宿》云：“出门逢故友，衣服满尘埃。岁月不可问，山川何处来？倚城容敝宅，散职寄灵台。自此留君醉，相欢得几回。”
    《除夜宿石头驿》云：“旅馆谁相问？寒烛独可亲。一年将尽夜，万里未归人。寥落悲前事，支离笑此身。愁颜与衰鬓，明日又逢春。”
    《送友人东归》云：“万里杨柳色，出关逢故人。轻烟拂流水，落日照行尘。积梦江河阔，忆家兄弟贫。徘徊灞亭上，不语自伤春。”（姚合取为《极玄集》。）
    ○于鹄
    鹄，大历、贞元间诗人也。为诸府从事，居江湖间，有《卜居汉阳及荆南陪樊尚书赏花诗》，自述曰：“三十无名客，空山独卧秋。”岂以诗穷者邪？
    “老大看花犹未足，沿江正遇一枝红。日斜人散东风急，吹向谁家明月中？”（《襄阳座上作》。）
    “送死多于生，几人得终老？”（句。）右张为取作《主客图》。
    鹄《送客游边》云：“若到并州北，谁人不忆家？寒深无去伴，路尽有平沙。碛冷惟逢雁，天春不见花。莫随边将意，垂老事轻车。”
