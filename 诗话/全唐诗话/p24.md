<!-- { "loadSidebar": true } -->
    乐天有《和燕子楼诗》，其序云：“徐州张尚书有爱妓盼盼，善歌舞，雅多风态。余为校书郎时，游淮泗间，张尚书宴余。酒酣，出盼盼以佐饮，欢甚。余因赠诗，落句云：‘醉娇胜不得，风袅牡丹花。’尽欢而去。尔后绝不复知，兹一纪矣。昨日司勋员外郎张仲素绘之访余，因吟新诗，有《燕子楼诗》三首，词甚婉丽。诘其由，乃盼盼所作也。绘之从事武宁军累年，颇知盼盼始末，云：张尚书既没，彭城有张氏旧第，中有小楼，名燕子。盼盼念旧爱而不嫁，居是楼十馀年，于今尚在。盼盼诗云：‘楼上残灯伴晓霜，独眠人起合欢床。相思一夜情多少，地角天涯未是长。’又云：‘北邙松柏锁愁烟，燕子楼中思悄然。自埋剑履歌尘散，红袖香消一十年。’又云：‘看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。’余尝爱其新作，乃和之云：‘满窗明月满帘霜，被冷灯残拂卧床。燕子楼中寒月夜，秋来为一人长。’‘钿带罗衫色似烟，几回欲起即潸然。自从不舞《霓裳曲》，叠在空箱十二年。’又：‘今春有客洛阳回，曾到尚书暮上来。见说白杨堪作柱，争教红粉不成灰。’又赠之绝句：‘黄金不惜买蛾眉，拣得如花四五枝。歌舞教成心力尽，一朝身去不相随。’后仲素以余诗示盼盼，乃反覆读之，泣曰：‘自公薨背，妾非不能死，恐百载之后，以我公重色，有从死之妾，是玷我公清范也，所以偷生耳。’乃和云：‘自守空楼敛恨眉，形同春后牡丹枝。舍人不会人深意，讶道泉台不去随。’盼盼得诗后，怏怏旬日，不食而卒。但吟云：‘儿童不识冲天物，漫把青泥雪毫。’”（出《长庆集》。）
    ○女郎宋若昭
    若昭，贝州人。父廷芬，生五女皆警慧，善属文。长若莘，次若昭若伦若宪若荀。若昭尤高。皆性素洁，鄙薰泽靓妆，不愿归人，欲以学名家，家亦不欲与寒乡凡裔为姻对。贞元中，昭义节度使李抱真表其才，德宗诏入禁中，试文章并问经史大义，帝咨美，悉留宫中。帝能诗，每与侍臣赓和，五人者皆与。又高其风标，不以妾侍命之，呼学士。自贞元七年，秘禁图籍，诏若莘总领。元和末卒。后穆宗拜若昭尚宫，嗣其秩。历穆敬文三朝，皆呼先生。若宪，文宗时以谗死。伦荀蚤卒。廷芬思独愚，不可教，为民终身。
    ○女郎张窈窕
    《寄故人》云：“澹澹春风花落时，不堪愁望更相思。无金可买《长门赋》，有恨空吟《团扇》诗。”
    ○女郎刘媛
    “学画蛾眉独出群，当时人道便承恩。经年不见君王面，花落黄昏空掩门。”
    ○莺莺
    莺莺姓崔氏，有张生者，其婢红娘以《春词》二篇诱之。崔答曰：“待月西厢下，迎风户半开。拂墙花影动，疑是故人来。”张喜其意，既遇而别，崔命琴，鼓《霓裳羽衣》之曲。张文战不利，崔贻书以广其意。又有竹茶碾乱丝之赠曰：“泪痕在竹，愁绪萦丝，因物达情，永以为好。”杨巨源元积善张生，见其意，叹赏之。巨源赋《崔娘》一篇云：“清润潘郎玉不如，中庭蕙草雪销初。风流才子多春思，肠断萧娘一纸书。”元积亦续生《会真诗》三十韵。张后以为妖於身也，绝之。既而崔其所亲潜寄一诗云：“自从消瘦减容光，万转千回懒下床。不为旁人羞不起，因郎憔悴却羞郎。”张将行，赋一章以绝之云：“弃置今何道，当时且自亲。还将旧来意，怜取眼前人。”自是遂绝。
    ○不知名
    江陵有士子游交广，五年未还，爱姬为太守所取，纳於高丽坊邸。及归，寄诗曰：“阴幂幂下阳台，惹著襄王更不回。五度看花空有泪，一心如结不曾开。纤萝自合依芳树，覆水宁思反旧杯。惆怅高丽坊邸宅，春光无复下山来。”守遂遣还。
    有为御史分务洛京者，其爱姬为李逢吉一阅，遂不复出。明日，以诗投之云：“三山不见海沉沉，岂有仙踪尚可寻。青鸟去时路断，嫦娥归处月宫深。纱窗暗想春相忆，书幌谁怜夜独吟。料得此时天上月，只应偏照两人心。”李得诗含笑曰：“大好诗。”遂绝。
    唐人及第后，或遇旧题名处，即加前字，故诗曰：“曾题名处添前字，送出城人乞旧诗。”（姚合及第后，诗云：“新衔添一字，旧友让前途。”）
    长安木塔院，有进士房鲁题名处，有人题诗曰：“姚家新婿是房郎，未解芳颜意欲狂。见说正调穿羽箭，莫教射破寺家墙。”
    丹阳焦山《瘗鹤铭》小碣刻诗云：“江外水不冻，今年寒苦迟。三山在何处，欲到引风归。”后题云：“丹阳掾王瓒作。”后复题小石云：“纵步不知远，夕阳犹未回。好花随意发，流水逐人来。”不知谁为之。
    “忽闻天子访沉沦，万里怀书西入秦。早知不用无媒客，恨别江南杨柳春。”
    奇鲲，南诏大酋之心膂也。僖宗时来朝，高骈自淮海飞章曰：“蛮酋用事，惟奇鲲等数人，请止而鸩之。”帝用其策。奇鲲有词藻，途中诗云：“风里浪花吹又白，雨中峰影洗还青。沙鸥聚处窗前见，林啼时枕上听。”（出《琐言》。）
    《杂调》云：“劝君莫惜金缕衣，劝君须惜少年时。有花堪折直须折，莫待无花空折枝。”
    “空赐罗衣不赐恩，一薰香后一销魂。虽然舞袖何曾舞，长对春风泪痕。”
    “眼想心思梦里惊，无人知我此时情。不如池上鸳鸯鸟，双宿双飞过一生。”
    “莺啼露冷酒初醒，罨画楼西晓角鸣。翠羽帐中人梦觉，宝钗斜堕枕函声。”
    “两心不语暗知情，灯下裁缝月下行。行到阶前知未睡，夜深闻放剪刀声。”
    乾符末，有客访僧，僧却之，题门而去，云：“龛龙去东海，时日隐西斜。敬文今不在，碎石入流沙。”忽一僧曰：“大骂我曹，乃合寺苟卒四字。”
    ○权龙褒（褒一作襄）
    景龙中，为左武卫将军，好赋诗，而不知声律。中宗与学士赋诗，辄自预焉，帝戏呼为权学士。初以亲累远贬，洎归，献诗云：“龙褒有何罪，天恩放岭南。敕知无罪过，追来与将军。”上大笑。尝吟《夏日诗》：“严霜白皓皓，明月赤团团。”或曰：“岂是夏景？”答曰：“趁韵而已。”通天中，刺沧州。初到，呈同官曰：“遥看沧州城，杨柳郁青青。中央一群汉，聚坐打杯觥。”诸公谢曰：“公有逸才。”曰：“不敢。趁韵而已。”尝作《秋日咏怀诗》曰：“檐前飞七百，雪白后园僵。饱食房里侧，家粪集野螂。”参军不晓，问之，权曰：“鹞子帘前飞，直七百；洗衫挂后园白如雪；饱食房中侧卧，家里便转集得野泽蜣螂。”闻者笑之。始赋《夏日》严霜明月之句，乃皇太子宴赋诗。太子援笔讥之：“龙褒才子，秦州人氏。明月昼耀，严霜夏起。如此诗章，趁韵而已。”
    龙褒为瀛州刺史，岁暮，京中人附书云：“改年多感。”乃将书呈判司以下云：“有司改年为多感元年。”一日，谓府吏：“何名私忌？”对曰：“父母亡日，请假。”偶房中静坐，有青狗突入，大怒曰：“冲破我忌日，更牒改到明日，好作忌日。”谈者笑之。
    
    
