<!-- { "loadSidebar": true } -->
    畅谒韦皋，作《蜀道易》诗云：“蜀道易，易于履平地。”皋大喜。皋薨，朝廷欲绳其既往之事，复阅先进兵器，上皆刻定秦二字。不相与者因造成罪名。畅上疏理之曰：“臣在蜀日，见造所进兵器。”“定秦者，匠名也。”由此得释。
    段成式曰：“畅，江东人。语多差误，人以为剧语。初娶董溪女，每旦婢进澡豆，畅辄沃水服之。或曰：‘君为贵门女婿，几多乐事。’陆畅曰：‘贵门苦礼法，婢子食辣，殆不可过。’”
    ○李翱
    翱在潭州，席上有舞《柘枝》者，颜色忧悴，殷尧藩侍御当筵赠诗曰：“姑苏太守青娥女，流落长沙舞《柘枝》。满座绣衣皆不识，可怜红脸泪双垂。”翱诘其事，乃故苏台、韦中丞爱姬所生之女。（夏卿之裔，正卿之侄。）曰：“妾以昆弟夭折，委身乐部，耻辱先人。”言讫涕咽，情不能堪。亚相为之吁叹，且曰：“我韦族姻旧。”速命更其舞衣，饰以襦，延与韩夫人相见。（夫人，吏部侄女。）顾其方语清楚，宛有冠盖风仪，遂于宾榻中选士而嫁之。舒元舆侍郎闻之，自京驰诗曰：“湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。”
    ○孟郊
    李翱荐孟郊于张建封云：“兹有平昌孟郊，正士也。伏闻执事旧知之。郊为五言诗，自前汉李都尉苏属国及建安诸子，南朝二谢，郊能兼其体而有之。”李观荐郊于梁肃补阙书曰：“郊之五言诗，其有高处，在古无上，其有平处，下顾两谢。”韩愈送郊诗曰：“作诗三百首，杳默《咸池》音。”彼三子皆知言也，岂欺天下之人哉！效穷饿，不得安养其亲，周天下无所遇，作诗曰：“食荠肠亦苦，强歌声无欢。出门即有碍，谁谓天地宽！”其穷也甚矣。凡圣人奇士，自以所负，不苟合于世，是以虽见之，难得而知也。见而不能知其贤，如弗见而已矣；知其贤而不能用，如弗知其贤而已矣；用而不能尽其才，如弗用而已矣；尽其才而容谗人之所间者，如弗尽才而已矣。故见贤而能知，知而能用，用而能尽其才而不容谗人之所间者，天下一人而已矣。
    郊《下第诗》曰：“弃置复弃置，情如刀剑伤。”又《再下第诗》曰：“一夕九起嗟，梦知不到家。两度长安陌，空将泪见花。”而后及第，有诗曰：“昔日龌龊不足嗟，今朝旷荡思无涯。青春得意马蹄疾，一日看尽长安花。”一日之间，花即看尽，何其速也。果不达。
    ○刘叉
    刘叉，节士也。少放肆，为侠行，因酒杀人亡命。会赦，出，更折节读书，能为歌诗。然恃故时所负，不能俯仰贵人。闻韩愈接天下士，步谒之。作《冰柱雪车》二诗，出卢孟右。樊宗师见，为独拜。后以争语不能下宾客，因持愈金数斤去，曰：“此谀墓中人得耳，不若与刘君为寿。”愈不能止。归齐鲁，不知所终。
    ○杨巨源
    杨巨源以“三刀梦益州，一箭取辽城”得名，故乐天诗云：“早闻一箭取辽城，相识虽新有故情。清句三朝谁是敌？白须四海半为兄。贫家草时时入，瘦马寻花处处行。不用更教诗过好，折君官职是空名。”巨源后拜省郎，乐天复以诗贺云：“文昌新入有光辉，紫界宫墙白粉闱。晓日鸡人传漏箭，春风侍女护朝衣。雪飘歌曲高难和，鹤拂烟霄老惯飞。官职声名俱入手，近来诗客似君稀。”
    巨源，字景山，大中时，为河中少尹。
    “何事慰朝夕？不逾诗酒情。山河空道路，蕃汉共刀兵。礼乐新朝市，园林旧弟兄。向风一点泪，寒晚暮江平。”右张为取作《主客图》。
    ○欧阳詹
    欧阳詹，字行周，泉州人。初见拔于常衮，后见知于退之元宝，终于四门助教。李贻孙序其文曰：“君之文周详，切于情，故叙事重复，宜其司当代文柄，以变风雅。一命而卒，天其绝乎？”子贾，早死。孙。《途中寄太原所思诗》曰：“驱马渐觉远，回头长路尘。高城已不见，况复城中人。去意自未甘，居情谅犹辛。万里东北晋，千里西南秦。一履不出门，一车无停轮。流萍与匏系，早晚期相亲。”或曰：詹游太原，悦一妓。将别，约至都相迎，故有“早晚期相亲”之句。妓思之不已，得疾且甚，乃刃其髻藏之，谓女弟曰：“欧阳生至，可以为信。”又作诗曰：“自从别后减容光，半是思郎半恨郎。欲识旧来髻样，为奴开取缕金箱。”绝笔而逝。及詹至，如其言示之。詹启函，一恸而卒。孟简赋诗哭之，序云：“穆玄道访余，常叹其事，玄道颇惜之。”
    ○袁高
    “《禹贡》通远俗，所图在安人。后王失其本，职吏不敢陈。亦有奸佞者，因兹欲求神。动生千金费，日使万姓贫。我来顾渚源，得与茶事亲。辍耕农来，（疑是“耒”字。）采采实苦辛。一夫且当役，尽室皆同臻。扪葛上欹壁，蓬头入荒榛。终朝不盈掬，手足皆皴鳞。悲嗟遍空山，草木为不春。阴岭芽未吐，使者牒已频。心争造化力，先从银台筠。选纳无昼夜，捣声昏继晨。众工何枯槁，俯视弥伤神。皇帝尚巡狩，东郊路多堙。周回绕天涯，所献愈艰勤。况值兵革困，重兹困疲民。未知供御馀，谁合分此珍。顾省忝邦守，又惭复因循。茫茫沧海间，丹愤何由伸！”右高所赋《茶山诗》也。案唐制：湖州造贡茶最多，谓之“顾渚贡焙”，岁造一万八千四百斤。大历后，始有进奉。建中二年，高刺郡，进三千六百串，并此诗一章。刻石在贡焙。故杜鸿渐与杨祭酒书云：“顾渚山中紫笋茶两片，此物但恨帝未得尝，实所叹息。一片上太夫人，一片充昆弟同ヱ。”开成三年，以贡不如法，停刺史裴充官。
    ○阎济美
    济美，大历九年春下第，将出关，献座主张谓诗六韵，曰：“蹇谔王臣直，文明雅量全。望炉金自跃，应物镜何偏。南国幽沉尽，东堂礼乐宣。转令游艺士，更惜至公年。芳树欢新景，青泣暮天。惟愁凤池拜，孤贱更谁怜？”谓览之，问失第之因，具以实告。谓深有遗才之叹，乃曰：“所投六韵，必展后效。”明年，济美自江东继荐，就试东都，谓后主文。杂文已过，继欲帖经，济美辞以不能。谓曰：“礼闱故事，亦许作诗续帖。”遂命《天津桥望洛城残雪》题。济美曰：“新霁洛城端，千家积雪寒。未收清禁色，偏向上阳残。”既而日势已晚，诗未就。谓曰：“只据见在将来。”一览称赏，遂唱。过卢景庄，谓曰：“前足下试《蜡日祈天宗赋》，以鲁丘对卫赐，则子贡也，乃作驷字，误矣。”方悔之。明日，谓曰：“天寒急景，诸君文卷不成，未可以呈宰相，请重录送纳。”既而索旧卷，则驷字上朱点在焉，易卷之意，盖有在也。到阙，谓揖济美曰：“前日春间遗才，所投六韵，不敢暂忘，幸副素怀矣。”济美纪其事曰：“前朝公相，许与定分，一面不忘济美哉！”
    ○裴交泰
    《长门怨》云：“自闭长门经几秋，罗衣湿尽泪还流。一种蛾眉明月夜，南宫歌吹北宫愁。”范摅曰：“近日举场诗尤新，章孝标《对月》云：‘长安一夜千家月，几处笙歌几处愁？’有类乎裴交泰。”
    ○刘灶（《纪事》作“皂”）
    韦庄载灶《长门怨》云：“泪滴长门秋夜长，愁心和雨到昭阳。泪痕不学君恩断，拭却千行更万行！”
    ○元稹
    稹闻西蜀薛涛有词辩，及为监察使蜀，以御史推鞫，难得见焉。严司空潜知其意，每遣薛往。洎登翰林，以诗寄曰：“锦江滑腻峨眉秀，幻出文君与薛涛。言语巧偷鹦鹉舌，文章分得凤凰毛。纷纷词客多停笔，个个公侯欲梦刀。别后相思隔烟火，菖蒲花发五高。”后廉问浙东，乃有刘采春自淮甸而来，容华莫比。元赠诗曰：“新妆巧样画双蛾，谩里常州透额罗。正面偷匀光滑笏，缓行轻踏皱纹波。言词雅措风流足，举止低徊秀媚多。更有恼人肠断处，选词能唱《望夫歌》。”《望夫歌》，即《罗》之曲也。元公在浙江七年，因醉题东武亭，其诗曰：“役役行人事，纷纷碎簿书。功夫两衙尽，留滞七年馀。病痛梅天发，亲情海岸疏。因循未归得，不是恋鲈鱼。”卢侍郎简求戏曰：“丞相虽不为鲈鱼，为好镜湖春色耳。”谓采春也。
    公先娶京兆韦氏，字蕙丛。韦逝，为诗悼之曰：“曾经沧海难为水，除却巫山不是。”出《本事诗》。
    乐天在洛，太和中，稹拜左丞相，自越过洛，以二诗别乐天云：“君应怪我留连久，我欲与君辞别难。白头徒侣渐稀少，明日恐君无此欢。”又云：“自识君来三度别，这回白尽老髭须。恋君不去君须会，知得后回相见无？”未几，死于鄂。乐天哭之曰：“始以诗交，终以诗诀，弦笔相绝，其今日乎！”
    “屈指贞元旧朝士，几人同见太和春。”（《感兴》句。）“儿歌杨柳叶，妾拂石榴花。”（句。）“远路事无限，相逢惟一言。月色照荣辱，长安千万门。”（逢白公句。）
    ○白居易
    张为以居易为广大教化主，取其《读史诗》云：“含沙射人影，虽病人不知。巧言诬人罪，至死人不疑。掇蜂杀爱子，掩鼻戮宠姬。弘恭陷萧望，赵高谋李斯。阴德既必报，阳祸岂虚施。人事虽可罔，天道终难欺。明即有刑辟，阴即有神。苟免勿私喜，鬼得而诛之。”
    又取“得意减别恨，半酣还远程”之句。又：“人吏留不得，直入故山”之句。又“长生不似无生理，休向青山学炼丹”之句。又：“白发镊不尽，根在愁肠中”之句。又《与薛涛》云：“峨眉山势接霓，欲逐刘郎此路迷。若似剡中容易到，春风犹隔武陵溪。
    乐天不为赞皇公所喜，每寄文章，李缄之一箧，未尝开。刘梦得或请之，曰：“见词则回我心矣。”
    乐天未冠，以文谒顾况，况睹姓名，熟视曰：“长安米贵，居大不易。”及披卷读其《芳草诗》，至“野火烧不尽，春风吹又生”，叹曰：“我谓斯文遂绝，今复得子矣，前言戏之耳。”
    乐天赋性旷达，其诗曰：“无事日月长，不羁天地阔。”此旷达之词也。孟郊赋性褊狭，其诗曰：“出门即有碍，谁谓天地宽。”此褊狭之词也。然则天地又何尝碍郊，郊自碍耳。
