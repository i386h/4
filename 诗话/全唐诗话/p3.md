<!-- { "loadSidebar": true } -->
    初，中宗、景龙二年，始于修文馆置大学士四员，学士八员，直学士十二员，象四时、八节、十二月。于是李峤、宗楚客、赵彦昭、韦嗣立为大学士；李、刘宪、崔、郑、卢藏用、李、岑羲、刘子玄为学士；薛稷、马怀素、宋之问、武平一、杜审言、沈期阎朝隐为直学士。又召徐坚、韦元旦、徐彦伯、刘允济等满员。其后被选者不一。凡天子飨会游豫，惟宰相、直学士得从，春幸黎园并渭水祓除，则赐柳圈辟疠。夏宴蒲萄园，赐朱樱。秋登慈恩浮图，献菊花酒称寿。冬幸新丰，历白鹿观，登骊山，赐浴汤池，给香粉兰泽，从行给翔麟马、品官黄衣各一。帝有所感，即赋诗，学士皆属和，当时人所钦慕。然皆狎猥佻佞，忘君臣礼法，惟以文华取幸，若韦元旦、刘允济、沈期、宋之问、阎朝隐等，无他称。景龙二年七月七夕，御两仪殿赋诗。李峤献诗云：“谁言七襄咏，流入五弦歌。”（是日李行言唱《步虚歌》。）九月，幸慈恩寺塔，上官氏献诗，群臣并赋。闰九月，幸总持，登浮图，李峤等献诗。十月三日，幸三会寺，十一月十五日，中宗诞辰，内殿联句为“柏梁体”。二十一日安乐公主出降武延秀。是月，以婕妤上官氏为昭容。十二月六日，上幸荐福寺，郑诗先成，（“旧邸三乘辟”是也。）宋之问后进。（“驾象法三妇”）是也。立春，侍宴赋诗。二十一日，幸临渭亭，李峤等应制。三十日幸长安故城。十二月晦，诸学士入ト守岁，以皇后乳母戏适御史大夫窦从一。（往来其家，遂有国爹之号。）三年元日，清晖阁登高遇雪。宗楚客诗云“蓬莱雪作山”是也，因赐金彩人胜。李峤等七言诗。（“千锺圣酒御筵披”是也。）是日，甚欢，上令学士递起屡舞，至沈期赋《回波》，有“齿录牙绯”之语。晦日，幸昆明池，宋之问诗“自有夜珠来”之句，至今传之。二月八日，送沙门玄奘等归荆州，李峤等赋诗。十一日，幸太平公主南庄。七月，幸望春宫，送朔方节度张仁赴军。八月三日，幸安乐公主西庄。九月九日，幸临渭亭，分韵赋诗。韦安石先成。十一月一日，安乐公主入新宅，赋诗。十五日，中宗诞辰，长宁公主满月，李峤诗“神龙见象日，仙凤养雏年”是也。二十三日，南郊，徐彦伯上《南郊赋》。十二月十二日，幸温泉宫，敕蒲州刺史徐彦伯入仗，同学士例，因与武平一等五人献诗，上官昭容献七言绝句三首。十四日，幸韦嗣立庄，拜嗣立逍遥公，名其居曰“清虚原”、“幽栖谷”。十五日，幸白鹿观。十八日，游秦始皇陵。四年正月朔，赐群臣柏树。五日，蓬莱宫宴吐蕃使，因为柏梁体。（吐蕃舍人亦赋。）七日，重宴大明殿，赐彩镂人胜，又观打球。八日，立春，赐彩花。二十九日，晦，幸水。二月一日，送金城公主。三日，幸司农少卿王光辅庄。是夕，岑羲设茗饮，讨论经史，武平一论《春秋》，崔日用请北面，日用赠武平一歌曰：“彼名流兮左氏癖，意玄远兮冠今夕。”二十一日，张仁至自朔方，宴于桃花园，赋七言诗。明日，宴承庆殿，李峤等赋《桃花园词》，因号《桃花行》。三月一日，清明，幸梨园，命侍臣为拔河之戏。三日上巳，祓禊于渭滨，赋七言诗，赐细柳圈。八日，令学士寻胜，同宴于礼部尚书窦希亭，赋诗，张说为之序。十一日，宴于昭容之别院。二十七日，李峤入都庙，徐彦伯等饯之，赋诗。四月一日，幸长宁公主庄。六日，幸兴庆池观竞渡之戏。其日，过希宅，学士赋诗。二十九日，御宴，祝钦明为八风舞，诸学士曰：“祝公斯举，《五经》扫地尽矣。”睿宗时，道士司马承祯天台，赠诗，词甚美，朝士属和三百馀人，徐彦伯编为《白记》。
    ○徐彦伯
    徐彦伯为文，多变易求新，以凤阁为阁，龙门为虬户，金谷为铣溪，玉山为岳，竹马为{条}骖，月兔为魄兔。进士效之，谓之“涩体”。
    ○李峤
    皮日休《松窗录》云：“中宗尝召宰相苏瑰、李峤之子进见，时皆童年。帝谓曰：‘汝等各以所通书，取宜奏者，为我言之。’应曰：‘木从绳则正，后从谏则圣。’峤之子忘其名，亦奏曰：‘朝涉之胫，剖贤人之心。’帝曰：‘苏瑰有子，李峤无儿。’”
    ○苏
    长安盛春游，制诗云：“飞埃结红雾，游盖飘青。”明皇嘉赏，以御花亲插其巾上。时荣之。
    ○沈期
    张燕公说尝谓期曰：“沈三兄诗须还他第一。”期，字卿，相州人。除给事中、考功郎，受赃劾，未究。会张易之败，遂长流州。稍迁台州录事参军，入计召见，拜起居郎，兼修文直学士。侍宴，为弄词悦帝，赐牙绯，寻为太子詹事。开元初，卒。（期《回波乐词》云：“回波尔时期，流向岭外生归。身名已蒙齿录，袍笏未复牙绯。”）
    魏建安后讫江左，诗律屡变。至沈约庾信，以音韵相婉附，属对精密。及宋之问、沈期，又加靡丽，回忌声病，约句准篇，如锦绣成文，学者宗之，号为沈、宋。语曰：“苏、李居前，沈、宋比肩。”谓苏武、李陵也。
    ○李行言
    景龙中，中宗引近臣宴集，令各献伎为乐。张锡为《谈容娘舞》，宗晋卿舞《浑脱》，张洽舞《黄獐》，杜元琰诵《婆罗门咒》，行言唱《驾车西河》，卢藏用效道士上章，国子司业郭山恽请诵古诗两篇，诵《鹿鸣》、《蟋蟀》未毕，李峤以诗有“好乐无荒”之语，止之。
    行言，陇西人，兼文学事。《函谷关》诗为时人所许。中宗时，为给事中。能唱《步虚歌》。帝七月七日御两仪殿会宴，帝命为之。行言于御前长跪，作三洞道士青词歌曲，貌伟声畅，上频叹美。
    ○张元一
    武后朝，左司郎中张元一善滑稽。时西戎犯边，武懿宗统兵御之，至，畏懦而遁。元一嘲曰：“长弓短度箭，蜀马临高骗。去贼七百里，隈墙独自战。忽前逢著贼，骑猪向南窜。”则天未晓，曰：“懿宗无马邪？”元一曰：“骑猪，夹豕也。”则天大笑。后尝问元一，外有何事，曰：“有三庆：旱而雨，洛桥成，郭洪霸死。”（洪霸，酷吏也。）
    ○刘希夷
    刘希夷，一名庭芝，汝州人。少有文华，好为宫体诗，词旨悲苦，不为时人所重。善弹琵琶。尝为《白头翁咏》云：“今年花落颜色改，明年花开复谁在？”既而自悔曰：“我此诗谶，与石崇‘白首同所归’何异？”乃更作一联云：“年年岁岁花相似，岁风年年人不同！”既而又叹曰：“此句复仍似向谶矣。然死生有命，岂复由此！”即两存之。诗成未周岁，为奸人所杀。或云宋之问害之。后孙翌撰《正声集》，以希夷诗为集中之最，由是大为人所称。（或云：之问害希夷以《洛阳篇》为己作，至今载此篇在之问集中。）
    ○张敬忠
    先天中，王主敬为侍御史，自以才望华妙，当入省台前行。忽除膳部员外郎，微有怅惋。吏部郎中张敬忠戏咏曰：“有意嫌兵部，专心望考功。谁知脚蹭蹬，几落省墙东。”盖膳部在省最东北隅也。
    ○张说
    张说谪岳州，常郁郁不乐。时宰相以说机辩才略，互相排摈。苏方大用，说与瑰善，说因为《五君咏》，致书封其诗以贻。诫其使曰：“当候忌日近暮送之。”使者近暮至，吊客多说先公僚旧，览诗，呜咽流涕。翌日，上对，大陈说忠正蹇谔，人望所属，不宜沦滞遐方。上因降玺书劳问，俄迁荆州长史。由是陆象先、韦嗣立、张庭、贾曾，皆以谴逐岁久，因加甄叙。以父之执友，事之甚谨。
    王泠然上燕公书云：“《诗》云：‘投我以木瓜，报之以琼琚。’此言虽小，可以喻大。相公《五君咏》曰：‘凄凉丞相府，馀庆在玄成。’苏公一闻此诗，移公于荆府，积渐至相，由苏得也。今苏屈居益部，公坐庙堂，投木报琼，义将安在？亦可举苏以自代，然后为朔方之行。”泠然书又曰：“相公《岳阳楼送别诗》云：‘谁念三千里？江潭一老翁。’今日忘往日之栖迟，贪暮年之富贵，可乎？”
    ○宋
    刘禹锡《献权舍人书》曰：“昔宋广平之沉下僚也，苏公味道时为绣衣直指使者，广平投以《梅花赋》，苏盛称之，自是方列于闻人之目，名遂振。呜呼！以广平之才，未为是赋，则苏公未暇知其人邪！将广平困于穷，厄于踬，然后为是文邪！是知英贤卓荦，可外文字，然犹用片言借说于先达之口，席其势而后骧首当时，矧碌碌者，畴能自异？”
    ○王湾
    王湾登先天进士第。开元初，为荥阳主簿。马怀素欲校正群籍，湾在选中，各部撰次。后为洛阳尉。殷云：湾词翰早著，为天下所称，最者不过一二。《游吴中江南意》云：“海日生残夜，江春入旧年。”诗人以来，无闻此句。张公居相府，手题于政事堂，每示能文，令为楷式。又《捣衣篇》云：“月华照杵空悲妾，风响传砧不见君。”所有众制，咸类若斯，非张、蔡辈之未见，觉颜、谢之弥远乎！《江南意》云：“南国多新意，东行伺早天。潮平两岸失，风正一帆悬。海日生残夜，江春入旧年。从来观气象，唯向此中偏。”
    ○姚崇
    《口箴》云：“君子欲讷，吉人寡辞。利口作戒，长舌为诗。斯言不善，千里违之。勿谓可复，驷马难追。惟静惟默，澄神之极。去甚去泰，居物之外。多言多失，多事多害。声繁则淫，音希则大。室本无暗，垣亦有耳。何言者天，成蹊者李。似不能言，为世所尊。言不出口，冠时之首。无掉尔舌，以速尔咎；无易尔言，亦孔之丑。钦之谨之，可大可久。钦之伊何？三命而走；谨之伊何？三缄其口。勉哉夫子，行矣勉旃。书之屋壁，以代韦弦。”
    李德裕《舌箴序》曰：“予宿于洞庭西，梦与中书令姚公偶坐，如旧相识。问余曰：‘君见仆所作《口箴》乎？’余对曰：‘去岁居守东门，于公曾孙谏议合处睹金石之刻。’遂莞尔而笑曰：‘孙子犹能藏之。’”又曰：“余感姚公之梦，乃为《舌箴》云。”
    ○赵仁奖
