<!-- { "loadSidebar": true } -->
    《天台闲望》云：“天台十二旬，一片雨中春。林果垂秋尽，山苗半夏新。阳乌晓展翅，阴魄夜飞轮。坐冀无物，分明见北辰。”
    《劝酒》云：“不向花前醉，花应解笑人。只忧连夜雨，又过一年春。”
    《汴河直进船》云：“汴水通淮利最多，生人为害亦相和。东南四十三州地，取尽脂膏是此河。”
    敬方，字中虔，登长庆进士第。太和中，为歙州刺史。大中时，顾陶集《唐诗类选》，云：“李歙州敬方，才力周备，兴比之间，独与前辈相近。家集三百首，简择律韵八篇而已。虽前后绝，或畏多言，而典刑具存，非敢避弃。”
    ○李郢
    《奉陪裴相公重阳日游安乐池亭》云：“绛霄轻霭翊三台，嵇阮情怀管乐才。莲沼昔为王俭府，菊篱今作孟嘉杯。宁知北阙元勋在，（汉赐萧何等北阙大第。）却引东山旧客来。自笑吐茵还酩酊，日斜空从锦衣回。”
    《赠羽林将军》云：“虬髯憔悴羽林郎，曾入甘泉侍武皇。雕没夜知御苑，马随仙仗识天香。五湖归去孤舟月，六国平来两鬓霜。惟有桓伊江上笛，卧吹三弄送残阳。”
    郢，字楚望，大中进士，终於御史。
    杜牧之《湖南正初招郢》云：“行乐及时时已晚，对酒当歌歌不成。千里暮重叠翠，一溪寒水浅深情。高人以饮为忙事，浮世除诗尽强名。看著白芽欲吐，雪舟相访胜闲行。”
    ○李洞
    《上崇贤曹郎中》云：“闲坊宅枕穿宫水，听水分衾尽蜀僧。药杵声中捣残梦，茶铛影里煮孤灯。刑曹树映千年井，华岳楼开万里冰。诗句变风官渐紧，夜涛舂尽海边藤。”
    洞，唐诸王孙也，尝游西川，慕贾浪仙为诗，铸铜像其仪，事之如神。洞为《终南山诗》二十韵，句有“残阳高照蜀，败叶远浮泾”。复曰：“竹烟岚冻，偷湫雨雹腥。远平丹凤阙，冷射五侯厅。”《赠司空侍郎》云：“马饥餐落叶，鹤病晒残阳。”又曰：“卷箔清溪月，敲松紫阁书。”又送僧云：“越讲迎骑象，蕃斋忏射雕。”《上高仆射》曰：“征南破虏汉功臣，提剑归来万里身。闲倚凌烟金柱看，形容消瘦老於真。”复曰：“药杵声中捣残梦，茶铛影里煮孤灯。”《送人归东南》云：“岛屿分诸国，星河共一天。”时人但诮其僻涩，而不能贵其奇峭，惟吴子华深知之。子华才力浩大，八面受敌，以韵著称，游刃颇攻《骚雅》。尝以百篇示洞。洞曰：“大兄所示百篇中，有一联绝唱，《西昌新亭》曰：‘暖漾鱼遗子，晴游鹿引は。’”子华不怨所鄙，而喜所许。
    洞三榜，裴公第二榜，《策夜帘前献诗》云：“公道此时如不得，昭陵恸哭一生休。”寻卒蜀中。裴公无子，人谓屈洞所致，裴公，贽也。
    洞慕贾岛，铸其像顶戴，常念贾岛佛。
    《送僧游南海》云：“春往海南边，秋闻半路蝉。鲸吞洗钵水，犀触点灯船。岛屿分诸国，星河共一天。长空却归日，松偃旧房前。”
    ○长孙翱
    长孙翱朱庆馀各有《宫词》。翱词曰：“一道甘泉接御沟，上皇行处不曾秋。谁言水是无情物，也到宫前咽不流。”朱词曰：“寂寂花时闭院门，美人相对泣琼轩。含情欲说宫中事，鹦鹉前头不敢言。”
    ○崔橹
    《华清宫诗》云：“银河漾漾月辉辉，楼碍星边织女机。横玉叫清似水，满空霜逐一声飞。”
    “门横金锁悄无人，落日秋声渭水滨。红叶下山寒寂寂，湿如梦雨如尘。”
    《岸梅》云：“含情含怨一枝枝，斜压渔家短短篱。惹袖尚馀香半日，向人如诉雨多时。初开偏称雕梁画，未落先愁玉笛吹。行客见来无去意，解帆烟浦为题诗。”
    ○高蟾
    郑谷赠诗云：“张生故国三千里，知者惟应杜紫微。君有君恩秋后叶，可能更羡谢玄晖。”盖蟾有《宫词》云：“君恩秋后叶，日日向人疏。”
    蟾《初落第诗》云：“天上碧桃和露种，日边红杏倚栽。芙蓉生在秋江上，莫向春风怨未开。”胡曾亦有《下第诗》云：“翰苑何时休嫁女，文昌早晚罢生。上林新桂年年发，不许平人折一枝。”时谓蟾无躁竞心，后登第，乾符中为中丞。
    ●卷五
    ○于武陵
    《孤诗》云：“南北各万里，有心更闲。因风离海上，伴月到人间。洛浦少高树，长安无旧山。徘徊不可住，漠漠又东还。”
    《客中》云：“楚人歌《竹枝》，游子泪沾衣。异国久为客，寒宵频梦归。一封书未返，千树叶皆飞。南渡洞庭水，更应消息稀。”
    ○李频
    《过四皓庙》云：“东西南北人，高迹自相亲。天下已归汉，山中犹避秦。龙楼曾作客，鹤氅不为臣。独有千年后，青青庙木春。”
    ○刘鲁风
    鲁风江南投谒所知，颇为典客所阻，因赋一绝曰：“万卷书生刘鲁风，烟波万里谒文翁。无钱乞与韩知客，名纸毛生不肯通。”
    自贞元后，唐文甚振，以文学科第为一时之荣。及其弊也，士子豪气骂吻，游诸侯门，诸侯望而畏之。如刘鲁风姚杰柳棠胡曾之徒，其文皆不足取。余故载之者，以见当时诸侯争取誉于文士，此盖外重内轻之牙蘖。如李益者，一时文宗，犹曰：“感恩知有地，不上望京楼。”其后如李山甫辈，以一名一第之失，至挟方镇，劫宰辅，则又有甚焉者矣。一篇一韵，初若虚文，而治乱之萌系焉。余以是知其不可忽也。
    ○褚载
    《诗》云：“尽日看首不回，无心都大似无才。可怜光彩一片玉，万里青天何处来？”
    《贺赵观文重试及第》云：“一枝仙桂两回春，始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。”
    陆威为郎官，载以文投献，数字犯其家讳，威因矍然。载寻以笺致谢，曰：“曹兴之图画虽精，终惭误笔；殷浩之矜持太过，翻达空函。”
    载，字厚之，登乾宁进士第。
    ○汪遵
    遵幼为吏，许棠应二十馀举，遵犹在胥徒。善为绝句诗，而深晦缜密。一旦辞役就贡，会棠送客至灞间，遇遵于途，讯曰：“何事至京？”遵曰：“就贡。”棠怒曰：“小吏无礼。”后遵成名五年，棠始登第。
    “秦筑长城比铁牢，蕃戎不敢过临洮。虽然万里连际，争及尧阶三尺高。”遵《长城诗》也，得名於时。
    遵，宣城人，登咸通七年进士第；许棠其乡人也。
    “平泉花木好高树，嵩少纵横满目前。惆怅人间不平事，今朝身在海南边。”遵《题李太尉平泉庄诗》也。
    ○卢渥
    渥，字子章，轩冕之盛，近代无比，伯仲四人，咸居显列。乾符初，母忧服阕，渥自前中书舍人拜陕府观察使；弟沼，前长安令，除给事中；弟沅，自前集贤校理除左拾遗；弟治，自畿尉迁监察御史。诏书叠至，士族荣之。及赴任陕郊，自居守分司朝臣已下，争设祖筵，洛城为之一空，都人耸观，亘数十里。渥《题嘉祥驿诗》曰：“交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，旆映晴山色更红。别后定知人易老，满街棠树有遗风。”
    渥在举场，甚有时称。曾于水逆旅，遇宣宗微行，意其贵人，敛身避之。帝呼与相见，乃自称进士卢渥。帝请诗卷，袖之而去。他日，对宰臣语及渥，令主司擢第。宰臣问渥与主上有何阶缘？渥具陈其由，时亦不以为忝。
    ○滕倪
    腾倪苦心为新诗，嘉声早播。远之吉州，谒宗人太守郎中迈。迈每吟其句云：“白发不能容相国，也同闲客满头生。”又题《鹭鹚障子》云：“映水有深意，见人无惧心。”迈曰：“魏文惜陈思之学，潘岳褒正叔之文，贵集一家之盛如此。”
    倪逼秋试，捧笈告游，留诗为别。滕君得之，怅然曰：“是必不祥。”倪至秋，卒于商於馆舍，闻者莫不伤焉。倪诗曰：“秋初江上别旌旗，故国无家泪欲垂。千里未知投足处，前程便是听猿时。误攻文字身空老，却返樵渔计已迟。羽翼凋零飞不得，丹霄无路接差池。”
    ○费冠卿
    冠卿，字子军，池州人。久居京师，《感怀诗》云：“茕独不为苦，求名始辛酸。上国无交亲，请谒多少难。九月风到面，羞汗成冰片。求名俟公道，名与公道远。力尽得一名，他喜我且轻。家书十年绝，归去知谁荣。马嘶渭桥柳，特地起愁声。”登元和二年第，母卒，既葬而归，叹曰：“干禄，养亲耳，得禄而亲丧，何以禄为！”遂隐池州九华山。长庆中，殿院李行修举其孝节，拜右拾遗。制曰：“前进士费冠卿，尝予计偕，以文中第，禄不及于荣养，悔每积于永怀。遂乃屏身丘园，绝迹仕进，守其至性，十有五年，峻节无双，清飙自远。夫旌孝行，举逸人，所以厚风俗而敦名教也。宜承高奖，以儆薄夫。擢参近侍之荣，载伫移忠之效。”冠卿竟不应命。
    杜荀鹤有诗吊其墓曰：“凡吊先生者，多伤荆棘间。不知三尺墓，高却九华山。天地有何外，子孙无亦闲。当时若徵起，未必得身还。”
    冠卿以拾遗召不起，赋诗云：“君亲同是先王道，何如骨肉一处老。也知臣子合佐时，自古荣华谁可保。”
    ○李廓
    廓，李程之子也。登元和进士第。大中中，拜武宁节度使，不能治军。补阙郑鲁言：“新麦未登，徐必乱。”既而军乱，果逐廓。按旧史，廓有诗名，大中末，累官至颖州刺史，再为观察使。子昼，亦登进士第。
    廓《落第诗》云：“榜前潜拭泪，众里自嫌身。气味如中酒，情怀似别人。暖风张乐席，晴日看花尘。尽是添愁处，深居乞过春。”
    ○薛能
    能，字大拙，汾州人。会昌六年进士。大中八年，书判入等，补周尉，辟太原陕虢河阳从事。李福镇滑州，表观察判官。历侍御史都官、刑部员外郎。福徙西川，取为节度副使。咸通中，摄嘉州刺史。归朝，迁主客度支刑部郎中。俄刺同州。京兆君温璋贬，命权知尹事。出领感化节度，入授工部尚书。复节度徐州，徙忠武。广明元年，徐兵赴氵殷水，经许，能以前帅徐军吏怀恩，馆之州内。许军惧徐人见袭，大将周岌因众怒逐能，自称留后。能全家遇害。
    《献仆射相公》云：“清如冰玉重如山，百辟严趋礼绝攀。强虏外闻应破胆，平人相见尽开颜。朝廷有道青春好，门馆无私白月闲。致却垂衣更何事，几多诗句咏关关。”
