<!-- { "loadSidebar": true } -->
    陶，蜀川人也。上第后，稍薄亲党。其舅安刘敬之，罢举归三峡，责陶不寄书，曰：“山近衡阳虽少雁，水连巴蜀岂无鱼？”陶得诗愧赧，乃有狐首之思。后为简州牧，自比谢宣城柳吴兴，宾至则折之，阍者亦怠，投贽者稀得见。有冯道明下第，请谒，云与员外故旧。阍者以道明言启之。及引进，陶询曰：“与公昧平生，何云相识？”道明云：“诵员外之诗，仰员外之德，诗集中日得相见，何隔平生也，遂吟曰：‘立当青草人先见，行傍白莲鱼未知。’又曰：‘江声秋入寺，雨气夜侵楼。’又曰：‘闭门客到常疑病，满院花开不似贫。’”陶闻吟，欣狎，待道明如曩昔之友。君子以雍君矜夸而好媚，冯子匪艺而求知。
    陶，字国钧。大中八年，自国子《毛诗》博士出刺简州。
    《天津桥春望》云：“津桥春水浸红霞，烟柳风丝拂岸斜。翠辇不来宫殿闭，金莺衔出上阳花。”
    ○李远
    《失鹤诗》云：“秋风吹却九皋禽，一片闲万里心。碧落有情应怅望，青天无路可追寻。来时白翎犹短，去日丹砂顶渐深。华表柱头留语后，更无消息到如今。”
    《赠写御容李长史》云：“玉座尘消砚水清，龙髯不动彩毫轻。初分龙准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。”
    远，字求古。大中时为建州刺史。
    ○赵嘏
    《长安秋望》云：“物凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。”
    嘏曾有诗曰：“早晚粗酬身事了，水边归去一闲人。”果卒于渭南尉。嘏尝家于浙西，有美姬，惑之。洎计偕，会中元鹤林之游，浙帅窥其姬，遂奄有之。明年，嘏及第，因以一绝箴之，曰：“寂寞堂前日又曛，阳台去作不归。当时闻说沙吒利，今日青蛾属使君。”浙帅不自安，遣一介归之。嘏方出关，逢于横水驿，姬抱嘏恸哭而卒，葬於横水之阳。
    嘏，字承。
    “一千里色中秋月，十万军声半夜潮。”（《钱塘》。）
    ○韦承贻
    承贻，字贻之。咸通八年登第。
    《省试夜潜纪长句於都堂西南隅》云：“褒衣博带满尘埃，独向都堂纳卷回。蓬巷几时闻吉语，棘篱何日免重来？三条烛尽钟初动，九转丹成鼎未开。残月渐低人扰扰，不知谁是谪仙才。”又云：“白莲千杂照廊明，一片平雅颂声。报道第三条烛尽，南宫风月写难成。”
    ○段成式
    成式纪云：“武宗癸亥三年夏，余与张君希复善继同官秘书，郑君符梦复连职仙署。会暇日游大兴善寺，因问《两京新记》及《游目记》，多所遗略。乃约一旬寻两街寺，以街东兴善为首，二记所不具，则别录之。游及慈恩，初知官将并寺，僧众草草，乃泛问一二上人及记塔下画迹，游於此遂绝。后三年，余职于京洛，及刺安成，至大中七年归京，在外一甲周，所留书籍，扌前坏居半，於故简中睹与二亡友游寺，沥血泪交。当时造乐事，邈不可追，复方刊整，才足续穿蠹，然十亡五六矣。
    靖恭坊大兴善寺东廊之南，素和尚院，庭有紫桐四株，素之手植。元和中，卿相多游此院。桐至夏有汗，污人衣如果脂，不可浣。昭国东门郑相尝与丞郎数人避暑，恶其汗，谓素曰：“弟子为和尚伐此木，各植一松也。”及暮，素戏祝曰：“木，我种汝二十馀年，汝以汗为人所恶，来岁若复有汗，我必薪汝。”自是无汗。宝历末，余见说已十五六年无汗矣。素公不出院，转《法华经》三万七千部，夜常有貉子听经。斋时，乌鹊就掌取食。长庆初，庭前牡丹一朵合欢，有僧玄幽题此院诗，警句云：“三万《莲经》三十春，半生不踏院门尘。”
    长乐坊安国寺红楼，睿宗在藩时舞榭。东禅院亦曰木塔院，院门西北廊五壁，吴道子弟子释思道画释梵八部，不施彩色，尚有典刑。
    常乐坊赵景公寺，隋开皇三年置，本曰弘善寺，十八年改焉。南中三门里东壁上，吴道玄白画地狱变，笔力劲怒，变状阴怪，睹之不觉毛戴，吴画中得意处。三阶院西廊下，范长寿画西方变，及十六观宝池，尤妙绝，谛视之，觉水入浮壁。院门上白画树石，颇似阎立德。余携立德行天祠粉本验之。西中三门里门南，吴生画龙及刷天王须，笔迹如铁。有执炉天女，窃眸欲语。
    辞：《吴画联句》：“惨淡十堵内，吴生纵狂迹。风将逼人，鬼神如脱壁。（柯。）其中龙最怪，张甲方汗栗。黑夜时，安知不霹雳。（继。）此际忽仙子，猎猎衣舄奕。妙瞬乍疑生，参差夺人魄。（梦。）往往乘猛虎，冲梁耸奇石。苍峭束高泉，角睐警欹侧。（柯。）冥狱不可视，毛戴腋流液。苟能水成河，那更沈火宅？（上人。”）
    通政坊宝应寺。韩，蓝田人。少时常为酒家送酒。王右丞兄弟未遇，每贳酒漫游，尝徵债於王家，戏画地为人马。右丞精思丹青，奇其意趣，乃岁与钱二万，令学画十馀年。今寺中释梵天女，悉齐公妓小小等写真也。寺有韩下生帧弥勒，衣紫袈裟。右边仰面菩萨及二狮子尤入神。又有旧铁石及齐公所丧一岁子，漆子如罗罗，每盆供日出之。寺中弥勒殿，齐公寝堂也。东廊北面，杨岫之画鬼神，齐公嫌其笔迹不工，故止一堵。
    平康坊菩萨寺，佛殿东西障日及诸柱上图画，是东廊迹，旧郑法士画。开元中，因屋坏，移入大佛殿内槽北壁。食堂前东壁上，吴道玄画《智度论》，色偈、变偈是吴自题，笔迹遒劲，如磔鬼神毛发。次堵画礼佛仙人，天衣飞扬，满壁风动。佛殿内槽后壁，吴道玄画消灾经事，树石古险。元和中，上欲令移之，虑其摧坏，乃下诏择画手写进。佛殿内槽东壁，维摩变，舍利弗角膝而转睐。元和末，俗讲僧文淑装之，笔迹尽矣。故兴元郑公尚书题北壁僧院诗曰：“但虑彩色污，无虞臂胛肥。”寺碑阴，雕饰奇巧，相传郑法士所起样也。初，会觉上人以施利起宅十馀亩，工毕，酿酒百石，列瓶瓮於两庑下，引吴道玄观之，因谓曰：“檀越为我画，以是赏之。”吴生嗜酒，且利其多，忻然而许。余以踪迹似不及景公寺画中三门内东门塑神，善继云：“是吴生弟子王耐之手也”。
    翊善坊保寿寺，本高力士宅，天宝九载，舍为寺。初铸钟成，力士设斋庆之，举朝毕至，一击百千。有规其意，连击二十杵。经藏阁规创危巧，二塔火珠，受十馀斛。河阳从事李涿，性好奇古，与僧智增善，尝俱至此寺，观库中旧物。忽于破瓮中得物如被，幅裂污坌，触而尘起。涿徐视之，乃画也。乃以州县图三及缣三十获之，令家人装治之，大十馀幅。访於常侍柳公权，方知张萱所画《石桥图》也。玄宗赐力士，因留寺中，后为鬻画人宗牧言於左军，寻有小使领军卒数十人至宅，宣敕取之，即日进入。先帝好古，见之大悦，命张於韶院。寺有先天菩萨帧，本起成都妙积寺。开元初，有尼魏八师者，常念《大悲咒》。双流县百姓刘乙名意，年十一，自欲事魏尼，尼遣之不去，常奥室立禅。尝白魏云，先天菩萨见身此地，遂筛灰於庭。一夕，有巨迹数尺，轮理成就。因谒画工，随意设色，悉不如意。有僧杨法成，自言能画，意常合掌仰祝，然后指授之。以近十稔，工方就。后塑先天菩萨。凡二百四十首，首如塔势，分臂如意蔓其榜子。有一百四十日鸟树，一凤四翅，水肚树。所题深怪，不可祥悉。幌轩凡十五卷。柳七师者，崔宁之甥，分三卷往上都流行。时魏奉古为长史，进之。后因四月八日赐高力士。今成都者，是其次本。
    崇仁坊资圣寺，净土院门外，相传吴生一夕秉烛醉画，就中戟手，视之恶骇。院门里卢楞伽画。卢常学吴势，吴亦授以手诀，乃画总持三门寺，方半，吴大赏之。谓人曰：“楞枷不得心诀，用思太苦，其能久乎？”画毕而卒。中门窗间，吴画高僧，韦述赞，李严书。中三门外两面上层，不知何人画，人物颇类阎令。寺西廊北隅，杨坦画，近塔天女，明睇将瞬。团塔院北堂，有铁观音，长三丈馀。观音院两廊四十二贤圣，韩画，元中书载赞。东廊北头散马，不意见者，如将嘶蹀。圣僧中龙树商那和修，绝妙。团塔上菩萨，李真画。四面花鸟边莺画。药师菩萨顶上，葵尤佳。塔中藏千部《妙法莲华经》。
    成式，字柯古，文昌之子。博学强记，多奇篇秘籍。常於私第凿池，得片铁，命周尺量之，笑而不言。之密室，时窥之，则有金书小字，报十二时也，其博物类此。终太常少卿。
    《酉阳杂俎》云：一夕，余坐客以递送联句为烦，乃命工取细斑竹，以白金钅沓首，如茶挟，次递联名之。余在城时，常与客联句，初无虚日，小酌求押，或穷韵相角，或押恶韵，或煎茗一碗，为八韵诗，谓之杂联。若志於不朽，则汰拣稳韵，无所得辄已，谓之苦联。联共押平声好韵不僻者，出於竹简，谓之韵牒。出城悉携行，坐客句挟韵牒之语，必为好事者所传矣。因说故相牛公扬州赏秀才蒯希逸诗云：“蟾蜍醉里破，蛱蝶梦中残。”每坐吟之。余因请坐客各吟近日为诗者佳句，有吟贾岛“旧国别多日，故人无少年。”马戴“犭爰啼洞庭树，人在木兰舟”。又“骨消金镞在”。有吟僧无可“河来当塞断，（一曰尽。）”山（一曰岸。）远与沙平”。又“开门落叶深”。有吟张祜“河流侧让关”。（一曰山。）又“泉声到池尽”。有吟僧灵准诗“晴看汉水广，秋觉岘山高”。有吟朱景玄“塞鸿先秋去，边草入夏生”。余吟上都僧元楚“寺隔残潮去”，又“采药过泉声”，又“林塘秋半宿，风雨夜深秋”。余识蜀中客庞季子，每云：“寒生易满，秋草长难高。”
    ○韦蟾
    蟾廉问鄂州，罢，宾僚祖饯，蟾曾书《文选》句云：“悲莫悲兮生别离，登山临水送将归。”以笺毫授宾从，请续其句。逡巡，有妓泫然起曰：“某不才，不敢染翰，欲口占两句。”韦大惊异，令随念，云：“武昌无限新栽柳，不见杨花扑面飞。”坐客无不嘉叹。韦令唱作《杨柳枝词》。
    蟾，字隐桂，下杜人。大中七年进士登第，初为徐商掌书记，终尚书左丞。
    《赠商山僧》云：“商岭东西路欲分，两间茅屋一溪。师言耳重知师意，人是人非不欲闻。”
    ○李敬方
