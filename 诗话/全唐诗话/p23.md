<!-- { "loadSidebar": true } -->
    《早秋过郭劲书斋》云：“暑消冈舍清，闲坐有馀情。石水生茶味，松风减扇声。远收海雨，静角掩山城。此地清吟苦，时来绕菊行。”
    《送康沼归建业》云：“南朝秋色满，归去思如何。帝业空城在，民耕坏冢多。月明台独上，栗绽寺频过。篱下西江阔，相思见白波。”
    《赠柏禅师》云：“野寺绝依念，空山曾遍行。老来披衲重，病起读经生。乞食嫌村远，寻溪爱路平。多年柏在，不记柏名。”
    《赠胡僧》云：“瘦形无血色，草履著从穿。闲语似持咒，不眠同坐禅。背经来汉地，袒膊过冬天。情性人难会，游方应信缘。”
    《赠绝粒僧》云：“一斋难过日，况复更休粮。养力时行道，闻钟不上堂。惟留煨药火，不写化金方。旧有山厨在，从僧请作房。”
    《晚秋江馆》云：“病寄泗州居带城，傍门高柳一蝉鸣。澄江月上见鱼掷，荒径叶干闻犬行。越峤夜无侵阁色，寺钟凉有隔原声。故园卖尽休归去，湖水秋来空自平。”
    《赠李道士》云：“布褐高眠石窦春，迸泉多溅黑纱巾。昂头说《易》当闲客，落手围棋对俗人。自算天年穷甲子，谁同雨夜守庚申。拟归太华何时去，他日相逢乞药银。”
    《秋日同朱庆馀怀少室旧隐》云：“曾居少室黄河畔，秋梦长悬未得回。扶病十年离水石，思归一夜隔风雷。荒斋几度僧眠起，晚菊频经尘路来。灯下此心谁共说，傍松幽径已多苔。”
    师东洛人，姓周氏。少从浮图法，遇姚合而反初，乃易名贺。初与贾长江无可齐名。贺《哭柏师》云：“林径西风急，松枝构杪馀。冻须亡夜剃，遗偈疾时书。地燥焚身后，堂空卧影初。此时频下泪，曾省到吾庐。”时岛亦有诗云：“苔覆石床新，师曾过几春。写留行道影，焚却坐禅身。塔院关松雪，经房锁隙尘。自嫌双泪下，不是解空人。”时谓相侔云。
    “两鬓已垂雪，五湖归钓鱼。”（《送人》句。）“夜涛鸣栅锁，寒苇露船灯。”（句。）“石水生茶味，松风减扇声。”（句。）“磬彻远巢禽。”（句。）“伊流背行客，岳响答清犭爰。”（句。）
    唐有周贺诗，即清塞也。《秋宿洞庭》云：“洞庭秋叶下，旅客不胜愁。明月天涯夜，青山江上秋。一官成白首，万里寄沧洲。只被浮名系，宁无愧海鸥。”
    《巴陵秋思》云：“杨柳已寒色，楚田方刈禾。归心病起切，败叶夜来多。细雨城蝉噪，残阳峤客过。故乡馀业在，杳隔洞庭波。”
    《岳阳楼》云：“平楚起寒色，杪秋犹未还。世情何处淡，湘水向人闲。空翠隐高鸟，夕阳归远山。孤舟万里外，惆怅洞庭间。”（三诗作周贺。）
    ○僧文益
    《看牡丹》云：“拥毳对芳丛，由来趣不同。发从今日白，花是去年红。艳色随朝露，馨香逐晚风。何须待零落，然后始知空。”
    ○僧修睦
    《秋日闲居》云：“是事不相关，谁人似此闲。卷帘当白昼，移榻对青山。野鹤眠松上，秋苔长雨间。岳僧频有信，昨日得书还。”
    《睡起作》云：“长空秋雨歇，睡起觉清神。看水看山坐，无名无利身。偈吟诸祖意，茶碾去年春。此外谁相识，孤到砌频。”
    《题东林》云：“欲去不忍去，徘徊吟绕廊。水光秋淡荡，僧好语寻常。碑古苔文叠，山晴钟韵长。翻思南岳上，欠此白莲香。”
    ○僧景
    《画松》云：“画松一似真松树，且待寻思记得无。曾在天台山上见，石桥南畔第三株。”
    ○僧可止
    《哭贾岛》云：“燕生松雪地，蜀死葬山根。诗癖降今古，官卑误子孙。冢栏寒月色，人哭苦吟魂。暮雨滴碑字，年年添藓痕。”
    ○僧卿
    《长安言怀寄沈彬侍郎》云：“故园梨岭下，归路接天涯。生作长安草，胜为边地花。雁南飞不到，书北寄来赊。堪羡神仙客，青早致家。”
    《旧国里》云：“旧居梨岭下，风景近炎方。地暖生春早，家贫觉岁长。石房过湿，松径雨馀香。日久竟无事，诗书聊自︹。”
    ○僧处默
    《题圣果寺》云：“路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。”
    《萤》云：“熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲然。昔时书案上，频把作囊悬。”
    《远烟》云：“霭霭前山上，凝光满薜萝。高风吹不断，远树得偏多。翠与晴合，轻将淑气和。正堪流野目，休问意如何。”
    《织妇》云：“蓬鬓蓬门积恨多，夜阑灯下不停梭。成缣犹自陪钱纳，未值青楼一曲歌。”
    ○僧澹交
    《病后作》云：“未得身亡法，此身终未安。病肠犹可洗，瘦骨不禁寒。药少心神饵，经无气力看。悠悠片质，独坐夕阳残。”
    《写真》云：“图形期自见，自见却伤神。已是梦中梦，更逢身外身。水花凝幻质，墨彩聚空尘。堪笑余兼尔，俱为未子人。”
    ○僧若虚
    《古镜》云：“轩后洪炉独铸成，藓痕磨落月轮呈。万般物象皆能鉴，一个人心不可明。匣内乍开鸾凤活，台前高挂鬼神惊。百年肝胆堪将比，只怕频看素发生。”
    ○僧昙域
    《赠岛禅师》云：“远枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。”
    ○僧怀浦
    《初冬旅舍早怀》云：“枕上角声微，离情未息机。梦回三楚寺，寒入五更衣。月没栖禽动，霜晴冻叶飞。自惭于役早，深与道相违。”
    ○僧慕幽
    《灯》云：“钟断危楼鸟不飞，荧荧何处最相宜。香燃水寺僧开卷，笔写春闱客著诗。忽尔思多穿壁处，偶然心尽断缨时。孙康勤苦谁留念，少减馀光借与伊。”
    ○僧尚颜
    《寄陈陶处士》云：“钟陵城外住，喻似玉沉泥。道直贫嫌杀，神清语亦低。雪深加酒债，春尽减诗题。记得曾游宿，山茶又更携。”
    ○开元宫人
    开元中，赐边军纩衣，制於宫中。有兵士於短袍中得诗曰：“沙场征戍客，寒苦若为眠。战袍经手作，知落阿谁边？蓄意多添线，含情更著绵。今生已过也，重结后生缘。”兵士以诗白帅，帅进呈。玄宗以诗遍示宫中，曰：“作者勿隐，不汝罪也。”有一宫人自言万死。上深悯之，遂以嫁得诗者，谓曰：“吾与汝结今生缘。”边人感泣。
    ○崔氏
    卢校书年暮，娶崔氏，结衤离之后，为诗曰：“不怨卢郎年纪大，不怨卢郎官职卑。自恨妾身生较晚，不及卢郎年少时。”
    ○刘氏
    杜羔不第，将至家，其妻刘氏先寄诗云：“良人的的有奇才，何事年年被放回。如今妾面羞君面，君若来时近夜来。”羔即回。寻登第，又寄诗云：“长安此去无多地，郁郁葱葱佳气浮。良人得意正年少，今夜醉眠何处楼。”（或云赵氏。）
    ○薛媛
    濠梁南楚材，旅游陈颍，受颍牧之眷，无返旧意。其妻薛媛写真寄之，曰：“欲下丹青笔，先拈宝镜端。已惊颜索寞，渐觉鬓凋残。泪眼描将易，愁肠写出难。恐君浑忘却，时展画图看。”夫妇遂偕老焉。时人嘲之曰：“当时妇弃夫，今日夫弃妇。若不逞丹青，空房应独守。”（《溪友议》。）
    ○李季兰
    《寄韩校书》云：“无事乌程县，蹉跎岁月馀。不知芸阁吏，寂寞意何如。远水浮仙棹，寒星伴使车。因过大雷岸，莫忘八分书。”
    季兰五六岁，其父抱於庭，兰作诗《咏蔷薇》云：“经时未架却，心绪乱纵横。”父恚曰：“此必为失行妇也。”后竟如其言。
    高仲武云：“士有百行，女有四德。季兰则不然。形器既雌，诗意亦荡。自鲍令晖以下，罕有其伦。如‘远水浮仙棹，寒星伴使车。’此五言之佳境也。上方班婕妤则不足，下比韩兰英则有馀，不以迟暮，亦一俊妪。”刘长卿谓季兰为女中诗豪。
    ○如意中女子
    如意中女子，年九岁能吟诗，则天试之，皆应声而就。其兄辞去，则天令作诗送兄，遂赋云：“别路初起，离亭叶正飞。所嗟人异雁，不作一行归。”
    ○鱼玄机
    玄机，咸通中西京咸宜观女道士也，字幼微。善属文，其诗有“绮陌春望远，瑶徽秋兴多”。又“殷勤不得语，红泪一双流。”又“焚香登玉坛，端简礼金阙”。又“情自郁争同梦，仙貌长芳又胜花”。后以笞杀女童绿翘事下狱，狱中有诗云：“易求无价宝，难得有情郎。”又云：“明月照幽隙，清风开短襟。”
    ○僖宗宫人
    唐僖宗自内出袍千领，赐塞外吏士。神策军马真於袍中得金锁一枚，诗一首，云：“玉烛制袍夜，金刀呵手裁。锁寄千里客，锁心终不开。”真就市货锁，为人所告。主将得其诗，奏闻。僖宗令赴阙，以宫人妻真。后僖宗幸蜀，真昼夜不解衣，前后捍御。
    ○张建封妓
