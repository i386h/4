<!-- { "loadSidebar": true } -->
    乐天退居洛中，作尚齿九老之会，其序曰：“胡吉刘郑卢张等六贤，皆多年寿，余亦次焉。於东都弊居履道坊，为尚齿之会。七老相顾，既醉且欢。静而思之，此会希有，因各赋七言六韵诗一章以记之，或传诸好事者，时会昌五年三月二十四日。”乐天云：“其年夏，又有二老年貌绝伦，同归故乡，亦来斯会，续命书姓名年齿，写其形貌，附於图右，与前七老，题为九老图。仍以一绝赠之云：‘雪作须眉作衣，辽东华表暮双归。当时一鹤犹希有，何况今逢两令威？’”（洛中遗老李元爽，年一百三十六，禅僧如满，年九十五岁。）又云：“时秘书狄兼谟、河南尹卢贞，以年未及七十，虽与会而不及列。”
    ●卷四
    ○项斯
    斯，字子迁，江东人。始未为闻人，因以卷谒杨敬之，杨苦爱之，赠诗云：“几度见诗诗尽好，及观标格过于诗。平生不解藏人善，到处逢人说项斯。”未几，诗达长安，明年擢上第。
    《苍梧气诗》云：“何年画作愁，漠漠便难收。数点山能远，平铺水不流。湿连湘竹暮，浓盖舜坟秋。亦有思乡客，看来尽白头。”
    ○滕迈
    湖州崔刍言郎中，初为越副戎。宴席中有周德华者，刘采春女，善歌《杨柳枝词》，所唱七八篇，皆名流之咏。滕迈郎中一首云：“三条陌上拂金羁，万里桥边映酒旗。此日令人肠欲断，不堪将入笛中吹。”
    溪子曰：“杜牧舍人云：‘巫娥庙里低含雨，宋玉堂前斜带风。’滕郎中又云：‘陶令门前接，亚夫营里拂旌旗。’但不言杨柳二字，最为妙也。是以姚合郎中吟《道旁亭子诗》云：‘南陌游人回首去，东林过者杖藜归。’不称亭而意见矣。”
    迈，登元和进士第。
    ○裴思谦
    思谦及第后，作红笺名纸十数，诣平康里，因宿于里中。诘旦，赋诗曰：“银缸斜背解鸣，小语偷声贺（一作唤。）玉郎。从此不知兰麝贵，夜来新染桂枝香。”
    思谦，开成三年登进士第。
    ○廖有方
    有方，元和十年失意游蜀，至宝鸡西界，窆旅逝者，书版记之曰：“余元和乙未岁落第，西征此，闻呻吟之声，潜听而微忄也。问其疾苦住止，对曰：‘辛勤数举，未遇知音。’盼睐叩头，久而复语，惟以残骸相，馀不能言。俄而逝。余乃鬻所乘马於村豪，备棺瘗之，恨不知其姓字。临岐凄断，复为诗曰：‘嗟君没世委空囊，几度劳心翰墨场。半面为君申一恸，不知何处是家乡。’”明年，李逢吉擢有方及第，唐之义士也。交州人，柳子厚以序送之。
    ○姚合
    张籍《寄合诗》云：“病来辞赤县，案上有丹经。为客烧茶灶，教儿扫竹亭。诗成添旧卷，酒尽卧空瓶。阙下今遗佚，谁占隐士星？”
    《武功县闲居》云：“县去京城远，为官与隐齐。马随山鹿放，鸡杂野禽栖。连舍惟藤架，侵阶是药畦。更师嵇叔夜，不拟作书题。”
    又云：“簿书多不会，薄俸亦难消。醉卧慵开眼，闲行懒击腰。移花兼蝶至，买石得饶。且自心中乐，从他笑寂寥。”
    方干《哭姚监》云：“入室几人成弟子，为儒是处哭先生。”
    ○宋雍
    范摅云：宋雍初无令誉，及婴瞽疾，其诗名始彰。卢员外纶作拟僧之诗，僧清江作七夕之咏，刘随州有眼作无眼之句，宋雍无眼作有眼之诗，诗流以为四背，或云四倒，然词意悉为佳致。卢公诗云：“愿得远公知姓字，焚香洗钵过馀生。”清江诗曰：“惟愁更漏促，离别在明朝。”刘随州曰：“细雨湿衣看不见，闲花落地听无声。”雍诗曰：“黄鸟不堪愁里听，绿杨宜向雨中看。”
    ○段文昌
    文昌父锷，为江陵令。文昌长自渚宫，客游成都，韦南康与奏，释褐为宾从。后刘辟逐佐外邑，高崇文收蜀，召复旧职，指其椅曰：“此犹不足与君坐。”文昌遽请归阙，至兴元西鹄鸣驿，有异僧能前识，谓文昌曰：“去日既逢梅蕊绽，来时应见杏花开。”至京屡升擢，自相位拜剑南节度，西至鹄鸣，僧已物故，杏花方盛。
    文昌镇蜀，有《题武担寺西台诗》云：“秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢笑语同。”
    ○刘郇伯
    郇伯与范ガ郎中为诗友。范曾得一句云“岁尽天涯雨”，久而莫属。郇伯曰：“何不曰‘人生分外愁’。”范甚赏之。（出《北梦琐言》。）
    ○陈彦博
    《恩赐魏文贞公诸孙旧第以导直臣》云：“阿衡随逝水，池馆主他人。天意能酬德，孙喜庇身。生前由直道，没后振芳尘。雨露新恩日，芝兰故里春。勋庸流十代，光彩映诸邻。共喜升平际，从兹得谏臣。”
    白居易为翰林学士，奏云：“今日奏宣令撰李师道请收赎魏徵宅，还其子孙，甚合朕心，允其来奏。臣伏以魏徵太宗宰相，尽心辅佐，以致太平，在其子孙，宜加优┰。事关激劝，合出朝廷，师道何人，辄掠此美。伏愿明敕有司，特以官钱收赎，使还后嗣，以劝忠臣，则事出皇恩，美归圣德。”宪宗深然之。其后有司以为诗题试进士。
    ○郭良骥
    《自苏州至望亭驿有作》云：“南浦菰蒲绕白，东吴黎庶逐黄巾。野棠自发空流水，江燕初归不见人。远岫依依如送客，平田渺渺独伤春。淮中回首长洲苑，烽火年年报虏尘。”观诗所载，疑李叛时事也。
    ○崔嘏
    施肩吾与之同年，不睦。嘏旧失一目，以珠代之。施嘲之曰：“二十九人及第，五十七眼看花。”元和十五年也。
    ○唐球
    球有诗名，如《临池洗砚》云：“恰似有龙深处卧，被人惊起黑生。”又有“渐寒沙上路，欲暖水边村”，亦佳句也。
    球居蜀之味江山，方外之士也。为诗稿为圆，纳之大瓢中。后卧病，投瓢于江曰：“斯文苟不沈没，得者方知吾苦心尔。”至新渠，有识者曰：“唐山人瓢也。”接得之，十才二三。其《题郑处士隐居》云：“不信最清旷，及来愁已空。数点石泉雨，一溪霜叶风。业在有山处，道成无事中。酌尽一樽酒，老夫颜亦红。”《赠行如上人》云：“不知名利苦，念佛老岷峨。衲补千片，香焚篆一窠。恋山人事少，怜客道心多。日日斋钟罢，高悬滤水罗。”《题青城观》云：“数里缘山不厌难，为寻真诀问黄冠。苔铺翠点山桥滑，松织香梢古道寒。昼傍绿畦薅嫩玉，夜开红灶新丹。孤钟已断泉声在，风动瑶花月满坛。”
    ○白敏中
    敏中诗云：“一诏皇城四海颁，丑戎无数束身还。戍楼吹笛人休战，牧野嘶风马自闲。河水九盘收数曲，天山千里锁诸关。西边北塞今无事，为报东南夷与蛮。”魏扶诗云：“萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三关。”崔铉诗云：“边垂万里注恩波，宇宙群方洽凯歌。右地名王争解辫，远方戎垒尽投戈。烟尘永息三秋戍，瑞气遥清九折河。共遇圣明千载运，更观俗阜与民和。”
    王起长庆中再主文柄，意欲以第一人处敏中，恨其与贺拔为友。有文而落魄，因密令亲知述意，俾与绝。敏中忻然曰：“如所教。”既而造门，左右绐以敏中他，迟留不言而去。俄顷，敏中跃出见，于是悉以实告。乃曰：“一第何门不致，奈轻负至交。”相与欢醉。或语于起，起曰：“我比只得敏中，今当更取矣。”遂以第一人处，而敏中居三焉。
    ○魏扶
    扶，登太和四年进士第。大中初，知礼闱，入贡院，题诗云：“梧桐叶落满庭阴，锁闭朱门试院深。曾是当年辛苦地，不将今日负初心。”榜出，无名子削为五言诗以讥之。
    ○马植
    同华解最利。元和中，令狐楚镇三峰。时及秋赋，榜云特加试五场，莫有至者，惟卢弘正请试。已试两场，马植方下解状。植将家子，从事窃笑。楚曰：“此未可知。”既而试《登山采珠赋》。略曰：“文豹且异于骊龙，控斯疏矣；白石又殊于老蚌，剖莫得之。”公大服其精，遂夺解元。后弘正自丞郎将判鹾，俄为植所据，复以手札戏植曰：“昔日华元，已遭毒手，今来鹾务，又中老拳。”植罢安南都护，及除黔南，殊不得意。维舟峡中古寺，寺前有长堤，夜月明甚，见白衣缓步堤上，吟曰：“截竹为筒作笛吹，凤凰池上凤凰飞。劳君更向黔南去，即是陶万类时。”邀问，则失之矣。后自黔南召入为大理，迁刑部，判盐铁，拜相。
    植，字存之，为李德裕所抑，颇怨望。宣宗立，白敏中当国，凡德裕所不善，悉不次用之，故植遂相。
    ○崔铉
    魏公铉，元略之子也。为儿时，随父访韩晋公，指架上鹰令咏焉。吟曰：“天边心胆架头身，欲拟飞腾未有因。万里碧霄终一去，不知谁是解绦人？”曰：“此儿可谓前程万里也。”宝历三年登第，久居廊庙，三拥节麾。宣宗尝谓侍臣曰：“崔铉真贵人，裴休真措大。”初，李石镇江陵，辟为戎ヘ。一旦告去。既入京华，俄升翰苑。造朝凡三岁，石未离荆渚。崔既秉钧衡，石驰笺贺之，曰：“早拜光尘，叨承眷与，深蒙异分，屡接清言，幸曾辱于厚恩，俯见循于末契。去载分麾南楚，拜节西秦，思贤方咏于嘉鱼，栖止实惭于威凤。宾筵初启，曾陪樽俎之欢；将幕未移，已在陶之下。光生邻部，喜溢辕门。岂惟九土获安，斯亦一方多幸。”乃掌记李骘之词也。
    铉，字台硕。相武宗，与李德裕不叶，罢。复相宣宗，除扬州大都督府长史，封魏国公。宣宗於太液亭上赋诗宴饯，有“七载秉钧调四序”之句，识者莫不荣之。
    ○裴夷直
    夷直，字礼卿。文宗时为右拾遗。张克勤以五品官推与其甥，夷直时为礼部员外郎，劾曰：“是开后日卖爵之端。”诏听，遂著於令。为中书舍人。武宗立，视册牒不肯书，出刺杭州，斥州司户参军。宣宗初，复拜江华等州刺史，终散骑常侍。
    夷直《戏唐仁烈诗》云：“自知年纪偏应少，先把屠苏不让春。倘更数年逢此日，还应惆怅羡他人。”
    ○杨敬之
    敬之，字茂孝。文宗命为祭酒兼太常少卿，是日，二子戎载登科，时号杨家三喜。敬之《华山赋》最为韩愈李德裕所称，士林一时传布。
    “霜树乌栖夜，空街雀报明。”（句。）“碧山相倚暮，归雁一行斜。”（句。）
    ○喻凫
