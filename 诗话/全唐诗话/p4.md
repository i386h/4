<!-- { "loadSidebar": true } -->
    “令乘马去，丞脱绣衣来。”仁奖送上蔡令潘好礼拜御史诗也。或疑其假手。盖仁奖在王戎墓侧，善歌《黄獐》。景龙中，负薪诣阙云，助国调鼎，即除台官。中书令姚崇曰：“此是《黄獐》邪？”授以当州一尉，惟以《黄獐》自。宋务光嘲之曰：“赵仁奖出王戎墓下，入朱博台中。舍彼负薪，登兹列柏，行人不避马，坐客惟听《黄獐》。忽一夫负两束薪曰：‘此合拜殿中。’人问其由，曰：‘赵以一束拜监察，此两束合授殿中。’”
    ○金昌绪
    《春怨诗》云：“打却黄莺儿，莫教枝上啼。几回惊妾梦，不得到辽西。”（顾陶取此诗为《唐类诗》。）
    ○张九龄
    九龄在相位，有蹇谔匪躬之诚。明皇既在位久，稍怠庶政，每见帝，极言得失。林甫时方同列，阴欲中之。将加朔方节度使牛仙客实封，九龄称其不可，甚不叶帝旨。他日，林甫请见，屡陈九龄颇怀诽谤。于时方秋，帝命高力士持白羽扇以赐，将寄意焉。九龄惶恐，因作赋以献。又为《燕诗》以贻林甫，曰：“海燕何微眇，乘春亦暂来。岂知泥泞溅，只见玉堂开。绣户时双入，华轩日几回。无心与物竞，鹰隼莫相猜。”林甫览之，知其必退，恚怒稍解。
    ○王维
    《集异记》载：王维未冠，文章得名，妙能琵琶。春试之日，岐王引至公主第，使为伶人进主前。维进新曲，号《郁轮袍》，并出所作。主大奇之，令宫婢传教，遂召试官至第，谕之，作解头登第。
    禄山之乱，李龟年奔放江潭，曾于湘中采访使筵上唱云：“红豆生南国，春来发几枝？愿君多采撷，此物最相思。”又：“秋风明月苦相思，荡子从戎十载馀。征人去日殷勤嘱，归雁来时数附书。”此皆王维所制，而梨园唱焉。
    王维年十七时，《九日忆山东弟兄》云：“独在异乡为异客，每逢佳节倍思亲。遥知兄弟登高处，遍插茱萸少一人。”
    禄山大会凝碧池，梨园弟子欷泣下。乐工雷海清掷乐器，西向大恸，贼支解于试马殿。维时拘于菩提寺，有诗曰：“万户伤心生野烟，百僚何日更朝天？秋槐落叶深宫里，凝碧池头奏管弦。”后有罪，以此诗获免。
    宁王宪贵盛，宠妓数十人。有卖饼之妻，纤白明媚，王一见属意，因厚遗其夫求之，宠爱逾等。岁馀，因问曰：“汝复忆饼否？”使见之，其妻注视，双泪垂颊，若不胜情。时王坐客十馀人，皆当时文士，无不凄异。王命赋诗，维先成云：“莫以今时宠，难忘异日恩。看花满眼泪，不共楚王言。”坐客无敢继者，王乃归饼师，以终其志。（出《本事诗》。）
    或说：维咏《终南山诗》，讥时也。诗曰：“太一近天都，连山接海隅。”言势焰盘据朝野也。“白回望合，青霭入看无。”言徒有其表也。“分野中峰变，晴阴众壑殊。”言恩泽偏也。“欲投人处宿，隔水问樵夫。”畏祸深也。
    殷云：“维诗词秀调雅，意新理惬。在泉为珠，着壁成绘，一字一句，皆出常境。至如：‘落日山水好，漾舟信归风。’又‘涧芳袭人衣，山月映石壁。’又‘天寒远山静，日暮长河急。’又‘贱日岂殊众，贵来方悟稀。’又‘日暮沙漠陲，战声烟尘里。’讵肯惭于古人也？”
    ○王缙
    王缙《九月九日作》云：“莫将边地比京都，八月严霜草已枯。今日登高樽酒里，不知能有菊花无？”
    ○贺知章
    贺知章年八十六，卧病，冥然无知。疾损，上表乞为道士还乡，明皇许之。舍宅为观，赐名千秋，命其男曾子会稽郡司马，赐鉴湖剡川一曲。（元乞官湖一曲为放生池，因赐剡川一曲。）诏令供帐东门，百僚祖饯。御制送诗，并序云：“天宝三年，太子宾客贺知章，鉴止足之分，抗归老之疏，解组辞荣，志期入道。朕以其年在迟暮，用循挂冠之事，俾遂赤松之游。正月五日，将归会稽，遂饯东路，乃命六卿庶尹大夫供帐青门，宠行迈也。岂惟崇德尚齿，抑亦励俗劝人，无令二疏，独光汉册。乃赋诗赠行。诗云：‘遗荣期入道，辞老竟抽簪。岂不惜贤达？其如高尚心。环中得秘要，方外散幽襟。独有青门饯，群英怅别深。’又云：‘筵开百壶饯，诏许二疏归。仙记题金，朝章换羽衣。悄然承睿藻，行路满光辉。’”
    ○李嘉
    《送王牧往吉州谒王使君》云：“细草绿汀洲，王孙耐薄游。年华初冠带，文体旧弓裘。野渡花争发，春塘水乱流。使君矜小阮，应念倚门愁。”
    《仲夏江阴官舍寄裴明府》云：“万室边江次，孤城对海安。朝霞晴作雨，湿气晓生寒。苔色侵衣桁，潮痕上井栏。题书招茂宰，思尔欲辞官。”
    高仲武云：“嘉，袁州人。振藻天朝，大收芳誉，中兴高流也。与钱郎别为一体，往往涉于齐梁，绮靡婉丽，盖吴均何逊之敌也。至于‘野渡花争发，春塘水乱流’，‘朝霞晴作雨，湿气晓生寒’，文华之冠冕也。又：‘禅心超忍辱，梵语问多罗。’设使许询更生，孙绰复出，穷思极笔，未到此境。”
    ○张均
    均，丞相说之子也。说最钟爱，其情见于《岳州别均》之诗。说为丞相，知官考，均时任中书舍人，特注之曰：“父教子忠，古之善训。祁奚举午，义不务私。至于润色王言，彰施帝载，道参坟典，例纪常，恭闻前烈，尤难其任。岂以嫌疑，敢挠纲纪，考上下。”均能文，为大理卿。禄山盗国，为伪中书令，免死，流合浦。
    ○王
    《除夜》云：“今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。”
    ○孟浩然
    皮日休《孟亭记》云：“明皇世，章句之风，大得建安体。论者推李翰林、杜工部为尤。介其间能不愧者，惟我乡之孟先生也。先生之作，遇景入咏，不钩奇抉异，令龉龊束人口者，涵涵然有干霄之兴，若公输氏当巧而不巧者也。北齐美萧悫‘芙蓉露下落，杨柳月中疏’，先生则有‘微淡河汉，疏雨滴梧桐’。乐府美王融‘日霁沙屿明，风动甘泉浊’，先生则有‘气蒸梦泽，波动岳阳城’。谢之诗句，精者有‘露湿寒塘草，月映清淮流’，先生则有‘荷风送香气，竹露滴清响’。此与古人争胜於毫厘间也。”
    《建德江宿》云：“移舟泊烟渚，日暮客愁新。野旷天低树，江清月近人。”
    ○陶岘
    陶岘，彭泽之孙也。开元末，家昆山，泛游江湖，自制三舟，与孟彦深孟卿焦遂共载。吴越之士，号为“水仙”。省亲南海，获昆仑奴名摩诃，善泅水。至西塞山下，泊舟吉祥佛寺，见江水深黑，谓必有怪物，投剑命摩诃下取。久之，支体磔裂，浮于水上。岘流涕回棹，赋诗自叙，不复游江湖矣。诗云：“匡庐旧业是谁主，吴、越新居安此生。白发数茎归未得，青山一望计还成。鸦翻枫叶夕阳动，鹭立芦花秋水明。从此舍舟何所诣，酒旗歌扇正相迎。”
    ○王昌龄
    昌龄，字少伯，江宁人。中第，补校书郎。又中博学宏词科，迁汜水尉。不护细行，世乱还乡里，为刺史闾邱晓所杀。其诗缜密而思清，时谓王江宁。
    《长信秋》词云：“奉帚平明金殿开，且将团扇共徘徊。玉颜不及寒鸦色，犹带昭阳日影来。”
    ○李清
    《咏石季伦》云：“金谷繁华石季伦，只能谋富不谋身。当时纵与绿珠去，犹有无穷歌舞人。”清登天宝十二年进士第。
    ○韩
    《听乐怅然自述》：“万事伤心对官弦，一身含泪向春烟。黄金用尽教歌舞，留与他人乐少年。”
    ○王之涣
    《出塞诗》诗：“黄沙直上白间，一片孤城万仞山。羌笛何须怨杨柳？春风不过玉门关。”
    之涣，并州人，与兄之咸、之贲皆有文名，天宝间人。乐天作《滁州刺史郑户墓志》云：“与王昌龄王之涣崔国辅连唱迭和，名动一时。”
    ●卷二
    ○刘长卿
    刘长卿，字文房，至德监察御史。以检校祠部员外郎，为转运使判官，知淮南鄂岳转运留后，鄂岳观察使。吴仲孺诬奏，贬播州南巴尉。会有为之辩者，除睦州司马，终随州刺史。以诗驰声上元宝应间。皇甫云：“诗未有刘长卿一句，已呼宋玉为老兵矣；语未有骆宾王一字，已骂宋玉为罪人矣。”其名重如此。
    高仲武云：“长卿员外有吏，刚而犯上。两度迁谪，皆自取之。诗体虽不新奇，甚能炼饰。十首已上，语意稍同，于落句尤甚，此其短也。然‘春风吴草绿，古木剡山深，明日沧洲路，归不可寻。’又‘沙鸥惊小吏，明月上高枝。’又‘细雨湿衣看不见，闲花落地听无声。’截长补短，盖玉徽之类与。又‘得罪风霜苦，全生天地仁。’伤而不怨，亦足以发挥风雅矣。”
    《过张明府别业》云：“寥寥东郭外，白首一先生。考满孤琴在，家移五柳成。夕阳临水钓，春雨向田耕。终日空林下，何人识此情？”
    《馀干旅舍》云：“摇落暮天迥，青枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣寒衣？”
    《送李中丞之襄州》云：“流落征南将，曾驱十万师。罢归无旧业，老去恋明时。独立三朝盛，轻生一剑知。茫茫江汉上，日暮欲何之？”
    《送严士元》云：“春风倚棹阖闾城，水国犹寒阴复晴。细雨湿衣看不见，闲花落地听无声。日斜江上孤帆影，草绿湖南万里程。东道若逢相识问，青袍今已误儒生。”
    ○章八元
    八元《题慈恩塔》云：“七层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨。”或云：元、白见其诗曰：“不谓严维出此弟子。”
    高仲武云：“八元尝于邮亭偶题数句，盖激楚之音也。”会稽、严维到驿，问八元曰：“尔能从我学诗乎？”曰：“能。”少顷遂发。八元已辞家。维大异之，遂亲指喻，数年词赋擢第。至如“雪晴山脊见，沙浅浪痕交”，得山水状貌也。八元，睦州人，登大历进士第。
    ○韦应物
    李肇《国史补》云：“开元后位卑而名著。李北海邕、王江宁晶龄、李馆陶□、郑广文虔、元鲁山、德秀、萧功曹颖士、张长史旭、独孤常州及、崔比部元翰、梁补阙肃，韦苏州其一也。应物仕宦本末，似止于苏。按白传答禹锡云“敢有文章替左司”，谓应物也，官称亦止此。
