<!-- { "loadSidebar": true } -->
    叔向，字遗直，京兆人。代宗时，常衮为相，用为左拾遗内供奉。及贬，亦出为溧水令。四子登第。群以处士隐毗陵，韦夏卿荐之朝，德宗擢为左拾遗，代武元衡为中丞，荐吕温羊士谔为御史。李吉甫以二人躁险，持不下。群怨吉甫，伺吉甫阴事，几为宪宗所诛。群与兄常牟，弟庠巩，皆为郎，工词章，为《联珠集》，传于时，义取昆弟若五星然。叔向《寒食赐恩火》云：“恩光及小臣，华烛忽惊春。电影随中使，星辉拂路人。幸因榆柳暖，一照草茅贫。”《端午日恩赐百索》云：“仙官长命缕，端午降殊私。事盛蛟龙见，恩深犬马知。馀生傥可续，终冀答明寺。”
    ○窦常
    常《之任武陵寒食日次松滋渡先寄刘员外禹锡》云：“杏花榆荚晓风前，际离离上峡船。江转数程淹驿骑，楚曾三户少人烟。看春又遇清明节，算老重经癸巳年。幸得柱山当郡舍，在朝常咏《卜居》篇。”
    ○窦巩
    《代邻叟》云：“年来七十罢耕桑，就暖支羸强下床。满眼儿孙身外事，闲梳白发对残阳。”
    《寄南游弟兄》云：“书来未报几时还，知在三湘五岭间。独立衡门秋水阔，寒鸦飞去日衔山。”
    ○常建
    “清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但馀钟磬音。”（《题破山后禅院》。）
    欧阳永叔云：“我尝爱建‘竹径通幽处，禅房花木深。’欲效其语作一联，竟不可得，始知造意者难为工也。”
    丹阳殷撰《河岳英灵集》，首列建诗，爱其“山光悦鸟性，潭影空人心。”
    殷云：“高才而无贵位，诚哉是言也。曩刘桢死于文学，左思终于记室，鲍照卒于参军，今常建亦沦于一尉，悲夫！建诗似初发通庄，却寻野径，百里之外，方归大道，所以其旨远，其兴僻，佳句辄来，惟论意表。至如：‘松际露明月，清光犹为君。’又：‘山光悦鸟性，潭影空人心。’此例数十句，并可称为警策。一篇尽善者：‘战馀落日黄，军败鼓声死。今与山鬼邻，残兵哭辽水。’思既邈古，词又警绝。潘岳虽云能叙悲怨，未见如此章句也。”
    《吊王将军墓》云：“嫖姚北伐时，深入强千里。战馀落日黄，军败鼓声死。常闻汉飞将，可夺单于垒。今与山鬼邻，残兵哭辽水。”
    ○李约
    公勉之子也。为兵部员外郎，与主客员外郎张谂同官，每单床静言，达旦不寐。故约《赠韦徵君沈诗》曰：“我有心中事，不向韦三说。秋夜洛阳城，明月照张八。”
    《观祈雨》云：“桑条无叶土生烟，箫管迎龙水庙前。朱门几处耽歌舞，犹恐春阴咽管弦！”
    《从军行》云：“看图闲教阵，画地静论边。乌（一作鸟）。垒天西戍，鹰窠塞上川。路长惟算月，书远每题年。无复生还望，翻思未别前。”又：“堠火起雕城，尘沙拥战声。游军藏虏帜，降骑说蕃情。霜落氵彪池浅，秋深太白明。嫖姚方虎视，不觉说添兵。”
    约雅度简远，有山林之致。在润州得古铁一片，击之清越。又养一猿，名“山公”。月夜泛江，登金山鼓琴，猿必啸和。曾佐庶人李幕，至金陵，屡赞招隐寺标致。一日，庶人宴寺中，明日谓曰：“子尝称招隐标致，昨日游宴，何殊州中？”约曰：“某所赏者，疏野耳。若远山将翠幕遮，古松用彩物里，腥ネ鹿跑泉，音乐乱山鸟声，此则实不如在叔父大厅也。”性又嗜茶，能自煎。曰：“茶须缓火炙，活火煎。”活火，炭有焰者。曾奉使行陕州、峡石县东，爱渠水清流，旬日忘发。梁武造寺，令萧子飞白大书一“萧”字。约自江、淮竭产致归洛中，扁于小亭，号曰萧斋。
    ○陈通方
    通方，登贞元进士第，与王播同年。播年五十六，通方甚少，因期集，抚播背曰：“王老奉赠一第。”言其日暮途远，及第同赠官也。播恨之。后通方丁家难，辛苦万状。播捷三科，为正郎，判盐铁。通方穷悴求助，不甚给之。时李虚中为副使，通方以诗求为汲引云：“应念路傍憔悴翼，昔年乔木幸同迁。”播不得已，荐为江西院官。
    ○杨炎
    元载末年，纳薛瑶英为姬，处以金丝帐、却尘褥，衣以龙绡衣。载以瑶英体轻，不胜重衣，于异国求此服也。惟贾至与炎雅与载善，往往时见其歌舞。至赠诗曰：“舞怯铢衣重，笑疑桃脸开。方知汉成帝，空筑避风台。”炎亦赠歌云：“雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。”
    炎，字公南。常衮长于除书，炎善德音。自开元后，言制诏者称常杨。元载与炎同郡，炎又元出也，故擢炎礼部侍郎。德宗时，位宰相。
    ○裴度
    公赴敌淮西，题名华岳庙之阙门。大顺中，户部侍郎司空图以一绝纪之曰：“岳前大队赴淮西，从此中原息战鼙。石阙莫教苔藓上，分明认取晋公题。”
    乐天求马，裴赠以马，因戏云：“君若有心求逸足，我还留意在名姝。”引妾换马之事。乐天答曰：“安石风流无奈何，欲将赤骥换青娥。不辞便送东山去，临老何人与唱歌？”
    《中书即事》云：“有意效承平，无功答圣明。灰心缘忍事，霜鬓为论兵。道直身还在，恩深命转轻。盐梅非拟议，葵藿是平生。白日长悬照，苍蝇谩发声。嵩阳旧田地，终使谢归耕。”
    ○韩愈
    “唤起窗全曙，催归日未西。无心花里鸟，更与尽情啼。”乃二禽名也。唤起，声如络纬，圆转清亮，偏鸣于春晓，江南谓之春唤。催归，子规也。
    元和十二年，裴度宣慰淮西，奏公行军司马，有从军洎途中诸篇。其间《次潼关寄张十二使君诗》云：“荆山已去华山来，日照潼关四扇开。刺史莫辞迎候远，相公新破蔡州回。”又《次潼关上都统相公》云：“暂辞堂印执兵权，尽管诸军破贼年。冠盖相望催入相，待将功德格皇天。”又《桃林夜贺晋公》云：“西来骑火照山红，夜宿桃林腊月中。手把命兼相印，一时重叠赏元功。”数篇皆有奥旨。元济平，迁刑部侍郎。
    十四年正月，表乞烧弃佛骨。疏入，贬潮州刺史。有《次蓝关示侄孙湘诗》云：“一封朝奏九重天，夕贬潮阳路八千。欲为圣明除弊事，岂将衰朽计残年。横秦岭家何在？雪拥蓝关马不前。知汝远来应有意，好收吾骨瘴江边。”是岁十月，量移袁州刺史。《酬张韶州诗》云：“明诗远逐事何如？遇赦移官罪未除。北望讵令随塞雁，南迁才免葬江鱼。将经贵郡须留客，先惠高文谢起予。暂欲系舟韶石下，上宾虞、舜整冠裾。”
    又《留别张使君》云：“来往再逢梅柳新，别离一醉绮罗春。久钦江总文才妙，自叹虞翻骨相屯。鸣笛急吹催落日，清歌缓送感行人。已知奏课当徵拜，那复淹留咏白。”
    ○张籍
    籍《宿江上诗》云：“楚驿南渡口，夜深来客稀。月明见潮上，江静觉鸥飞。旅次今已远，此行殊未归。离家久无信，又听捣寒衣。”或云，刘长卿《馀干旅舍》云：“摇落暮天迥，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣寒衣！”慨相类也。
    籍，字文昌，和州人。历水部员外郎，终主客郎中。
    “蕃汉断消息，死生长别离。”（句。）“常于送人处，忆得别家时。”（句。）“流光暂出还入地，使我年少不须臾。”（句。）右张为取作《主客图》。
    《送裴相公镇太原》云：“盛德雄名远近知，功高先乞守藩篱。衔恩暂遣分龙节，署敕还同在凤池。天子亲临楼上送，朝官齐出道边辞。明年塞北诸蕃落，应起生祠请立碑。”
    白乐天读籍诗集云：“张公何为者？业文三十春。尤工乐府词，举代少其伦。”姚合读籍诗，有诗云：“妙绝《江南曲》，凄凉怨女诗。古风无敌手，新语是人知。”
    ○李道昌
    道昌，唐大历十三年为苏州观察使。一日，郡城外虎邱山有鬼题诗二首，隐于石壁之上，云：“青松多悲风，萧萧声且哀。南山接幽陇，幽陇空崔巍。白日徒昭昭，不照长夜台。虽知生者乐，魂魄安能回？况复念所亲，恸哭心肝摧。恸哭更何言，哀哉复哀哉！”又曰：“神仙不可学，形化空游魂。白日非我朝，青松为我门。虽复隔幽显，犹知念子孙。何以遣悲惋，万物归其根。寄语世上人，莫厌临芳樽。庄生问枯骨，王乐成虚言。”道昌异其事，遂具奏闻，准敕令致祭。道昌为其文曰：“呜呼！万古邱陵，化无再出。君若何人，能闲诗笔？何代而亡？谁人子侄？曾作何官？是谁仙室？寂寞夜台，悲乎白日。不向纸上，石中隐出。桃源三月，深草垂杨。黄莺百啭，猿声断肠。不题姓字，宁辨贤良？呜呼哀哉！叹昔先贤，空传经史，终无再还。青松岭上，嵯峨碧山。大唐王业，已纪诗言。痛复痛兮何处宾，悲复悲兮万古坟。能作诗兮动天地，声悲怨兮泪г巾。感我皇兮列清酌，愿当生兮事明君。”祭后经数日，再有诗一绝于石云：“幽冥虽异路，平昔忝攻文。欲知潜昧处，山北两孤坟。”后于寺山之北，果有二坟极高大，荆榛丛茂，询诸耆老，竟不知何姓氏，至今犹存。
    皮日休和云：“念尔风雅魂，幽咽能攻文。空令伤魂鸟，啼破山边坟。”陆龟蒙和云：“灵气犹不死，尚能成绮文。如何孤窆里？犹自读三坟。”
    ○陆畅
    畅，字达夫，吴郡人。韦皋雅所厚礼。天宝时，李白为《蜀道难》以斥严武，畅更为《蜀道易》以美皋。
    又《经崔谏议林亭》云：“蝉噪入树，风开无主花。”
    初为江西王仲舒从事，拂衣去。后遇阳公主下降，百僚举畅为傧相，诗皆顷刻而成。
    《咏帘》曰：“劳将素手卷须，琼室流光更缀珠。玉漏报来过夜半，可堪潘岳立踟蹰。”《咏竹帐》曰：“碧玉为竿丁字成，鸳鸯绣带短长馨。强遮天上花颜色，不隔中笑语声。”
    诏作催妆五言曰：“阳公主贵，出嫁五侯家。天母亲调粉，日兄怜赐花。催铺百子帐，待障七香车。借问妆成未？东方欲晓霞。”内人以其吴音捷才，以诗嘲之云：“十二层楼倚翠空，凤鸾相对立梧桐。双成走报监门卫，莫使吴入汉宫。”（或曰：宋若兰姊妹作。）陆酬曰：“粉面仙郎选尚朝，偶逢秦女学吹箫。虽教翡翠闻王母，不奈乌鸢噪鹊桥。”六宫大ㄉ，别赐宫锦楞伽瓶、唾盂各一。
