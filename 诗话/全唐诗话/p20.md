<!-- { "loadSidebar": true } -->
    《感怀诗》云：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大道不将炉冶去，有心重筑太平基。”或谓此诗包括生成，果为台辅。
    庄，字端己，杜陵人，见素之后。曾祖少微，宣宗中书舍人。庄疏旷不拘小节，李询为西川宣谕和协使，辟为判官。以中原多故，潜欲依王建，建辟为掌书记。寻召为起居舍人，表留之。后相建为伪平章事。
    ○吴融
    “渔阳烽火照函关，玉辇下此山。一曲《霓裳》听不尽，至今犹恨水潺潺。”
    融，字子华，越州人。昭宗时为翰林学士。
    ○公乘亿
    亿，字寿仙，魏人，举李山甫皆为魏博乐彦祯幕府。
    亿以词赋著名。咸通十三年，别家十馀年矣。尝大病，乡人传以死，其妻自河北迎丧。会亿送客，马上见妇人粗，类其妻也，睇睨不已，妻亦如之。诘之，则是也。相持而哭，路人异之。后旬日登第，亿尝有诗云：“十上十年皆落第，一家一半已成尘”，可知其屈矣。
    ○罗邺
    《牡丹》云：“落尽春红始见花，花时比屋事豪奢。买栽池馆恐无地，看到子孙能几家？门倚长衢攒绣轭，幄笼轻日护香霞。歌钟到此争欢赏，岂信流年鬓有华。”
    《赏春》云：“芳草和烟暖更青，闲门要路一时生。年年点检人间事，惟有春风不世情。”
    邺，馀杭人。父则，为盐铁小吏，有二子，俱以文学干进，邺尤长七言诗。
    ○罗隐
    隐，字昭谏，馀杭人。隐池之梅根浦，自号江东生，为唐相郑畋李蔚所知。畋女览隐诗，讽不已。畋疑有慕才意。隐貌寝陋，女一日帘下窥之，自此绝不咏其诗。广明中，池守窦营墅居之。光启中，钱Α辟为从事、节度判官副使，梁祖以谏议召，不行。开平中，魏博罗绍威推为叔父，表授给事中。年八十馀，终馀杭，有子蹇翁。
    钟陵妓英，隐旧见之。一日，讥隐犹未第，隐嘲之曰：“钟陵醉别十馀春，重见英掌上身。我未成名君未嫁，可能俱是不如人。”
    《牡丹》云：“似共东君别有因，绛罗高卷不胜春。若教解语应倾国，任是无情也动人。芍药与君为近侍，芙蓉何处避芳尘。可怜韩令功成后，辜负华过此身。”
    《蜂》云：“不论平地与山尖，无限风光尽被沾。采得百花成蜜后，不知辛苦为谁甜？”
    ○许棠
    棠《洞庭诗》，有“四顾疑无地，中流忽有山”之句。人以题扇。《过洞庭》云：“惊波常不定，半日鬓堪斑。四顾疑无地，中流忽有山。鸟飞应畏堕，帆远却如闲。渔父时相引，行歌浩渺间。”
    ○张
    《送友人赴泾州幕》云：“杏园沉饮散，荣别就佳招。日月相期尽，山川独去遥。府楼明蜀雪，关碛转胡雕。纵有烟尘动，应随上策消。”
    ，字象文，唐末登第，尉栎阳。避乱入蜀，王蜀时，为金堂令。王衍与徐后游大慈寺，见壁间题云：“墙头细雨垂纤草，水面回风聚落花。”问寺僧，僧以对。乃赐霞光笺，令写诗以进。进二百首，衍善之，召为知制诰。宋光嗣以轻忽傲物，遂止。卒於官。生颖秀，幼有《单于台诗》曰：“白日地中出，黄河天外来。”为世所称。
    ○郑谷
    谷，字守愚，袁州人，故永州刺史之子。幼年，司空图与刺史同院，见而奇之，曰：“曾吟得丈丈诗否？”曰：“吟得”。“莫有病否？”曰：“丈丈曲江晚望》断篇云：‘村南斜日闲回首，一对鸳鸯落渡头。’即深意矣。”司空叹息抚背曰：“当为一代风骚主。”乾宁中，为都官郎中，卒于家。谷自叙云：“故许昌薛尚书能，为都官郎中。后数年，建州李员外自宪府内弹，拜都官员外。皆一时骚雅宗师，都官之曹，振盛於此。余早受知，今忝此官，复是正秩，何以相继前贤耶？”
    “浓淡芳春满蜀乡，半随风雨断人肠。浣花溪上堪惆怅，子美无情为发扬。”谷《蜀中海棠诗》也。
    “相看临远水，独自上孤舟。”（句。）“潮平无别浦，木落见他山。”（句。）“情多最恨花无语，愁破方知酒有权。”（句。）“关东多事日，天末未归心。”（句。）“卷卷斜阳里，看山落木中。”（句。）“两浙寻山遍，孤舟带鹤归。”（句。）“长安一夜残春雨，右省三年老拾遗。”（句。）“班趋黄道急，殿揖紫宸深。”（句。）
    《题杭州樟亭》云：“故国江天外，登临落照间。潮平无别浦，木落见他山。沙鸟晴飞远，渔人夜唱闲。岁穷归未得，心逐片帆还。”
    《感兴》云：“禾黍不阳艳，竞栽桃李春。翻令力耕者，半作卖花人。”
    《十日菊》云：“节去蜂愁蝶不知，晓庭还绕折残枝。自缘今日人心薄，未必秋香一夜衰。”
    《偶题》云：“一卷疏芜一百篇，名成未敢便忘筌。何如海日生残夜，一句能令万古传。”
    ○温宪
    温宪，员外庭筠子也。僖昭之间，就试于有司，值郑相延昌掌邦贡，以其父文多刺时，复傲毁朝士，抑而不录。既不第，遂题一绝于崇庆寺壁。后荥阳公登大用，因国忌行香，见之，悯然动容。暮归宅，已除赵崇知举，即召之，谓曰：“某顷主文衡，以温宪庭筠之子，深怒绝之。今日见一绝，令人恻然，幸勿遗也。”於是成名。诗曰：“十口沟隍待一身，半年千里绝音尘。鬓毛如雪心如死，犹作长安下第人。”
    ○李昌符
    《秋晚归故居》云：“马省曾行处，连嘶渡晚河。忽惊乡树出，渐识路人多。细径穿禾黍，颓垣压薜萝。乍归犹似客，邻叟亦相过。”
    《伤春》云：“酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。”
    昌符，字梦，登咸通四年进士第，历尚书郎。
    《北梦琐言》云：“咸通中，前进士李昌符有诗名，久不登第，常岁卷轴，怠于装修。因出一奇，乃作婢仆诗五十首，於公卿间行之。”其间有诗云：“春娘爱上酒家楼，不怕归迟总不忧。报道那家娘子卧，且留教住待梳头。”又云：“不论秋菊与春花，个个能︿空肚茶。无事莫教频入库，没名闲物要些些。”诸篇皆中婢仆之讳，浃旬京城盛传，是年登第。与夫挑杖虚靴，事虽不同，用奇即无异也。
    ○李山甫
    咸通中，数举进士，被黜。依魏博乐彦祯幕府。因乐祸，且怨中朝大臣，导彦祯子从训伏兵杀王铎，劫其家。尝有诗云：“劝君莫用夸头角，梦里输赢总未真。”讥执政也。巢寇之乱，翰林待诏王遨者，北游在邺，山甫遇于道观，谓曰：“幽兰绿水，可得闻乎？”遨应命奏之。曲终潸然，曰：“忆在咸通，玉亭秋夜，供奉至尊，不意流离至此也。”山甫赋诗曰：“幽兰绿水耿清音，叹息先生枉用心。世上几时曾好古，人前何必独г襟。”句未成，山甫亦自黯然，悲其不遇也。一本云：“情知此事少知音，自是先生枉用心。世上几时曾好古，人前何必更г襟。致身不似笙簧巧，悦耳宁如郑卫淫。三尺枯洞七条线，子期师旷两沉沉。”
    《贫女》云：“平生不识绮罗裳，闲把荆簪益自伤。镜里应谙素貌，人间多是重红妆。当年未嫁还忧老，终日求媒即道狂。两意定知无说处，暗垂珠泪滴蚕筐。”
    国初高英秀者，与赞宁为诗友，辩捷滑稽，尝讥古人诗病云：“山甫《览汉史》：‘王莽弄来曾半破，曹公将去便平沉。’是破船诗。李群玉《咏鹧鸪》：‘方穿诘曲崎岖路，又听钩格磔声。’是梵语诗。罗隐曰：‘中鸡犬刘安过，月里笙歌炀帝归。’是见鬼诗。杜荀鹤：‘今日偶题题似著，不知题后更谁题。’此卫子诗也，不然安有四蹄？”
    ○钟离权
    刑州开元寺有唐钟离权处士二诗，其一云：“得道高僧不易逢，几时归去愿相从。自言住处连沧海，别是蓬莱第一峰。”其二云：“莫厌追欢笑语频，寻思离乱可伤神。闲来屈指从头数，得见清平有几人？”
    ○张道古
    昭宗时，拾遗张道古贡《五危二乱表》，黜居于蜀。后闻驾走西岐，又迁东洛，皆契五危之事，悉归二乱之源。因吟一章上蜀主，诗曰：“封章才达冕旒前，黜诏俄离玉座端。二乱岂由明主用，五危终被佞臣弹。西巡凤府非为固，东播銮舆卒未安。谏疏至今如尚在，谁能更与读来看。”
    道古，临淄人。景福中进士，释褐为著作郎，迁右拾遗。播迁之后，方镇阻兵，道古上《危乱疏》云：“只今刘备孙权，已生於世矣。”谪施州司户参军。后入蜀，王氏闻而憾之。乃变姓名，卖卜导江青城市中。建开国，召为武部郎中，至玉垒关，谓所亲曰：“我唐室谏臣，终不能拳跽与鸡犬同食，虽召必再贬。于死之日，葬我于关东不毛之地，题曰：‘唐佐辅补阙张道古墓’。后遇害，妻亦继亡，蜀主悯之，俾葬焉。郑叟在华闻之，有诗哭之曰：“曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是后来修使者，言君力死正颓纲。”
    ○胡曾
    王衍五年，宴饮无度，衍自唱韩琮《柳枝词》曰：“梁苑隋堤事已空，万条犹舞旧春风。何须思想千年事，惟见杨花入汉宫。”内侍宋光溥咏曾诗曰：“吴王恃霸弃雄才，贪向姑苏醉绿醅。不觉钱塘江上月，一宵西送越兵来。”衍怒罢宴。曾有《咏史诗》百篇行于世。
    ○伍唐
    《寒食日献郡守》云：“入门堪笑复堪怜，三径苔荒一钓船。惭愧四邻教断火，不知厨里久无烟。”
    唐，唐末进士也。
    ●卷六
    ○韩定辞
