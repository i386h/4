<!-- { "loadSidebar": true } -->
    天授二年腊，卿相欲诈称花发，请幸上苑，有所谋也。许之。寻疑有异图，先遣使宣诏曰：“明朝游上苑，火急报春知，花须连夜发，莫待晓风吹。”於是凌晨名花布苑，群臣咸服其异。后术以移唐祚，此皆妖妄，不足信也。凡太后之诗文，皆元万顷、崔融辈为之。
    万岁、通天元年，铸九鼎成，置于东都明堂之庭。后自制《曳鼎歌》，令曳鼎者唱和。开元二年，太子宾客薛谦光献《东都九鼎铭》，其《蔡州鼎铭》，武后所制。文曰：“牺、农首出，轩、昊应期。唐、虞继踵，汤、禹乘时。天下光宅，域内雍熙。上玄降灵，方建隆基。”紫薇令姚崇奏曰：“圣人启运，休兆必彰，请宣付史馆。”（明皇御名，已兆于此。）
    ○徐贤妃
    贞观二十三年，上疏谏太宗息兵罢役，其略曰：“大业者易骄，愿陛下难之；善始者难终，愿陛下易之。”又曰：“漆器非延叛之方，桀造之而人叛；玉杯岂招亡之术，纣用之而国亡。侈丽之源，不可不遏。作法于俭，犹恐其奢。作法于奢，何以制后？”
    ○上官昭容
    张说作《昭容文集序》云：“古者，有女史记功书过，有女尚书决事宫闱。昭容两朝专美，一日万几，顾问不遗，应接如响。虽汉称班媛，晋誉左嫔，文章之道不殊，辅佐之功则异。迹秘九天之上，身没重泉之下，嘉猷令范，代罕得闻。庶姬后学，呜呼何仰。然则大君据四海之图，悬百灵之命，喜则九围挟纩，怒则千里流血，静则黔黎安，动则苍罢弊。入耳之语，谅其难乎？贵而势大者疑，贱而礼绝者隔；近而言轻者忽，远而意忠者忤。惟窈窕柔曼，诱掖善心，忘味九德之衢，倾情六艺之圃。故登昆巡海之意寝，剪胡刈越之威息，璇台珍服之态消，从禽嗜乐之端废。独使温柔之教，渐于生人；风雅之声，流于来叶。非夫玄黄毓粹，正明助思，众妙扶识，群灵挟志，诞异人之宝，授兴王之瑞，其孰能臻斯懿乎？镇国太平公主，道高帝妹，才重天人。昔尝共游东璧，同宴北海，倏来忽往，物在人亡。悯雕之残言，悲素扇之空曲。上闻天子，求椒房之故事；有命史臣，叙兰台之新集。”
    中宗正月晦日幸昆明池赋诗，群臣应制百馀篇。帐殿前结彩楼，命昭容选一篇为新翻御制曲。从臣悉集其下，须臾，纸落如飞，各认其名而怀之。既退，惟沈宋二诗不下。移时，一纸飞坠，竞取而观，乃沈诗也。及闻其评曰：“二诗工力悉敌，沈诗落句云：‘微臣雕朽质，羞睹豫章才。’盖词气已竭。宋诗云：‘不愁明月尽，自有夜珠来。’犹陡健豪举。”沈乃伏，不敢复争。宋之问诗曰：“春豫灵池近，沧波帐殿开。舟凌石鲸动，槎拂斗牛回。节晦全落，春迟柳暗催。象溟看浴景，烧劫辩沉灰。镐饮周文乐，汾歌汉武才。不愁明月尽，自有夜珠来。”
    昭容名婉儿，西台侍郎仪之孙。父廷芝，与仪死武后时。母郑，方娠，梦巨人畀大秤曰：“持此秤量天下。”昭容生逾月，母戏曰：“秤量者岂汝邪？”辄哑然应。后内秉机政，符其梦云。自通天以来，内掌诏命。中宗立，进拜昭容。帝引名儒，赐宴赋诗，婉儿常代帝及后、长宁、安乐二公主，众篇并作，而采丽益新。又差第群臣所赋，赐金爵，故朝廷靡然成风。当时属词，大抵浮靡，然皆有可观，昭容力也。韦后之败，斩阙下。
    ○孔绍安
    大业末为监察御史，高祖为隋讨贼河东，绍安监其军，深见接遇。高祖受禅，绍安自洛阳间行来奔。高祖大悦，拜内史舍人。时夏侯端亦尝为御史，先来归。绍安授秘书监，因侍宴，咏石榴，有“氐为时来晚，开花不见春”之句。武德中，令狐德欲补正历代史记，诏各差官主修一代。绍安以中书舍人与崔善为萧德言主梁，多历年不能就，皆罢之。绍安在隋时，与孙万寿以文词称，时谓孔、孙。
    ○虞世南
    颜师古《隋朝遗事》载：洛阳献合蒂迎辇花，炀帝令袁宝儿持之，号司花女。时诏世南草《征辽指挥德音敕》于帝侧，宝儿注视久之。帝曰：“昔传飞燕可掌上舞，今得宝儿，方昭前事。然多憨态，今注目于卿，卿才人，可便嘲之。”世南为绝句曰：“学画鸦黄半未成，垂肩袖太憨生。缘憨却得君王惜，长把花枝傍辇行。”
    ○魏徵
    太宗在洛阳宫，幸积翠池。宴酣各赋一事。帝赋《尚书》曰：“日昃玩百篇，临灯披五典。夏康既逸豫，商辛亦荒湎。恣情昏主多，克己明君鲜。灭身资累恶，成名由积善。”徵赋西汉曰：“受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。”帝曰：“徵言未尝不约我以礼。”
    ○李百药
    百药七岁能属文。齐中书舍人陆，尝过其父德林，有说徐陵文者，云“藉琅琊之稻”，坐客并不识其事。百药进曰：“《传》称禹阝人藉稻。注云：禹阝国在琅琊、开阳县。”人皆惊喜，曰：“此儿即神童。”百药幼多病，祖母以百药为名。名臣之子，才行相继，四海名流，莫不宗仰。藻思沉郁，尤长五言。虽樵童牧子，亦皆吟讽。及悬车告老，怡然自得，穿池筑山，文酒谈咏，以尽平生之志，年八十五。先是和太宗《帝京篇》，手诏曰：“卿何身之老而才之壮，齿之宿而意之新乎？”子安期，永徽末迁中书舍人。自德林至安期，三代掌制诰。安期孙羲仲，又为中书舍人。
    ○长孙无忌
    无忌嘲欧阳询形状猥陋云：“耸膊成山字，埋肩畏出头。谁令麟阁上，画此一猴？”询应声曰：“缩头连背暖，漫裆畏肚寒。氐缘心浑浑，所以面团团。”太宗笑曰：“询殊不畏皇后耶？”
    ○王勃
    太宗尝谓唐俭：“酒杯流行，发言可喜。”是时，天下初定，君臣俱欲无为，酒杯善谑，理亦有之。高宗虽不君，然亦深察事机。当时，诸王斗鸡，王勃在沛王府，戏为文檄英王。帝见之，大怒，曰：“此殆交斗之渐。”即日窜勃。以太宗之贤，杯酒一时之乐，何足为后世戒。及其弊也，中宗诏群臣曰：“天下无事，欲与群臣共乐。”於是《回波》艳词，妖冶之舞，作于文字之臣，而纲纪荡然矣。创业之难也，一觞一咏，足以肇乱，况其甚焉者哉！
    ○马周
    《凌朝浮江旅思诗》云：“太清初上日，春水送孤舟。山远疑无树，潮平似不流。岸花开且落，江鸟没还浮。羁望伤千里，长歌遣四愁。”
    ○李义舟
    义府初遇，以李大亮刘洎之荐。太宗召令咏乌，义府曰：“日里朝彩，琴中闻夜啼。上林如许树，不借一枝栖。”帝曰：“与卿全树，何止一枝。”
    ○杜淹
    杜淹始见袁天纲于洛，天纲谓曰：“兰台成就，学堂宽广。”又曰：“二十年外，终恐责黜，暂去即还。”武德六年，以善隐太子，俱配流隽州。淹至益州，见天纲曰：“洛邑之言，何其神也！”天纲曰：“不久即回。”至九年六月，召入。天纲曰：“杜公至京师，即得三品要职。淹至京，拜御史大夫、检校吏部尚书。赠天纲诗曰：“伊吕深可慕，松、乔定是虚。系风终不得，脱屣欲安如？且珍纨素美，当与薜萝疏。既逢杨得意，非复久闲居。”
    ○苏味道
    赵州苏味道，与里人李峤号苏李。武后朝为相，世号“模棱手”。
    《上元》云：“火树银花合，星桥铁锁开。暗尘随马去，明月逐人来。游妓皆李，行歌尽《落梅》。金吾不禁夜，玉漏莫相催。”
    ○骆宾王
    世称王、杨、卢、骆。杨盈川之为文，好以古人姓名连用，如“张平子之略谈，陆士衡之所记，潘安仁宜其陋矣，仲长统何足知之”，号为“点鬼簿”。宾王文好以数对，如“秦地重关一百二，汉家离宫三十六”，号为“算博士”。
    《帝京篇》曰：“倏忽搏风生羽翼，须臾失浪委泥沙。”宾王后与徐敬业兴兵扬州，大败逃死，此其谶也。
    ○陈子昂
    《独异记》载：子昂初入京，不为人知。有卖胡琴者，价百万，豪贵传视，无辨者。子昂突出，顾左右以千缗市之。众惊问，答曰：“余善此乐”。皆曰：“可得闻乎？”曰：“明日可集宣阳里。”如期偕往，则酒肴毕具，置胡琴于前。食毕，捧琴语曰：“蜀人陈子昂，有文百轴，驰走京毂，碌碌尘土，不为人知。此乐贱工之役，岂宜留心？”举而碎之，以其文轴遍赠会者。一日之内，声华溢都。时武攸宜为建安王，辟为书记。
    ○李日知
    郑州、李日知，景龙初为相。初，安乐公主馆第成，中宗临幸。燕从官，赋诗。日知卒章曰：“所愿但知居者乐，无使时称作者劳。”独以规戒。睿宗他日谓曰：“向时虽朕亦不敢谏，非卿亮直何能尔？”即拜侍郎。
    ○李景伯
    景伯，中宗宰相怀远之子。景龙初，为谏议大夫。中宗宴侍臣，酒酣，各命为《回波辞》。景伯独为箴规语，帝不悦。萧至忠曰：“真谏官也。”《回波词》曰：“回波尔时酒卮，微臣职在箴规。侍宴既过三爵，喧哗切恐非仪。”
    ○崔融
    久视元年，改控鹤府为奉宸府。张易之为奉宸令，引词人为供奉。佞者奏云：“昌宗，王子晋后身。”令被羽衣，吹箫，乘木鹤，奏乐于庭。融赋诗为绝唱，有“昔遇浮邱伯，今同丁令威。中郎才貌是，藏史姓名非”之句。后与宰相苏味道相诮云：“融诗所以不及相公，无银花合。”苏有诗云：“火树银花合。”味道云：“子诗虽无银花合，还有金铜丁。”取令威之句也。
    ○李
