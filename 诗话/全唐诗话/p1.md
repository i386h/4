<!-- { "loadSidebar": true } -->
全唐诗话 宋 尤袤
    ●原序
    余少有诗癖。岁在甲午，奉祠湖曲，日与西方胜游，专意吟事，大概与唐人诗诵之尤习。间又褒话录之纂记，益朋友之见闻，汇而书之，名曰《全唐诗话》。未几，驱驰於外，此事便废，迩来三十有八年矣。今又蒙恩便养湖曲，因理故箧，复得是编。披览慨然，恍如畴昔浩歌纵谈时也。唐自贞观来，虽尚有六朝声病，而气韵雄深，古意。开元、元和之盛，遂可追配《风雅》。迨会昌而后，刻露华靡尽矣。往往观世变者於此有感焉。徒诗云乎哉！咸淳辛未重阳日遂初堂书
    ●卷一
    ○太宗
    贞观六年九月，帝幸庆善宫，帝生时故宅也。因与贵臣宴，赋诗。起居郎请平宫商，被之管弦，命曰《功成庆善乐》。使童子八佾为九功之舞，大宴会，与《破阵舞》偕奏于庭。
    帝尝作宫体诗，使虞世南赓和。世南曰：“圣作诚工，然体非雅正，上有所好，下必有甚焉。恐此诗一传，天下风靡，不敢奉诏。”帝曰：“朕试卿尔。”后帝为诗一篇，述古兴亡。既而叹曰：“钟子期死，伯牙不复鼓琴。朕此诗何所示邪？”敕褚遂良即世南灵座焚之。
    贞观二十年秋，帝幸灵州。时破薛延ヌ，回纥诸部遣使入贡，乞置官司。上为诗序其事，曰：“雪耻酬百王，除凶报千古。”公卿请勒石于灵州，从之。
    ○高宗
    太平公主，武后所生，后爱之倾诸女。帝择薛绍尚之。假万年县为婚馆，门隘不能容翟车，有司毁垣以入。自兴安门设燎相属，道樾为枯。当时群臣刘之诗云：“梦一作蔓。梓光青陛，桃蔼紫宫。”元万顷云：“离元应春夕，帝子降秋期。”任希古云：“帝子升青陛，王姬降紫宸。”郭正一云：“桂宫初服冕，兰掖早生笄。”皆纳妃出降之意也。
    ○中宗
    《九月九日幸临渭亭登高作》云：“九日正乘秋，三杯兴已周。泛桂迎樽满，吹花向酒浮。长房萸早熟，彭泽菊初收。何藉龙沙上，方得恣淹留。”时景龙三年也。序云：“陶潜盈把，即浮九酝之欢；毕卓持螯，须尽一生之兴。人题四韵，同赋五言，其最后成，罚之引满。”韦安石得“枝”字云：“金风飘菊蕊，玉露泫萸枝。”苏瑰得“晖”字云：“恩深答效浅，留醉奉宸晖。”李峤得“欢”字云：“令节三秋晚，重阳九日欢。”萧至忠得“馀”字云：“宠极萸房遍，恩深菊酎馀。”窦希得“明”字云：“九辰陪圣膳，万岁奉承明。”韦嗣立得“深”字云：“愿陪欢乐事，长与岁时深。”李迥秀得“风”字云：“霁开晓日，仙藻丽秋风。”赵彦伯得“花”字云：“簪挂丹萸蕊，杯衔紫菊花。”杨廉得“亭”字云：“远日瞰秦，重阳坐灞亭。”岑羲得“”字云：“爰豫瞩秦，高临灞。”卢藏用得“开”字云：“萸依里发，菊向酒边开。”李咸得“直”字云：“菊黄迎酒泛，松翠凌霜直。”阎朝隐得“筵”字云：“簪绂趋皇极，笙歌接御筵。”沈期得“长”字云：“臣欢重九庆，日月奉天长。”薛稷得“历”字云：“愿陪九九辰，长奉千千历。”苏得“时”字云：“年数登高日，延龄命赏时。”李得“浓”字云：“捧箧萸香遍，称觞菊气浓。”马怀素得“酒”字云：“兰将叶布席，菊用香浮酒。”陆景初得“臣”字云：“登高识汉苑，问道侍轩臣。”韦元旦得“月”字云：“物开千里，天行乘九月。”李适得“高”字云：“禁苑秋光入，宸游霁色高。”郑南金得“日”字云：“风起韵虞弦，开吐尧日。”于经野得“樽”字云：“桂筵罗玉俎，菊醴泛芳樽。”卢怀慎得“还”字云：“鹤似闻琴至，人疑宴镐还。”是宴也，韦安石苏瑰诗先成。于经野卢瑰慎最后成，罚酒。
    十月，帝诞辰。内殿宴群臣，联句：“润色鸿业寄贤才，（帝云。）叨居右弼愧盐梅。（李峤。）运筹帷幄荷时来，（宗楚客。）职掌图籍滥蓬莱。（刘宪。）两司谬忝谢钟、裴，（崔。）礼乐铨管效尘埃。（郑。）陈师振旅清九垓，（赵彦昭。）忻承顾问侍天杯。（李。）衔恩献寿柏梁台，（苏。）黄缣青简奉康哉。（卢藏用。）鲰生侍从忝王、枚，（李。）右掖司言实不才。（马怀素。）宗伯秩礼天地开，（薛稷。）帝歌难续仰昭回。（宋之问。）微臣捧日变寒灰，（陆景初。）远惭班、左愧游陪。”（上官婕妤。）帝谓侍臣曰：“今天下无事，朝野多欢，欲与卿等词人，时赋诗宴乐，可识朕意，不须惜醉。”大学士李峤宗楚客等跪奏曰：“臣等多幸，同遇昌期。谬以不才，策名文馆。思励驽朽，庶礻卑河岳。既陪天欢，不敢不醉。”此后，每游别殿，幸离宫，驻跸芳苑，鸣笳仙禁，或戚里宸筵，王门卺席，无不毕从。
    景龙四年正月五日，御大明殿，会吐蕃骑马之戏，因重为柏梁体联句。帝曰：“大明御宇临万方。”皇后曰：“顾惭内政翊陶唐。”长宁公主曰：“鸾鸣凤舞向平阳。”安乐公主曰：“秦楼鲁馆沐恩光。”太平公主曰：“无心为子辄求郎。”温王重茂曰：“雄才七步谢陈王。”昭容上官曰：“当熊让辇愧前芳。”吏部侍郎崔曰：“再司铨管恩何忘。”著作郎郑曰：“文江学海思济航。”考功员外郎武平一曰：“万邦考绩臣所详。”著作郎阎朝隐曰：“著作不休出中肠。”时上疑御史大夫窦从一、将作大匠宗晋卿素不属文，未即令续。二人固请，许之。从一曰：“权豪屏迹肃严霜。”晋卿曰：“铸鼎开岳造明堂。”此外遗忘。时吐蕃舍人明悉猎请，令授笔与之。曰：“玉醴由来献寿觞。”上大悦，赐与衣服。
    ○玄宗
    《左丞相说右丞相太子少傅乾曜同上官命宴东堂赐诗》云：“赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推要道，仲子讶风神。复辍台衡老，将为调护人。鸾同拜日，车骑拥行尘。乐聚南宫宴，觞连北斗醇。俾余成百揆，垂拱问彝伦。”
    开元十六年，帝自择廷臣为诸州刺史。许景先治虢州，源光裕郑州，寇Г宋州，郑温琦州，袁仁恭杭州，崔志廉襄州，李期邢州，郑放定州，蒋挺湖州，裴观沧州，崔成遂州，凡十一人。行，诏宰相、诸王、御史以上祖道洛滨，盛供具，奏太常乐，帛舫水嬉。命高力士赐诗，令题座右。帝亲书，且给笔纸，令自赋，赉绢三千遣之。帝诗云：“眷言思共理，鉴梦想惟良。猗与此推择，声绩著周行。贤能既俟进，黎献实伫康。视人当如子，爱人亦如伤。讲学试诵论，阡陌勤耕桑。虚誉不可饰，清知不可忘。求名迹易见，安直德自彰。狱讼必以情，教民贵有常。恤且存老，抚弱复绥强。勉哉各祗命，知予眷万方。”
    ○德宗
    贞元四年九月，赐宴曲江亭。帝为诗，序曰：“朕在位仅将十载，实赖忠贤左右，克致小康。是以择三令节，锡兹宴赏。俾大夫卿士，得同欢洽也。夫共其戚者同其休，有其初者贵其终。咨尔群僚，顺朕不暇，乐而能节，职思其忧，咸若时则，庶乎理矣。因重阳之会，聊示所怀。”诗云：“早衣对庭燎，躬化勤意诚。时此万几暇，适与佳节并。曲池洁寒流，芳菊含金英。乾坤爽气澄，台殿秋光清。朝野庆年丰，高会多欢声。永怀无荒戒，良士同斯情。”因诏曰：“卿等重阳宴会，朕想欢洽，欣慰良多，情发于中，因制诗序，令赐卿等一本，可中书门下简定文词士三五十人应制，同用清字。明日内于延英门进来。”宰臣李泌等虽奉诏简择，难于取舍。由是百僚皆和。上自考其诗，以刘太真及李纾等四人为上等，鲍防于绍等四人为次等，张殷亮等二十三人为下等。而李晟马燧李泌三宰相之诗，不加考第。
    韦绶以内相感心疾，罢还第。帝九日作《黄菊歌》，顾左右曰：“安可不示韦绶？”遣使持往。绶遂奉和附使进。帝曰：“为文不已，岂颐养邪！”敕曰：“自今勿复尔。”
    ○文宗
    裴度拜中书令，以疾未任朝谢。上巳曲江赐宴，群臣赋诗。帝遣中使赐度诗曰：“注想待元老，识君恨不早。我家柱石衰，忧来学丘祷。”仍赐御扎曰：“朕诗集中欲得见卿唱和诗，故令示此。卿疾未差，可他日进来。”御札及门而度薨。
    帝听政暇，博览群书。一日，延英顾问宰相：“《诗》云：‘呦呦鹿鸣，食野之苹。’苹是何草？”时宰相杨珏杨嗣复、陈夷行相顾未对。珏曰：“臣按《尔雅》，苹是蔌萧。”上曰：“朕看《毛诗疏》，叶圆而花白，丛生野中，似非蔌萧。”
    又一日，问宰臣：“古诗云：‘轻衫衬跳脱。’跳脱是何物？”宰臣未对。上曰：“即今之腕钏也。《真诰》言安妃有斫粟金跳脱，是臂饰。”
    尝吟杜甫《曲江篇》云：“江头宫殿锁千门，细柳新蒲为谁绿？”乃知天宝以前楼台之盛。郑注乃命神策军淘曲江、昆明二池，许公卿立亭馆。两军造紫楼、彩霞亭，内出楼额赐之。
    ○宣宗
    帝好进士及第，每对朝臣问及第，苟有科名对者，必大喜，便问所试诗赋题目并主司姓名。或佳人物偶不中第，必叹息移时。尝于内自题乡贡进士李道龙。白居易之死，帝以诗吊之曰：“缀玉联珠六十年，谁教冥路作诗仙？浮不系名居易，造化无为字乐天。童子解吟《长恨曲》，胡儿能唱《琵琶篇》。文章已满行人耳，一度思卿一怆然。”
    帝制《秦边陲曲》，其词曰：“海岳咸通。”及帝垂拱，而年号咸通焉。庶子裴恽进诗贺圣政，有“太康”字。帝怒曰：“太康失邦，乃以比我！”户部韦涣奏云：“晋平吴寇，改号太康。虽有失邦之言，乃见归美之文。”上曰：“天子大须博览，不然，几错罪恽。”
    旧制：盛春内殿赐宴三日。帝妙音律，每先裁制新曲，俾禁中女伶迭相教授。至是，出宫女数百，分行连袂而歌。其曲有曰《播皇猷》者，率高冠方屦，褒衣博带，趋走俯仰，皆合规矩，于于然有唐尧之风焉。有曰《葱女踏歌队》者，率言葱岭之士，乐河湟故地，归国复为唐民也。若《霓裳曲》者，皆执节幡，被羽服，态度凝澹，飘飘然有翔舞鹤见左右。如是数十曲，流传民间。（出令狐澄《贞陵遗事》。）
    ○昭宗
    陕府，唐昭宗有诗云：“安得有英雄，迎归大内中。”或曰：“逍遥楼有太宗诗云：‘昔乘匹马去，今驱万乘来。’志意不侔矣。”
    ○武后
