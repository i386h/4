<!-- { "loadSidebar": true } -->
    樊素善歌，小蛮善舞，乐天赋诗有曰：“樱桃樊素口，杨柳小蛮腰。”至于高年，又赋诗曰：“失尽白头伴，长成红粉娃。”因为《杨柳词》以意云：“一树春风万万枝，嫩于金色软于丝。永丰东角荒园里，尽日无人属阿谁。”及宣宗朝，国乐唱是词，帝问永丰在何处？左右具以对，遂因命取永丰柳两枝，植于禁中。白感上知，又为诗云：“一树衰残委泥土，双枝移种植天庭。定知此后天文里，柳宿光中添两星。”洛下文士无不继作。韩常侍琮时为留守，亦有诗和云：“折柳歌中得翠条，远移金殿种青霄。上阳宫女吞声送，不分先归舞细腰。”卢贞和云：“一树依依在永丰，两枝飞去杳无踪。玉皇曾采人间曲，应逐歌声入九重。”示意也。
    ●卷三
    ○牛僧孺
    乐天梦得有《除夜诗》，僧孺和云：“惜岁岁今尽，少年应不知。凄凉数流辈，欢喜见孙儿。暗减一身力，潜添满鬓丝。莫愁花笑老，花自几多时。”
    元和三年，宣政殿试贤良方正能直言极谏科，一十人登科。其后僧孺李宗闵王起贾饣束四人皆相次拜相。先是白居易在翰林为考校官，后僧孺罢相，出镇扬州，居易在洛中有诗送云：“北阙至东京，风光十六程。坐移丞相ト，春入广陵城。红旆拥双节，白须无一茎。万人开路看，百吏立班迎。阃外君弥重，樽前我亦荣。何须身自得，将相是门生。”
    公始至京，置琴书灞间，先以所业谒韩文公皇甫员外。二公披卷，卷首有《说乐》二章，未阅其词，遽曰：“且以拍板为什么？”对曰：“乐句。”二公相顾大喜，曰：“斯高文必矣。”公因谋所居，二公良久曰：“可于客户坊税一庙院。”公如所教。二公复诲之曰：“某日可游青龙寺，薄暮而归。”二公其日联镳至彼，因大书其门曰：“韩愈皇甫同谒几官先辈不遇。”翼日，辇毂名士，咸往观焉，奇章之名，由是赫然矣。或云：“僧孺登第，与同辈登政事堂，宰相曰：“扫厅奉候。”
    乐天求筝于维扬，僧孺先有诗曰：“但愁封寄去，魔物或惊禅。”乐天云：“会教魔女弄，不动是禅心。”乐天云：“思黯自夸前后服钟乳三千两，而歌舞之妓甚多，乃谑予衰老，故答思黯诗云：‘钟乳三千两，金钗十二行。妒他心似火，欺我鬓如霜。慰老资歌笑，消愁仰酒浆。眼看狂不得，狂得且须狂。’”奇章又有诗云：“不是道公狂不得，恨公逢我不教狂。”
    ○李绅
    绅初以《古风》求知於吕温，温见齐煦，诵其《悯农诗》曰：“春种一粒粟，秋收万颗子。四海无闲田，农夫犹饿死。”“锄禾日当午，汗滴禾下土。谁知盘中飧，粒粒皆辛苦。”温曰：“此人必为卿相。”果如其言。
    绅，字公垂，中书令敬玄曾孙，号“短李”。穆宗召为翰林学士，与李德裕元稹同时，号三俊。武宗时为相，居位四年，出镇淮南，卒。
    《忆夜直金銮奉诏承旨诗》云：“月当银汉玉绳低，深听箫韶碧落齐。门压紫垣高绮树，阁连青琐近丹梯。墨宣外渥催飞诏，草定新恩促换题。明日独归花路近，可怜人世隔泥。”
    ○刘禹锡
    长庆中，元微之梦得韦楚客同会乐天舍，论南朝兴废，各赋《金陵怀古诗》。刘满引一杯，饮已，即成曰：“王楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。而今四海为家日，故垒萧萧芦荻秋。”白公览诗曰：“四人探骊龙，子先获珠，所馀鳞爪何用邪？”于是罢唱。
    《元和十年自朗州召至京戏赠看花君子》云：“紫陌红尘拂面来，无人不道看花回。玄都观里桃千树，尽是刘郎去后栽。”《再游玄都观绝句并序》云：“余贞元二十一年，为屯田郎，时此观未有花。是岁，出牧连州，寻贬朗州司马。居十年，召至京师，人人皆言有道士手植仙桃，满观如红霞，遂有前篇，以志一时之事。旋又出牧。今十有四年，复为主客郎中，重游玄都，荡然无复一树，惟兔葵燕麦，动摇春风耳。因再题二十八字，以俟后游，时太和二年三月也。诗云：‘百亩中庭半是苔，桃花净尽菜花开。种桃道士归何处？前度刘郎今又来。’”
    禹锡尝对宾友每吟张博士籍诗云：“药酒欲开期好客，朝衣暂脱见闲身。”对花木则吟王右丞诗云：“兴阑啼鸟换，坐久落花多。”白二十二好余《秋水咏》云：“东屯沧海阔，南洞庭宽。”余自知不及韦苏州“春潮带雨晚来急，野渡无人舟自横”。尝过洞庭，虽为一篇，思杜员外落句云：“年去年来洞庭上，白愁杀白头人。”鄙夫之言，有愧于杜公也。杨茂卿校书过华山诗曰：“河势昆仑远，山形菡萏秋。”此实为佳句。
    白乐天任杭州刺史，携数妓还洛阳，后却还钱塘，故禹锡戏答云：“其那钱塘苏小小，忆君泪点石榴裙。”
    沈存中曰：禹锡《霓裳羽衣曲》云：“三乡陌上望仙山，归作《霓裳羽衣曲》。”又王建诗云：“听风听水作《霓裳》。”乐天诗注云：“开元中，西凉府节度使杨敬述造。”郑愚《津阳门诗》注云：“叶法善尝引上入月宫，闻仙乐，及上归，但记其半，遂于笛中写之。会西凉府都督杨敬述进《婆罗门曲》，与其声调相符，遂以月中所闻为散序，用敬述所进为其腔，而名《霓裳羽衣曲》。”说各不同。今蒲州逍遥楼楣上有唐人横书，类梵字，相传是《霓裳》谱，字训不通，莫知是非。或谓今燕部有《献仙音曲》，乃其遗声。然《霓裳》本谓之道调法曲，今《献仙音》乃小石调耳，未知孰是？
    “山围故国周遭在，潮打空城寂寞回。淮水东边旧时月，夜深还过女墙来。”乐天掉头苦吟，叹赏良久，曰：“《石头诗》云：‘潮打空城寂寞回’，我知后之诗人，不复措词矣。”（禹锡《金陵五题自序》云。）
    禹锡，字梦得。附叔文，擢度支员外郎。人不敢斥其名，号二王刘柳。宪宗立，禹锡贬连州，未至，斥朗州司马，作《竹枝词》。武元衡初不为宗元所喜，自中丞下除右庶子。及是执政，禹锡久落魄，乃作《问大钧谪九年》等赋，又序张九龄事为诗，欲感讽权要。久之，召还，宰相欲任南省郎，乃作《玄都观看花君子诗》。当路不喜，出为播州，易连州，徙夔州。由和州刺史入为主客郎中，复作《游玄都观诗》，有“兔葵燕麦”之语，闻者益薄其行。俄分司东都，裴度荐为集贤学士。度罢，出刺苏州，徙汝同二州。会昌朝，检校礼部尚书，卒。
    “故国思如此，若为天外心。”寄白公句。“湖上收宿雨。”（句。）“故人日已远，窗下尘满琴。坐对一樽酒，恨多无力斟。幕疏萤色迥，露重月华深。万境与群籁，此时情岂任。”（《无题》。）“禅思何妨在玉琴，真僧不见听时心。秋堂境寂夜将半，去苍梧湘水深。”（《听琴》。）右张为取作《主客图》。
    梦得曰：“柳八驳韩十八《平淮西碑》云：‘左餐右粥’，何如我《平淮西雅》云‘仰父俯子’。韩碑兼有帽子，使我为之，便说用兵伐叛矣。”梦得曰：“韩碑柳雅，余为诗云：‘城中晨鸡喔喔鸣，城中鼓角声和平。’美之入蔡城也，须臾之间，贼无觉者。又落句云：‘始于元和十二载，重见天宝升平时。’以见平淮之年。”
    ○陈润
    《送骆徵君》云：“野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。”
    润，大历间人，终坊州城县令，乐天之外祖也。
    “丈夫不感恩，感恩宁有泪。心头感恩血，一滴染天地。”右张为取作《主客图》。
    ○贾岛
    岛，字浪仙，（一作阆仙。）范阳人。初为浮图，名无本。能诗，独变格入僻，以矫艳于元白。来洛阳，韩愈教为文。去浮图，举进士，终晋州司户。岛久不第，吟《病蝉》之句，以刺公卿。或奏岛与平曾等为“十恶”，逐之。诗曰：“病蝉飞不得，向我掌中行。折翼犹能薄，酸吟尚极清。露华凝在腹，尘点误侵睛。黄雀并乌鸟，俱怀害尔情。”
    大中末，授遂州长江簿。初之任，届东川，守者厚礼之，岛献《感恩诗》曰：“匏革奏终非独乐，军城未晓启重门。何时却入三台贵，此日空知八座尊。罗绮舞间收雨点，貔貅阃外卷根。逐迁属吏随宾列，拨棹扁舟不忘恩。”
    自长江迁普州司仓，方干自镜湖寄诗曰：“乱山重复叠，何处访先生？岂料多才者，空垂不第名。闲曹犹得醉，薄俸亦胜耕。莫问吟诗苦，年年芳草平。”岛至老无子，因啖牛肉得疾，终于传舍。
    岛诗有警句，韩退之喜之。其《渡桑乾诗》曰：“客舍并州已十霜，归心日夜忆咸阳。无端更渡桑乾水，却望并州是故乡。”
    又《赴长江道中诗》曰：“策杖驰山驿，逢人问梓州。长江何日到？行客替生愁。”晋公度初立第于街西兴化里，凿池种竹，起台榭。岛方下第，或以为执政恶之，故不在选，怨愤题诗曰：“破却千家作一池，不栽桃李种蔷薇。蔷薇花落秋风起，荆棘满庭君始知。”皆恶其不逊。
    岛为僧时，洛阳令不许僧午后出寺。岛有诗云：“不如牛与羊，犹得日暮归。”韩愈惜其才，俾反俗应举，贻其诗曰：“孟郊死葬北邙山，日月星辰顿觉闲。天恐文章中断绝，再生贾岛在人间。”由是振名。（或曰，非退之诗。）
    《题杜司户亭子》云：“床头枕是溪边石，井底泉通竹下池。宿客未眠过夜半，独闻山雨到来时。”
    《题李款幽居》云：“闲居少邻并，草径入荒村。鸟宿池中树，僧敲月下门。过桥分野色，移石动根。暂去还来此，幽期不负言。”
    《哭孟郊》云：“身死声名在，多应万古传。寡妻无子息，破宅带林泉。冢近登山道，诗随过海船。故人相吊处，斜日下寒天。”
    “夜半长安雨，灯前越客吟。”（《赠吴处士》句。）“岛屿夏起，汀洲芳草深。”（句。）“秋风吹渭水，落叶满长安。”（句。）“山钟夜渡空江水，汀月寒生古石楼。”（句。）“旧国别多日，故人无少年。”（句。）
    ○李正封
    唐文宗好诗，太和中，赏牡丹。上谓陈修己曰：“今京邑人传牡丹诗，谁为首？”修己对曰：“中书舍人李正封诗：‘天香夜染衣，国色朝酣酒。’”时杨妃侍，上曰：“妆台前宜饮以一紫金盏酒，则正封之诗见矣。”
    退之正封从军，有《晚秋郾城联句诗》。正封云“从军古云乐，谈笑青油幕。灯明夜观棋，月暗秋城柝。”遂为警策。
