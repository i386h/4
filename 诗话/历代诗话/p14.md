<!-- { "loadSidebar": true } -->
　　丙集上之中
　　赋
　　鳬藻
　　班彪冀州赋感鳬藻以进乐
　　吴旦生曰光武时上防云将帅和睦士卒鳬藻注言其和睦欢恱如鳬之戏于水藻也桓帝时上议云灵台有子来之人武旅有鳬藻之士注周武王之旅鳬得水藻言喜悦也则知汉时自有此语耳梁简文圃颂序云鳬与藻抃独莹心灵顔延年秋胡诗云舍车遵往路鳬藻驰目成
　　奚斯
　　班固两都赋序云臯陶歌虞奚斯颂鲁同见采于孔氏列于诗书其义一也
　　吴旦生曰鲁颂閟宫之诗云新庙奕奕奚斯所作毛注谓大夫公子奚斯者作是庙也郑笺谓奚斯者教护属功课章程也则知作姜嫄之庙者奚斯矣子夏序云僖公能遵伯禽之法季孙行父请命于周而史克作颂则知作閟宫之颂者史克矣班氏悮以鲁颂为奚斯所作尔如王延夀鲁灵光殿赋其首云恭王好治宫室遂因鲁僖基兆而营焉谓僖公使奚斯新姜嫄之庙于前故恭王得因其基而立灵光殿此语可通至于下云奚斯颂僖歌其路寝而功绩存乎辞徳音昭乎声则亦与班氏所言同悮
　　按毛郑未行之前扬子法言云正考甫尝睎尹吉甫矣公子奚斯尝睎正考甫矣宋克注谓奚斯慕考甫而作鲁颂司马温公注谓正考甫作商颂奚斯作閟宫之诗故云又史记宋世家襄公之时修仁行义欲与盟主其大夫正考甫美之故追道契汤髙宗殷所以兴作商颂注云韩诗章句美襄公乐记温良而能断者宜歌商郑康成注谓商宋诗盖本韩诗之説也然考之世本正考甫生孔父嘉为宋司马华督杀之而絶其世此非在襄公之前乎左传正考甫佐戴武宣曹氏曰自戴公至襄公凡一百五十有一年正考甫既佐戴公而能至襄公之时作颂乎
　　后汉曹襃云奚斯颂鲁考甫咏商注引薛君韩诗传曰是诗公子奚斯所作正考甫孔子之先也作商颂十二篇宋鲍昭河清颂云藻彼歌颂则奚斯之徒盖其承譌已久
　　墄平
　　班固西都赋于是左墄右平
　　吴旦生曰注墄阶级也右乗车上故使平左人上故为级挚虞决疑要注云凡大殿乃有陛堂则有阶无陛也左墄右平平者以文砖相亚次墄者为阶级也九锡之礼纳陛以登谓受此陛以上然此仅释其字而不知左右之别固有深义也盖古者以西为尊左东也右西也东则为墄若世所谓澁道乃羣臣所由登降之阶西则为平羣臣不敢升自西阶故不为墄正所以尊西也如王者之庙太祖坐西三昭坐北而面南三穆坐南而面北所以尊祖于西也故谓正太祖东向之位也又宾主之席主东而宾西所以尊賔于西也故谓客降一等则就主人之位乃客不敢自西阶欲随主而东主人辞而客始西阶升也
　　棱金爵
　　班固西都赋设璧门之凤阙上觚棱而栖金爵
　　吴旦生曰仪礼腾觚于賔又云小臣请腾爵盖古者献以爵酬以觚也博古图觚口容一爵足容二爵説文觞受二升者谓之觚按腹之四棱削之可以为圆故汉书曰破觚为圜也足之四棱汉宫凤阙取其制以为角隅安兽处然则觚爵皆酒器而其后借觚为阙角之称盖取其有四棱也
　　王直方诗话载宋秦少游尝晚出右掖门有诗云金爵觚棱转夕晖飘飘宫叶上秋衣出门尘涨如黄雾始觉身从天上归识者以为少游作一黄门校勘而衒耀如此必不逺到余观此后入咏者不一如蘓子瞻上元诗壁月挂罘罳珠星照觚棱王子端诗回首觚棱云气隔六年侍从小臣心李长源诗长乐觚棱青似染建章驰道直于弦元遗山诗但见觚棱上金爵岂知荆棘卧铜驼又过晋阳诗东望苍龙西白虎金爵觚棱上云雨廼易之雪霁诗风廻阙角瑶华乱冰溜觚棱玉筯悬马虚中积雪诗冻云晴已散蒙宻聚觚棱又清游诗觚棱转影日过午鶗鴂不鸣春满山贡仲章真宫诗觚棱生晓烟风凌紫虚杜瑛吊故宫诗月上觚棱椒壁湿饥乌啄碎琅玕石刘彦昺早朝诗紫禁觚棱曙色防五更三防听朝鸡揭孟同豋琉璃塔诗罘罳映落花觚棱却飞鸟孙仲衍南京行云却日觚棱驾寥廓行空复道侵箕尾
　　注金爵凤也余观説文饮器象爵者取其鸣节节足足也宋符瑞志凤凰其鸣雄曰节节雌曰足足则愈知金爵之为凤矣
　　白间
　　班固西都赋招白间下防鹄投文竿出比目
　　吴旦生曰太平御览引风俗通云白间古弓名也白间与文竿作对当是弓弩之属文选作白鹇刘良注白鹇防鹄皆鸟也甚悮
　　潘岳射雉赋捧黄间以宻彀注黄间弩名刘劭赋曰器用则六弓四弩緑沈黄间
　　予乐
　　班固东都赋扬世庙正予乐
　　吴旦生曰东汉明帝分乐为四品一曰大予乐郊庙上陵用之二曰雅颂乐辟雍乡射用之三曰黄门鼓吹乐天子宴羣臣用之四曰短箫铙歌乐军中用之按是时依防文改乐为大予李善注亦谓大予自五臣解为正乐妄改予字作雅今行本遂作正雅乐悮
　　太牢
　　班固东都赋嘉珍御太牢飨
　　吴旦生曰注牛曰太牢飨享羣臣也世多以牛为太牢羊为少牢故唐人戯以太牢呼牛僧孺少牢呼杨虞卿而不知其失考也按礼记郊特牲而社稷太牢又曰卿大夫少牢士以特豕又曰特羊周礼防曰斋必变食故加牲体至三太牢谓牛羊豕具为一牢汉礼仪志皇后以中牢羊豕祭蚕神苑窳据此则所谓太牢者乃牛羊豕具也所谓少牢者乃去牛惟用羊豕也岂得以习俗传譌之语漫为注脚哉嘉祐杂志载常禹锡判太仆供祫祭太牢祗供特牛而不供羊豕正狥俗之过
　　鱻
　　班固幽通赋鱻生民之晦在
　　吴旦生曰説文鱻新鱼精也从三鱼不变鱼徐锴曰三众也众而不变是鱻也相然切元包三三大有焘宀宀【音绵】彡【音衫】鱻鱻【音鲜】防【音惧】蓥【音莹】于页【音颉】晶灼于天周礼人办鱼物为鱻薧以共王膳羞注云生肉曰鱻干肉曰薧张衡南都赋黄稻鱻鱼郭璞江赋食惟蔬鱻余按已上鱻字音义皆作新鲜之鲜叶平声孟坚赋鱻字音义是作鲜少之鲜叶上声今五臣本妄改鱻作鲜则嚼蜡矣当作古本鱻字为正
　　庆
　　班固幽通赋恐魍魉之责景兮庆未得其云已
　　吴旦生曰汉书音义云庆音羌班氏汉书有直作羌字者故此赋文选本亦改庆作羌字矣扬雄反离骚云庆夭顇而丧荣注庆辞也屈原离骚云羌中道而改路注羌楚人发语辞据此则二字音义皆同盖庆字即羌字也小雅维其有章矣是以有庆矣庆虚羊反与章叶扬子太凡用庆字皆与阳韵叶又甘泉赋直峣峣以造天兮厥髙庆而不可乎彊度李长吉乐府天髙庆盖用此
　　黄震云易经必有余庆庆当作平声与下文殃字协韵上文乃终有庆亦与应地无彊平声相协暌卦志行也往有庆也亦协韵益卦其道大光中正有庆亦协韵他如井困丰兑凡易中庆字无不与平声协韵者
　　防魖獝狂
　　扬雄甘泉赋梢夔魖而抶獝狂
　　吴旦生曰注防魖耗也獝狂亦恶也按词林海错云防魖朩石之怪埤苍云獝狂无头因观张衡东京赋捎魑魅斮獝狂斩蜲蛇脑方良囚耕父于清泠溺女魃于神潢残防魖与罔象殪野仲而殱游光八灵为之震慴况魃与毕方此一段离竒光怪才气横溢而陈氏谓漫及大傩无闗钜典亦拘墟之见也魑魅山泽之神蜲蛇大如车毂方良草泽之神耕父女魃皆旱罔象亦朩石之怪野仲游光兄弟八人恒在人间作怪害者魃小毕方老
　　旄
　　扬雄甘泉赋流星旄以电爥兮咸翠盖而鸾旗
　　吴旦生曰周礼王防星旄者弭旄郑云可以为旌旗也补曰旄以旄牛尾山海经潘侯山有兽状如牛而四节生毛名曰旄牛注云背膝及胡尾皆有长毛尔雅犣牛旄牛也顔师古云今谓犏牛一统志临洮出厘牛尾为旌旄后汉书旄牛无角一名童牛肉重千斤其毛可以为旄荀子西海文旄
　　新荑并闾
　　扬雄甘泉赋平原唐其坛漫兮列新荑于林薄攒并闾与茇葀兮纷被丽其亡鄂
　　吴旦生曰注新荑香草也按古本作新雉五臣本改作新荑然新雉即新荑一作辛夷其为树甚大非香草也韩退之感春诗辛夷花髙最先开洪庆善注云辛夷髙数丈江南地暖三月开北方地寒四月开初发如笔北人呼为朩笔其花最早江南人呼为迎春渔隠丛话谓是两种朩笔色紫迎春色白朩笔丛生二月方开迎春髙树立春已开然则所云辛夷者乃此花耳又名女郎花陆放翁有辛夷花诗粲粲女郎花忽满庭前枝
　　注并闾其叶随时改政平则平政不平则倾也师古云如所説自是平虑耳白虎通云王者使贤不肖位不相逾则平露生庭状如盖政平则正不平则倾一名平虑按吴归命侯天纪三年有荬菜生吴平家髙四尺厚三分如枇杷形上广尺八寸下茎广五寸两边生叶緑色东观按图名荬菜作平虑草以吴平为平虑郎银章青绶据此则为嘉瑞矣然余观晋安帝义熈二年有苦荬菜生扬州营士陈盖家茎髙四尺六寸广二尺二寸是后嵗多征伐人民疾苦故苦荬者买苦也唐中宗景龙二年岐州王上賔家有苦荬菜髙三尺余上广尺余厚二分盖荬菜即苦荬今俗呼为苦苣者是也然则此种岂是嘉生而子云以之颂祷甘泉耶
　　玉树
　　野客丛书云扬雄甘泉赋玉树青葱顔师古注玉树武帝所作集众寳为之向注文选亦谓武帝植玉树于此宫以碧玉为叶按三辅黄图云甘泉宫北有槐树今谓玉树根干盘峙三二百年朩也杨震闗辅古语记云耆老相传咸谓此树即扬雄甘泉赋玉树青葱者也又观隋唐嘉话国史纂要长安记闻见録等杂书皆言汉宫以槐为玉树因知晋人所谓芝兰玉树者指此物也师古与向之注甚谬
　　吴旦生曰王褒云阳宫记甘泉宫北有槐树今为玉槐树与三辅黄图所载同纪少瑜诗玉树起千层曹植诗緑萝縁玉树余以为皆拘説也按汉武内传云以琉璃珠玉明月夜光杂错天下珍寳为甲帐其次为乙帐甲以居神乙上自御之前庭植玉树珊瑚为枝碧玉为叶此武帝事也至成帝为赵飞燕无子往祀甘泉宫雄待诏承明之庭奏此赋因引武帝之所居神者以形容成帝之祀事亦无不可而师古与向之注未为失也况赋云翠玉树之青葱兮璧马犀之璘防注翠碧也则以碧玉为叶与璧作马犀为饰者同即观下句可见而翠与璧正是以实字作虚字用法
　　伽
　　扬雄蜀都赋盛冬育笋旧菜増伽
　　吴旦生曰章樵注伽古茄字酉阳杂爼云茄字革遐反今呼伽未知所自因下食有茄子数蒂问张周封故事张云一名落蘓事具食疗本草湘烟録载冯元成曰小菰即茄名也见晋先蚕仪注余按晋先蚕仪注云车驾住吹小箛发吹大箛箛即笳也盖此之所谓笳者乃鸣笳叠皷之笳人卷芦叶吹之以作乐也【详于戊集谢诗中】故字首从竹不从艸岂谓茄子哉酉阳不审茄之为伽湘烟悮载笳之为茄皆欲喷饭大业拾遗録云四年改茄子为昆仑紫苽酉阳杂俎云钱王有子跛足以声相近故止呼落苏
　　风箫
　　王褒洞箫赋风洪洞而不絶兮优娆娆以婆娑
　　吴旦生曰李周翰注洪洞相连貌风吹其声相连不絶也按范传正省试风过竹赋叚柯古引荀子云如风过箫忽然已化义同草上之风必偃及读淮南子云若风之过箫也忽然感之可以清浊应矣【髙诱注云清商浊宫也】乃知为从竹之箫非萧艾之萧也援此证王赋更佳
　　李君实云洞箫即今短箫独管所裁者若箫史弄玉吹以引凤者乃古编箫形如凤翼按诚斋襍记云宣王之末史籍散乱箫仙能文着本末以备史之不及人以史称之实无名也
　　首阳
