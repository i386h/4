<!-- { "loadSidebar": true } -->
　　诗话类编云伯雨钱唐黄冠也有诗字名尝于一士夫家见袖轴一巻伯雨首有山居雪霁诗一律后多名笔次韵今止记忆数首是皆无集可观者録之于左并书姓氏爵里伯雨诗曰日光玉洁千峰立映雪时晴一气凝当昼垆亭催扫巷犯寒渔艇借收氷松皮石裂号饥防隙尘消扑冻蝇青茁菜芽浑可爱倩谁春餤卷红绫张翥自京来杭和曰窈窕磵阿人迹断隠居学道自神凝岩头鹤下松无雪石底龙蟠水不氷酿酒春瓶浓胜乳抄书云笈细如蝇多君肯念还京客为织春袍柿蔕绫黄溍和曰雪中乗兴真竒事无奈舟胶水始凝朝士白头惭独步仙人赤脚傲层氷招来尽是鸡羣鹤趋附空惭马尾蝇夜乆松龛同拥毳絶胜儤直有青绫俞友仁追和曰湖上千峰尽失青湖光十里未消凝吟诗细嚼梅花蕋煮茗潜敲涧壑氷东郭忍寒行似鹤南屏痴醉坐如蝇相过内相知乘兴盛服犹披旧赐绫翥字仲举先晋宁人父官于杭因家钱塘官至学士晋卿义乌人官至学士俞字文辅仁和人明初防元也余按张仲举所着有蜕庵集黄晋卿所着有日损斋集何得槩云无集可观也水东日记谓元人文集如马祖常元好问之卓卓今皆无传余冬序录云元好问有遗山集四十巻今刻于河南马祖常有石田集十巻今刻于陜西盖说家不详考而漫然为言类若此
　　东坊藁
　　张伯雨题范徳机东坊藁后云一编上有东坊字吴旦生曰刘伯温作句曲外史墓志云时范徳机以能诗名外史造范范适出有诗集在几上外史取笔书其后为诗四韵守者见则大怒趋白范范惊曰吾闻若人不得见今来天畀我友也即自诣外史结交而去今观其题东坊藁即所书四韵者此耶
　　尧山堂外纪云伯雨晩居茅山罕接賔客一日有僧来访童子拒之僧云语而主吾诗僧也乃入报伯雨书老杜花径不曽縁客扫之句使持以示僧僧略不运思足成诗云乆闻方外有神仙只住华阳古洞天花径不曽縁客扫石牀今许借僧眠穿云去汲烧丹井帯雨来畊种玉田一自茅君成道后几人骑鹤下苍烟伯雨得诗大惊延留数日
　　画葡萄
　　张伯雨题温日观葡萄诗日观一饮西凉酒解写葡萄絶代无请师截断葛藤路还我黒月摩尼珠
　　吴旦生曰宋子虚诗墨花酣春马乳涨醉梦渇想西凉姿马虚中诗寒藤挂眼累累冷花碧僧梦观诗镔刀剪断紫璎珞累累马乳垂金风三诗竒澁可与伯雨相匹图绘寳鉴云僧子温字仲言号日观又号知归子遂昌杂録云日观居葛岭码碯寺人但知其画葡萄不知其善书也今世传葡萄多假其真者枝叶须梗皆草书法也农田余话云古人无画葡萄者日观于月下视葡萄影有悟出新意似飞白书体为之酒酣兴发以手泼墨然后挥墨迅于行草收拾散落顷刻而就如神甚竒特也【余得陈眉公画葡萄扇乃仿温僧写破袈裟法即书其懐浄土诗云往往来来旧破瓢此心未了漫徒劳从今不作轮回梦只走人间这一遭余甚珍之按我乡沈仲华为日观弟子传其法亦佳】
　　地肺
　　张伯雨赠危太朴诗秋水渚涯浮地肺茅君局任守天台
　　吴旦生曰图经云金陵者洞墟之膏腴勾曲之地肺其土肥良故曰膏腴水至则浮故曰地肺伯雨谓此又逰城南记云终南一名太乙亦名地肺髙传所谓秦时四皓共入商雒隠地肺山是也【河图云大懐山为地喉岐山为地乳昆仑山为地首杨升庵以地首对天台以地喉对天首】
　　许浑题孙处士居诗髙歌懐地肺逺赋忆天台陆放翁诗隠士寄云从地肺逰僧问路上天台又云蹑屩未成逰地肺掩扉聊欲隠天台【皮袭美诗天台画得千回看湖目芳来百度逰成原常诗云外送僧归日本月中携客过天台宋子虚诗地肺潜通岳峩眉秀拂云邹彦吉诗僧居地肺长啣日佛立天心但附风即以之分属亦佳】
　　挽管君
　　张伯雨挽赵夫人管君诗曽谒西池閟殿春赐加大国宠疏频择壻当年郗太傅能书今日卫夫人玉镜离台空掩月寳衣堆桁暗凝尘千秋乡中名不没墓有通儿书老银
　　吴旦生曰松雪以翰墨着其夫人管氏讳道升字仲姬亦工诗画奉中宫命题所画梅诗云雪后琼枝嫩霜中玉蕋寒前村留不得移入月宫看至今吴兴天圣寺壁有夫人所画朱竹【太平清话云朱竹古无所本宋仲温在试院巻尾以朱笔扫之故张伯雨有偶见一枝红石竹之句】加封魏国夫人卒时其子雍为书圹志故落句云尔按欧阳率更子通书毋夫人墓铭毋讳老银【松雪弟孟吁三子长亮次雍字仲穆季奕字仲光二孙鳯麟甥王防皆以画名】
　　松雪作夫人墓志云其先管仲之子孙自齐避难于吴兴人皆贤之故其地至今名栖贤【今乌程栖贤山是也妮古録云夫人出泖西小蒸今其路尚名管道恐亦悮】管公讳伸字直夫无子夫人即故居作管公楼孝思道院奉其祀
　　西溪樷语云卫夫人名铄字茂漪即廷尉展之弟恒之从妹汝隂太守李矩之妻中书郎李充之母王逸少师善钟法能正书入妙能品王子敬年五嵗已有书意夫人书大雅吟赐之
　　华阳真逸
　　张伯寄李季和诗杜陵醉歌不易得岂惜华阳真逸书其下细书自注云顾况号华阳真逸
　　吴旦生曰瘗鹤铭华阳真逸撰欧阳永叔谓是顾况道号刘有定亦谓或曰顾况号自黄长孺董彦逺辨其悮余于辛集苏诗详识之今伯雨方外人乃于隠居犹未谙其称号而澷注顾况耶元末张思廉栖鹤峰诗华阳真逸上清来鐡笛一声山月晓正指陶隠居也
　　槎头
　　张伯雨诗槎头钓鱼秋雨足
　　呉旦生曰襄阳耆旧传岘山下汉水中出鳊鱼味极肥美常禁人采捕以槎断水因谓之槎头鳊宋张敬儿为刺史作六橹船置献齐髙帝曰奉槎头缩项鳊一千八百头唐孟浩然诗试垂竹竿钓果得槎头鳊又云鸟泊随阳雁鱼藏缩项鳊故杜子美诗复忆襄阳孟浩然清诗句句尽堪传即今耆旧无新语谩钓槎头缩项鳊黄山谷题浩然画像诗先生一往今几秋后来谁复钓槎头
　　鹤林玉露云周礼庖人共祭祀之好羞郑康成注云好羞谓四时所谓膳食若荆州之防鱼扬州之蠏胥陆德明音释云蠏酱也则是防鱼或即槎头鱼字作防耶
　　青饭
　　张伯雨诗白石资方青饭洪厓借乘雪精骡
　　吴旦生曰陶隠居登真诀有干石青精饥饭音迅谓飡也其法即南烛草朩浸米蒸饭暴干其色青如珠食之可以延年却老神农本草朩部有南烛枝叶人服轻身长年令人不饥益顔色取汁炊饭名为乌饭又名黒饭草在道书谓之南烛草朩在本草谓之南烛枝叶盖一物也神仙传邓伯元王甫俱在霍山服青精饭又唐髙宗命叶法善往江东造青饥饭【琐碎録云蜀人遇寒食日采杨桐叶染饭色青而有光食之资阳气谓之杨桐饭道家谓之青饭】
　　石泉
　　张伯雨诗石泉新处钻槐火山雨多时拾菌钉
　　吴旦生曰东坡梦看参寥饮茶诗寒食清明多过了石泉槐火一时新问火固新矣泉何故新荅曰俗以清明淘井故伯雨又有上已诗槐火新泉还有梦谓此事也金人刘无党寒食诗杨柳杏花相对晚石泉槐火一时新盖直写坡语矣
　　续礼仪志冬至日鑚燧改火夏至日浚井改水然则古人水火皆改所谓隂鉴阳鉴是也
　　栗
　　张伯雨寄新栗诗朅来常熟尝新栗黄玉穰分紫殻开吴旦生曰耿纬诗霜凝栗罅开盖词人状物曲尽形容言栗必及其殻而杜子美则亦及栗蓬矣其诗云尝果栗皱开集韵皱侧尤切革纹蹙也周繇诗开栗弋之紫皱贯休诗新蝉避栗皱陆放翁诗开皱得紫栗又云猬刺坼蓬新栗熟
　　属对
　　马虚中诗吟静惊山心空守谷神
　　吴旦生曰杨仲雪中诗寒侵免窟愁山冻合龙宫偪水仙向服其工又见虚中一聨可悟属对之法虚中江边饯别诗古巷聚人祠栎社暮潮催客散樟亭浙江晚眺诗云分雨脚回沙溆防趂潮头出海门幽居遣懐诗卜筑每嫌山有姓避时长羡草无名皆佳致也
　　踏里彩
　　滇南志载梁王郡主阿诗曰吾家住在雁门深一片闲云到滇海心悬明月照青天青天不语今三载苹花歴乱苍山秋悮我一生踏里彩云片波璘不见人押不芦花顔色改肉屏独坐细思量西山铁立霜潇洒吴旦生曰至正间明玉珍将红巾三万攻云南梁王字罗皆奔总管段功进兵烧红巾追至七星闗胜之梁王深嘉段功以郡主阿妻之奏授云南平章后为梁人所谮梁王宻召阿付以孔雀胆一具命毒殪之澘然不受命私语段功不听明日邀功至通济桥马逸因格杀之阿愁愤作此诗按踏里彩锦被名也杜子美诗布衾多年冷如铁娇儿恶卧踏里裂当亦指此谢世修注以为娇儿踏破其里全不暖也恐非东坡纸帐诗但恐娇儿还恶睡夜深踏里不成眠洪武中髙季迪兠罗被歌云今朝得此何竒絶展覆不忧儿踏裂亦皆承此譌耳
　　押不芦北方起死回生之草肉屏骆驼背也铁立松林也

　　歴代诗话巻六十八
　　钦定四库全书
　　歴代诗话巻六十九
　　归安吴景旭撰
　　壬后集中之下
　　元诗
　　三瓦
　　辍耕録曰陈众仲尝题乐全堂有能守不成三瓦戒之句人多不知所出按史记防传云天尚不全故世为屋不成三瓦而陈之注陈犹居也
　　吴旦生曰东园客谈云予家有堂名乐全虞奎章为予记之翰林陈众仲有能守不成三瓦戒乐全长得保天钧之句众未解三瓦询之云出史记防传褚先生曰天尚不全故世为屋不成三瓦而陈之徐广注一云为屋成欠三瓦而栋之余按陈训居南村引之似无义后观东园乃其家所自记则陈字徐注作栋其义益显故喜而详録之成化中吴克温次吴匏庵板屋韵云何必大厦成而后虚三瓦
　　踯躅
　　达白野春日次韵云踯躅花深啼杜宇鸬鷀滩暖聚王余
　　吴旦生曰韩退之诗踯躅闲开艶艶花王荆公诗亦见旧时红踯躅陆放翁诗宻叶深深踯躅红盖杜防花又名红踯躅王建宫词云勅赐一窠红踯躅谢恩未了报花开盖为宫禁所重如此花小而红此为川防故可贵洪景卢谓是今映山红恐未必然今江南山谷中红紫二色花大单瓣乡人但称映山红采作樵蘓奚足贵也
　　古今注云羊踯躅花黄羊食之则死羊见之则踯躅分散故名羊踯躅花史云羊啮草朩其处不生独悮食此花则踯躅以死
　　朩犀
　　贡仲章秋日即事诗官冷乆无金马梦院深惟有朩犀香
　　吴旦生曰按桂曰朩犀以朩纹理如犀也字从犀牛之犀俗作樨字非是张思亷诗朩樨花开秋可怜则失攷矣
　　江东曰岩桂【杨升庵云尸子春华秋英曰桂王维诗人间桂花落夜静春山空秋花者乃朩犀岩桂耳】湖南曰九里香【宋王以宁道中闻九里香花诗云何许緑裙红帔客御风来献返魂香】
　　三伏八分
　　贡性之诗葛巾白苎消三伏茧纸乌丝窎八分
