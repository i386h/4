<!-- { "loadSidebar": true } -->
　　歴代诗话巻八
　　钦定四库全书
　　歴代诗话巻九
　　归安吴景旭撰
　　乙集中之上
　　楚词
　　天问
　　朱子辨证曰古今说天问者皆本山海经淮南子今以文意考之疑此二书皆縁天问而作
　　吴旦生曰离骚启九辨与九歌兮夏康娱以自縦九辨九歌皆禹乐也天问启棘宾商九辨九歌注棘当作梦商当作天以篆文相似而误是也据天问之意但谓启梦宾于天得二乐而山海经以为上三嫔于天得九辨九歌又以西南海之外有人曰夏后开珥蛇乗龙胡元瑞谓此本离骚天问二章之説而譌者乃信朱子为不诬矣
　　史记云禹乃兴九招之乐帝王世纪云启升后十年舞九韶竹书云夏后开舞九招艾轩谓劝之以九歌即九招之乐按吕氏春秋帝喾作九招而帝舜修九招也
　　焦氏笔乗云离骚启九辨与九歌兮即后之九歌九辨皆原自作无疑王逸因夏康娱以自縦之句遂解九歌为禹不知时事难于显言乃托之古人此诗人依仿形似之语耳不然则上所谓就重华而敶词岂真有重华可就耶
　　陈深云天问发难至千五百言书契以来未有此体原创为之先儒谓其文义不次乃原杂书其壁而楚人辑之今读其文章句之短长声势之诘崛皆有法度似作也非辑也屈子以文自圣且在无聊何之焉而不为作也尝爱曽子问五十余难亦至奇之文说者乃曰非曽不能问非孔不能答非也礼家托于曽孔以尽礼之变耳抑独出于曽氏之门乎何文之辩而理也
　　夜光
　　天问有云夜光何德死则又育厥利维何而顾菟在腹吴旦生曰皇甫谧年厯云月羣隂之宗光内日影以宵曜名曰夜光广雅云夜光谓之月王逸注言月中有菟何所贪利居月之腹而顾望乎朱晦翁云菟与兔同世俗桂树蟾兔之传其惑久矣或以为日月在天如两镜相照而地居其中四旁皆空水也故月中微黒之处乃镜中大地之影畧有形似而非真有是物也【按晦庵所引乃沈存中之言也存中又言月本无光日耀之乃光光之初生日在其傍故光侧而所见才如钩耳日渐逺则斜照而光稍满对照则正圆也】
　　酉阳杂俎云佛言须弥山南面有阎扶树月过树影入月中或言月中蟾桂地影也空处水影也王荆公云月中彷佛有物乃山河影也东坡鉴空阁诗明月本自明无心孰为境挂空如水鉴写此山河影妄云桂兔蟇俗説皆可屏据此则晦庵之辨为有理楚辞作此説何耶
　　按晋志云羲和占日常仪【音蛾】占月区车占星登真隠诀云上真之道七郁仪奔日文为最结隣奔月文为次郁仪者羲和也结隣者嫦娥也唐麟德殿东有郁仪结隣楼李肇韦执谊所记皆书隣为麟程太之曰当作隣上清紫文黄庭经又作结璘张平子云羿请无死之药于西王母羿妻姮娥窃之以奔月是谓蟾蜍搜神记作蟾蠩纬书云嫦娥小字纯狐小説家又谓广寒清虚之府皆可笑
　　羿
　　天问云帝降后羿革孽夏民
　　吴旦生曰羿称善射弑夏后相此书所谓有穷后羿是也然按说文羿帝喾时射官又山海经尧时十日并出尧命羿射其九合观数代若不一其人者则知羿乃射官故世有其称也
　　朱晦翁云按此十日本是自甲至癸耳而传者悮为十日并出之说杨升庵云古传言羿射日落九乌乌最难射一日落九乌言射之捷也而后世不得其说者遂以为射九日矣
　　铄金
　　惜诵云故众口其铄金兮初若是而逢殆
　　吴旦生曰王勉夫谓补引邹阳众口铄金积毁销骨之语在后岂应引证不知在楚人之前尝有此语矣观邓析子曰古人有言众口铄金三人成虎邓析春秋鲁定公时人邓谓古人有言则此语又见于邓之先矣补引汉人语是未见邓析子书耳且在邹阳之前张仪亦尝有此语其后李善注文选邹阳语引国语伶州鸠众心成城众口铄金要未为广论衡曰众口铄金口者火也在五行二曰火五事二曰言言与火直故云铄金
　　风俗通云俗说有美金在此众人咸共诋訿言其不纯卖金者欲其售因取锻烧以见真此谓众口铄金
　　欸
　　九章涉江云乗鄂渚而反顾兮欸秋冬之绪风步余马兮山臯低余车兮方林
　　吴旦生曰杨升庵谓欸即唉从欠从口如叹与叹欬与咳歗与啸实一字耳尸子禹有进善之皷备讯唉也韦孟诗勤唉厥生史记范増撞破玉斗曰唉方言南楚谓然曰唉余谓此朱晦庵之语悮看説文而强合之也按説文唉譍也亚改切又焉开切欸訾也乌开切又凶戒切解作唉非是盖説文业早辨之矣安得谓说文二字音义并同以悮后人哉方言欸然也南楚凡言然者曰欵或曰则方言亦作欸字楚辞注欸叹声
　　注绪风余风也顾回澜云绪风相续不断风也谢灵运诗初景革绪风用楚辞语按风孚金切古每与心林淫音为韵如今之侵韵毛诗凄其以风与实获我心叶鸩彼晨风与郁彼北林叶其为飘风与祗搅我心叶如彼遡风与民有肃心叶庄子蚿怜蛇蛇怜风风怜目目怜心枚乗七发梧桐并闾极望成林众芳纷郁乱于五风相如长门赋天飘飘而疾风与神怳怳而外淫叶蔡邕诗君子博文贻我德音辞之集矣穆如清风据此则古韵皆作孚金切而无作方中切者惟贾谊惜誓右大夏之遗风与天地之圜方叶乃是孚光切意至汉去古音渐逺转而为孚光切之音渐复转而为方中切之音如今之读耶
　　舲
　　涉江篇乗舲船余上沅兮齐吴榜而击汰
　　吴旦生曰舲音零船有牕牖曰舲字学集要云舟有牕者亦作舲当亦取牕櫺之义耶王维诗击汰复扬舲全用其语
　　橘颂
　　橘颂云受命不迁生南国兮深固难徙更壹志兮吴旦生曰考工记鸜鹆不逾济橘逾淮而北为枳地气然也晏子橘生于淮北为枳水土异也説文橘果名出江南诸处在在有之南中尤胜长笺云橘逾淮而化为枳故曰江南因其不可移故屈平有橘颂以自况余按屈虽颂橘之根叶华实而义兼比赋故篇内以不迁难徙为言耳朱子编楚辞后语坡公他词皆不取惟録服胡麻赋以为近于橘颂
　　黄棘
　　悲回风云借光景以往来兮施黄棘之枉策
　　吴旦生曰解者谓以棘为策取其芒刺则马伤深而行愈逺余以棘刺岂堪鞭骑其说不通薛符溪云秦楚尝盟于黄棘后懐王再防武关遂被执是黄棘之盟楚祸所始朱子以黄尘荆棘解之缪矣




　　歴代诗话巻九
　　钦定四库全书
　　歴代诗话巻十
　　归安吴景旭撰
　　乙集中之下
　　楚辞
　　九阳
　　困学纪闻云吕氏春秋禹南至九阳之山羽人祼民之处不死之乡此屈子逺游所谓仍羽人于丹丘兮留不死之旧乡朝濯发于旸谷兮夕晞余身于九阳
　　吴旦生曰王伯厚引此以证不死之乡则可盖九阳谓日也山海经墨齿之北曰旸谷上有扶桑十日所浴居水中有大木九日居下枝一日居上枝仲长统诗云沆瀣当餐九阳代烛【春秋元命苞云阳成于三故曰中有三足乌】
　　营魄
　　逺游篇载营魄而登霞兮淹浮云而上征【霞古遐字借用】吴旦生曰按王莽传人民正营正音征汉书钟离意上疏曰不胜愚戆征营辠当万死征营不自安也江淹倡妇自悲赋伤营魄之巳尽陆机诗营魄懐兹土谢灵运诗得以慰营魄此与屈子逺游所云魂营营而至曙同一义也陆倕思田赋作魂焭焭以至曙又按王粲大暑赋起屏营而东西欲避之而无方陆机诗营道无烈心注云营营道路也石崇诗伫立以屏营【古隽考畧云屏营音平盈作丙荣悮】注云回行貌此与屈子九章所云魂识路之营营同一义也注云精灵主行往来数也
　　焦弱侯云老子营魄抱一能无离乎营如经营屏营怔营皆不安之意犹云魂魄不安也意云以不安之魄而欲抱守真一能保其不离乎
　　朱晦翁云屈子载营魄之言本于老氏而扬雄又因其语以明月之盈阙其所指之事虽殊而立文之意则一顾为三书之解者皆不能通其说今合而论之庶乎其足相明也盖以车承人谓之载古今之通言也以人登车亦谓之载如汉纪云刘章従谒者与载韩集云妇人以孺子载皆此意而三子之言其字义亦如此也但老子屈子以人之精神言之则其所谓营者字与荣同而为晶明光炯之意其所谓魄则若予所论于九歌者耳扬子以日月之光明论之则固以月之体质为魄而日之光耀为魂也以人之精神言者盖以魂阳动而魄隂静魂火二而魄水一故曰载营魄抱一能勿离乎言以魂加魄以动守静以火迫水以二守一而不相离如人登车而常载于其上则魂安静而魄精明火不燥而水不溢固长生久视之要诀也以屈子无滑而魄虚以待之之语推之则其意当出此矣其以日月言者谓日以其光加于月魄而为之明如人登车而载于其上也故曰月未望而载魄于西既望则终魄于东其遡于日乎言月之方生则以日之光加被于魄之西而渐满其东以至于望而后圜及既望矣则以日之光终守其魄之东而渐亏其西以至其晦而后尽盖月遡日以为明未望则日在其右既望则日在其左故各向其所在而受光如民向君之化而承俗也三子之言虽为两事而所言载魄则其义同故丹经歴术皆有纳甲之法互相资取以发明盖其理不异也
　　卫
　　逺游云左师使径待兮右雷公而为卫
　　吴旦生曰卫音越范灵帝賛微亡备兆小雅尽缺麋鹿霜露遂栖宫卫曹嘉赠石崇诗入仕于皇阁出则登九列畴昔谬同位情至过鲁卫皆音越又按卫亦读意张华尚书令箴法制不修不长厥裔尚臣司台敢告侍卫如此音读则上句路曼曼其修逺兮徐弭节而髙厉亦可如字叶
　　卜居
　　朱文公曰屈原哀悯当世之人习安邪佞违背正直故阳为不知二者之是非可否而将假蓍以决之遂为此辞发其取舍之端以警世俗说者乃谓原实未能无疑于此而始将问诸卜人则亦悮矣
　　吴旦生曰陈第言旧説原悯世之违正习邪故假卜以警俗非真有疑而问也按离骚索琼茅以筳篿兮命灵氛为予占之又曰巫咸将夕降兮懐椒糈而要之皆卜居之意原犹以为未尽也故八设条目以行之必不能兼事之必致相反者决去就定従违且以见已之廉贞不以见弃而悔改也余窃以原卜居之意又不止于此盖原之所谓居非宫室之搆造也亦非世涂之栖息也直是其安身立命处故离骚凡二千四百九十二言而以一居字结之吾従彭咸早已自卜余知其居久在香蓠芳桂丛中矣
　　宋玉宅
　　李君翁诗话曰宁诛锄草茅以力耕乎诗人皆以为宋玉事岂卜居亦宋玉拟屈原作耶庾信哀江南赋云诛茅宋玉之宅
　　吴旦生曰晁无咎谓大招古奥疑是原作焦弱侯谓九辩皆自为悲愤之言絶无哀悼其师之意即原自作余殊服此二言因攷班固汉志曰屈原赋二十五篇韩愈诗曰离骚二十五王逸序天问曰屈原凡二十五篇洪兴祖之论逺游曰离骚二十五篇今楚辞所载止二十三篇是并大招九辩而为二十五也君翁反以卜居为玉作何耶
　　按范石湖吴船録云秭归县传为宋玉宅杜子美诗宋玉悲秋宅谓此县傍有酒垆或为题作宋玉东家又唐余古渚宫故事云庾信因侯景之乱自建康遁归江陵居宋玉故宅宅在城北三里故其赋曰诛茅宋玉之宅穿径临江之府老杜送李功曹归荆南云曽闻宋玉宅每欲到荆州是也李义山亦云却将宋玉临江宅异代仍教庾信居
　　渔父
