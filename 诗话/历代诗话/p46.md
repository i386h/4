<!-- { "loadSidebar": true } -->
　　羣山万壑赴荆门生长明妃尚有村【王氏曰荆门旧有明妃村呉氏曰此専言明妃事也】一去紫台连朔漠独留青塜向黄昏【上句起第三聫上句下句起三聫下句紫台汉宫名言明妃入汉宫而后嫁于逺而卒死于逺也】畵图省识春风靣环佩空归月夜魂【上句承二聫上句而言明妃去矣惟见畵图下句承二聫下句而言明妃死矣惟于月下想其魂之归也惟其去紫台所以有畵图可省惟其有塜所以归夜月之魂交互曲折各尽其妙耳】千载琵琶如解语分明哀怨曲中论【此结起句以终其意】
　　其四　蜀主庙　【节节生意格】
　　蜀主窥呉幸三峡崩年亦在永安宫【王氏曰此咏刘备也永安宫在三峡之地】翠华想像空山里玉殿虚无野寺中【上句言英灵犹在下句言寺犹在也王氏曰山有卧龙寺先主之祠庙在焉】野庙松杉巢水鹤嵗时伏腊走村翁【上句承上聮下句言之野庙即先主之祠也】武侯祠屋长邻近一体君臣祭祀同
　　其五　孔明庙　【抑扬格】
　　诸葛大名垂宇宙功臣遗像肃清髙【邹氏曰此専指诸葛也】三分割据纡筹防万古云霄一羽毛【诸葛之才本可以兼天下今三分割据不得展其才虽纡筹防而名之垂宇宙自若也万古云霄即宇宙也羽毛之在云霄即肃清髙也上句少抑下句即扬以应起句】伯仲之间见伊吕指挥若定失萧曹【言诸葛在伊吕之间指挥若定虽萧曹之智谋亦失之矣】运移汉祚终难复志决身殱军务劳
　　【呉氏曰此五首以咏懐古迹为题大防皆叙古迹而咏懐亦是伤感之意】
　　愁
　　【句法皆峻峭山谷机局多如此】
　　江草日日唤愁生【草之生喻愁之多唤字妙】巫峡泠泠非世情【巫峡阻险水之泠泠岂世之情防】盘涡鹭浴底心性【洁身于险阻何自苦】独树花发自分明【章美于荣枯欲何伤】十年军马暗南国【暗字好】异域宾客老孤城渭水秦川得见否人今罢病虎纵横
　　【已上十五首按诗宗云且如看杜诗自有正法眼藏毋为旁门邪论所惑今于集中取其铺叙正波澜濶用意深琢句雅使事当下字切五七言律十五首学者不可草草看过如此去看古人诗胸中所阅义理既多则知近世诗格卑气弱莫能逃矣】
　　秋兴【七首】
　　其一　【接项格】
　　玉露凋伤枫树林巫山巫峡气萧森【呉氏曰此第一句以起第三聮兴第二句以起第二聮兴也玉露言秋露白也枫树凋伤言秋之深也巫山以山言巫峡以水言萧森以山水之气言皆秋深之景物也】江间波浪兼天涌塞上风云接地隂【江间即巫峡兼天涌接地隂山水之气萧森也此景物接第二句也】丛菊两开他日泪孤舟一系故园心【甫居防州二年见菊之开者二次皆为他日伤感之泪也凡遇秋景惨澹人情孰不思归然甫在夔州巫峡时虽值秋深而世之阻隔于兵戈故心常念故园而反为孤舟所系也非孤舟能系奈阻隔于兵戈无由到故园矣】寒衣处处催刀尺白帝城髙急暮砧【催刀尺急暮砧皆秋深之景以结第三聮并起句之意白帝城在巫峡之上以结第二句之意也邹氏曰因言寒单而有刀尺暮砧之事】
　　其二　【交股格】
　　夔府孤城落日斜毎依北斗望京华【第二句交股起后二聮长安有北斗城又指北斗言依者不逺也又言依北斗为标凖而望京华也】聴猿实下三声泪奉使虚随八月槎【上句应第一句聴猿夔府事也下句应第二句奉使京华事也思长安之深故聴猿而至下泪思君之深故乗槎而今虚随聴猿三声必下泪奉使八月而乗槎此对其意之虚实非对其字者也】畵省香炉违伏枕山楼粉堞隠悲笳【上句言夔府长安之相违也下句指夔府孤城之女墙也悲笳之声隠于女墙此城中落日之时也】请看石上藤萝月已映洲前芦荻花【结第一句之意也首言落日斜此言月映洲前日月相催起结相应此时之兴何如防】
　　其三　【纎腰格　又名开阖格】
　　千家山郭静朝晖日日江楼坐翠微【邹氏曰此诗前四句一意后四句一意亦有相续起句之意隠而不觉耳翠微非可坐盖坐江楼而对翠微也】信宿渔人还泛泛清秋燕子故飞飞【此皆应起聮二句之意而亦托兴于无聊再宿为信以旧为故只此二字可见其毎日坐江楼也渔人泛泛燕子飞飞皆江楼所见托物以喻巳也】匡衡抗防功名薄刘向传经心事违【甫意自谓非不欲如匡衡抗疏奈我之功名薄何非不欲如刘向传经奈我之心事违何此二句虽以兴转然亦因前四句而发矣】同学少年多不贱五陵衣马自轻肥【甫之同学虽贵又不如甫之卒致髙位比之刘向軰而反毎日坐江楼然彼之富贵自若而此穷困自如人何以系累予防此二句实结第二聮之意要知前四句既言无聊后四句复言无聊也呉氏曰兴者既言他物以引起所咏之词而申其意公在夔府因秋之景物时事以起兴而歌八章此三章皆言夔府以寓其伤已云尔】
　　其四　【双蹄格】
　　闻道长安似奕碁百年世事不胜悲【王氏曰此统咏长安起句乃一篇之大意后六句无非发明悲字之意二句虽各异事而意实相承邹氏曰第一句起第二聮意第二句起第三聫意也】王侯第宅皆新主文武衣冠异昔时【王氏曰此应前二句悲字之意邹氏曰此二句应第一句之意也又王侯第宅文武衣冠公言长安之事而曰皆新主异昔时则见第宅衣冠之似奕碁矣】直北闗山金鼓振征西车马羽书驰【邹氏曰此二句应起聮二句之意直北金鼓征西羽书应百年世事不胜悲者也】鱼龙寂寞秋江冷故国平居有所思【此结前六句之意以鱼龙寂寞譬君臣乱离平居有所思者亦思此而已上句虽譬词而实所谓归题下句虽思此而实闻道之言其首尾相贯如此】
　　其五　【续腰格】
　　蓬莱宫阙对南山承露金茎霄汉间【王氏曰此诗正作起句三字比而兴也承露盘蓬莱宫有之天子在长安而有此事】西望瑶池降王母东来紫气满函闗【王氏曰直叙蓬莱之事比之天子皇后也昔者闗令尹见紫气满函闗曰必有圣人过后见老子骑青牛度闗周穆王宴瑶池在西故耳上句言君见臣下句言臣见天子皆蓬莱宫之事】云移雉尾开宫扇日绕龙鳞识圣顔【王氏曰上言君见臣下言臣见天子】一卧沧江惊嵗晩几回青锁防朝班【对结此二句始言长安前六句特言蓬莱之事以喻长安之事邹氏曰虽在蓬莱今则沧江矣】
　　其六　【首尾互换格】
　　瞿唐峡口曲江头万里风烟接素秋【呉氏曰瞿塘在峡口曲江在长安此之去彼万里之遥此言夔府之接长安因第一句带第二句之意正所谓变中之不变也】花蕚夹城通御气芙蓉小苑入边愁【此言曲江之地势宫苑如此花蕚芙蓉曲江之苑名也通御气入边愁言素秋之景致也】珠帘绣柱围黄鹄锦缆牙樯起白鸥【此言曲江之景防华如此昔时有之而今则无矣应在下句】回首可怜歌舞地秦中自古帝王州【回首縂言上六句歌舞地指中四句见其兴替如此秋兴之不浅也邹氏曰上句应起聮下句应二聮盖歌舞地指曲江也惟有风烟而无繁华故云可怜也】
　　【其七载壬集朩天禁语中】
　　其八　【单蹄格】
　　昆吾御宿自逶迤紫阁峯隂入汉陂【吴氏曰此言二苑而后及于紫阁峯与渼陂之事】红稻啄残鹦鹉粒碧梧栖老鳯凰枝【此错综句法上句昆吾之物下句长安之物也】佳人拾翠春相问僊侣同舟晩更移【上句言宗御宿昆吾之时而佳人采拾翠草相问多少也下句言宗与贵妃诸臣放舟于渼陂而晩又移也观此二句其为淫乐可知矣】防笔昔曽干气象白头吟望苦低垂【昆吾御宿紫阁渼陂昔逰之地白头吟望甫之思逰也】
　　【呉氏曰四章縂言长安五章言蓬莱六章言曲江七章言昆明八章言昆吾御宿等景虽体制不同而末聫悉归已意盖不如此则无以见其自夔州而思长安因秋之日托物起兴也读之使人自健羡】
　　吹笛　【应句格正中之变】
　　吹笛秋山风月清谁家巧作断膓声【王氏曰此二句一篇之主明出风月二字以贯二聫谁家二字以贯三聫正此局也】风飘律吕相和切月傍闗山几处明【此应起聫第一句也】铁骑中宵堪北走武陵一曲想南征【此应起聫第二句也】故园杨柳今揺落何得愁中却尽生【此縂结上六句曲名折杨柳】
　　送韩十四归江东省亲　【开合格变中之变】
　　兵戈不见老莱衣叹息人间万事非【王氏曰兵戈阻隔父子相离人间万事非矣尚安得舞斑衣以娯亲也呉氏曰此因韩之省亲而有感也】我巳无家寻弟妹君今何处访庭闱【此承上二句而言兵戈之阻隔也呉氏曰言何处二字以问之第三聫正答此问也】黄牛峡静滩声转白马江寒树影稀【此访庭闱处也呉氏曰此应上问云耳】此别相期各努力故乡犹恐未同归
　　燕子来舟中　【开合变格变中之不变】
　　湖南为客动经春燕子啣泥两度新【王氏曰此诗以燕子之飘泊比巳之飘泊上句以人言下句以物言】旧入故园还识主如今社日逺看人可怜处处巢居室无异飘飘老此身【比兴兼有老一作托】暂语船樯还起去穿花渡水益沾巾【此始见舟中所作甫因为客于外因见燕子而思昔在故园燕子亦在故园人物之情初非相逐此合而结之】
　　十二月一日作
　　即看燕子入山扉岂有黄鹂厯翠微【此作第三聫意】短短桃花临水防轻轻柳絮防人衣【此作第七句意亦粘起聫所以入山扉者以其有桃花所以厯翠微者以其有柳絮然腊月岂有是防前有即看后有春来他日等语则非指今日矣】春来凖拟开懐乆老去亲知见面稀【此上句应前四句】他日一杯难强进重嗟筋力故山违【王氏曰上句结凖拟开懐之意而实二聫他日与春来也下句结老去见面稀之意此四句縂结前四句】
　　登髙　【句应句格】
　　风急天髙猿啸哀渚清沙白鸟飞廻【此上句起二聫上句言山中所见景物下句起二聫下句言江中所见景物】无边落朩萧萧下不尽长江滚滚来【应起聫登髙而言此者盖俯视之也前四句以景物言】万里悲秋长作客百年多病独登台【上句起后聫上句下句起后聫下句】艰难苦恨防霜鬓潦倒新亭浊酒杯【结此二句应上二句后四句以人事言】
　　奉使蜀州柏别驾将中丞命赴江陵起居卫尚书太夫人因示从弟行军司马佐　【叙事格正中之变】
　　中丞问俗画熊频爱弟传书彩鹢新【上句言中丞下句言别驾将丞命也汉官制曰丞相车以画熊为饰】迁转五州防御使起居八座太夫人【上句言中丞赴江陵也下句起居衞尚书夫人也此四句将物言人事也】楚宫腊送荆门水白帝云偷碧海春【上句言江陵之景楚宫在江陵下句言此处景】与报恵连诗不惜知吾斑鬓縂如银【寄从弟位以恵连比弟也】
　　诸将【五首】
　　其一　【结上生下格】
