<!-- { "loadSidebar": true } -->
　　吴旦生曰越草名蒲属可缉为布越絶书白越细布也后汉马后传白越三千端潜夫论葛子升越筒中女布盛之荆州记秭归县室多幽闲其女尽织布至数十升谓之升越
　　荀子货财粟米者彼将日月栖迟薛越之中野我今将蓄积并聚之于仓廪贾闰甫谓李密云民以食为天而有司曽无爱惜屑越如此通鉴注屑越犹言狼籍而弃之也薛越注不解今知皆草也谓其弃于草间
　　吴钩
　　左思吴都赋吴钩越棘
　　吴旦生曰吴越春秋阖闾作金钩有人杀其二子以血衅金遂成二钩献于王王举众钩示之何者是也钩师呼二子之名曰吴鸿扈稽我在于此二钩飞着父之胸王大惊此所谓吴钩也玉堂闲话云吴钩者刀弯故名今南蛮名之曰葛党刀此则以吴钩为刀矣杜子美诗含笑看吴钩注云吴王剑名鲍昭诗锦带佩吴钩注云剑类此又以吴钩为剑矣然观李益诗腰悬锦带佩吴钩【全用鲍昭句】李涉诗腰佩吴钩位飞将韩翃诗结东佩吴钩李白诗吴钩双雪明按此皆言佩环之类非刀剑也吴越春秋薛烛善相剑越王取纯钩示之烛曰观其文如列星之行此纯钩也然则作剑用者宜举纯钩不宜举吴钩尔
　　猩猩
　　左思吴都赋猩猩啼而就擒笑而被格
　　吴旦生曰周礼王防狌狌若黄狗人面能言【一作生生】山海经狌狌知人名其为兽如豕而人面礼记猩猩能言不离走兽尔雅猩猩小而好啼广志云猩猩似狟声如小儿啼不闻其言出交阯封溪县水经注云武平封溪县有兽曰猩猩猿形人面容顔端正善与人言音声妙丽如妇人对语闻之无不酸楚孙卿子云猩猩能言笑亦二足无尾吕氏春秋云肉之美者猩猩之唇淮南子云归终知来猩猩知往郭璞讃云能言之兽是谓猩猩厥状似猴号音若嘤
　　周礼王防费费其形人身反踵自笑笑则上唇翕其目食人注费费曰枭羊张衡图云枭羊喜获先笑后悲汉书注云嘄阳费费也扬雄羽猎赋蹈飞豹羂嘄阳山海经枭阳国在北胊之西其为人人面长唇黒身有毛反踵见人笑亦笑左手操管注云海内经谓之贑【音感】巨人今交州南康郡深山中皆有此物也南康有贑水以有此人因以名水郭璞讃云狒狒怪兽被发操竹获人则笑唇蔽其目终亦号跳反为我戮物类相感志云狒狒出西南蛮本草云宋建武中安昌县主簿韦文礼进雌雄二头帝曰闻能负千钧何能致之彼土人丁銮进曰见人喜笑则上唇掩其目人以钉钉着额上任其奔驰候死而取之按广韵作□说文作周成王时州靡国献尔雅作狒玉篇音扶沸反李贺诗作许浑诗又作
　　巴蛇
　　左思吴都赋屠巴蛇出象骼
　　吴旦生曰楚辞一蛇吞象厥大何如山海经巴蛇吞象三嵗而出其骨君子服之无心腹之疾浔江记羿屠巴蛇于洞庭其骨若陵故曰巴陵则知古人下笔即一屠字亦必有出也
　　宿
　　左思吴都赋思假道于丰隆披重霄而髙狩笼乌兔于日月穷飞走之栖宿
　　吴旦生曰此宿字音秀与狩叶乃是借韵耳搜采异闻録云二十八宿宿音秀若考其义则止当读如本义释名云宿宿也言星各止住其所也说苑辨物篇云天之五星运气于五行所谓宿者日月五星之所宿也避暑録话云二十八宿谓之舍或谓之宿宿者止其所居也论衡云二十八宿为日月舍犹地有邮亭为长吏廨矣晋天文志云四布于方各七为二十八舍据此则宿当音肃按史记律书注亦作秀肃二音隂符天发杀机移星易宿地发杀机龙蛇起陆又古语知星宿衣不覆观宿与陆覆叶则其音肃明矣
　　三江
　　左思吴都赋观鱼乎三江
　　吴旦生曰韦昭云吴松江钱塘江浦阳江郭璞云岷江浙江松江王安石云一江自义兴一江自毘陵一江自吴县顔师古云北江中江南江苏东坡云岷山之江为中江嶓冡之江为北江豫章之江为南江曽氏云北江中江皆禹所导南江乃其故道故经不之志吴地记云松江东北行七十里得三江口东北入海为娄江东南入海为东江并松江为三史记正义云三江者在苏州东南三十里名三江口一江西南上七十里至太湖名曰松江古笠泽江一江东南上七十里白蚬湖名曰上江亦曰东江一江东北下三百余里入海名曰下江亦曰娄江于其分处号曰三江口盖众说纷纷要当以此为正
　　緑醽
　　左思吴都赋飞轻轩而酌緑醽
　　吴旦生曰緑醽当作渌酃湘中记云衡阳县东有酃湖周二十里深八尺湛然緑色土人取以酿酒其味醇美晋武平吴始荐酃酒于太庙荆州记杜佑云衡州衡阳县汉酃地孟康云酃音零又云渌水出豫章郡康乐县其间有井官取水为酒与湘东酃湖年常献之世称酃渌酒邹阳酒赋云其品类则沙洛渌酃程乡若下
　　龙城録云魏徴能治酒有名曰醽渌翠涛常以大金甖内贮盛十年饮不败其味即世所未有太宗有诗赐公云醽渌胜兰生翠涛过玉薤公酿此酒得大宛之法司马迁所谓富人藏万石蒲萄酒数十嵗不败者乎
　　洗兵
　　左思魏都赋洗兵海岛刷马江洲
　　吴旦生曰说苑武王伐纣风霁而乗以大雨散宜生諌曰此非妖与王曰非也此天洗兵也六韬武王问太公辎车至轸何也对云洗甲兵也魏武兵要云大将将行濡衣冠是谓洗兵梁简文诗洗兵逢骤雨送阵出黄云杜子美洗兵马行安得壮士挽天河净洗甲兵长不用皆本周武语也裴行俭碑云洗兵诺真之水刷马草心之山直是脱胎左赋矣
　　二嬴
　　左思魏都赋亿若大帝之所兴作二嬴之所曽聆吴旦生曰虞喜志林秦穆公梦之天帝所奏钧天广乐赐以金策祚世之业当时有谚曰天帝醉秦暴金误陨石坠张衡西京赋昔者大帝恱秦缪公而觐之飨以钧天广乐帝有醉焉乃为金策锡用此土而翦诸鹑首【自井至栁谓之鹑首之次秦之分野】庾信哀江南赋以鹑首而赐秦天何为而此醉李商隠诗自是当时天帝醉不闗秦地有山河此则秦事也赵简子亦曽梦天帝奏钧天广乐而赵与秦同祖故云二嬴
　　余粮
　　野客丛书曰晋左思赋余粮栖畆而弗收后晋干宝宋刘裕皆有是语近时塲屋中用南史刘裕所言出处出余粮栖畆省题诗而不及左思是失所先后矣又考此语非始于思在思之前盖尝有是言矣观蔡邕集中胡公碑云余粮栖于畎畆知左思此语祖邕也
　　吴旦生曰观子思子云东戸季子之时道上雁行而不拾遗余粮宿诸畆首则知此语在汉以前有之何止左思魏都赋也
　　欧阳詹颂云賸【音盛】蔬云矗【音搠】以委圃余粮岳峙而栖畆注言如鸟之栖宿也
　　房子
　　左思魏都赋緜纩房子
　　吴旦生曰曹操夫人与杨彪夫人书送房子官绵百斤【古文苑作官锦悮】晋阳秋有司奏调房子睢阳绵武帝不许隋图经云常山髙邑县房子城出白土细滑膏润可以涂饰兼用之濯绵可致鲜洁一名赤石冈水经注云房子城西出白土细滑如膏可用濯绵色夺霜雪光彩鲜防异于常绵俗以为美谈言房子之纩也抑亦蜀之濯锦江矣嵗贡其緜以充御府梁元帝览赋飞新梅于倡粉拂轻絮于房绵
　　伙够
　　左思魏都赋繁富伙够非可单究
　　吴旦生曰方言齐宋之郊楚魏之际曰伙【音楇】陈涉世家云涉故人尝与庸耕者入宫见宫殿帷帐客曰伙颐涉之为王沈沈者注楚谓多曰伙颐广雅够多也今人谓多曰够少曰不够是也移音遘与究叶五臣注作平声读误
　　云防
　　潘岳籍田赋云防晻蔼
　　吴旦生曰注云防幡也司马相如上林赋载云防注云防罼也前有九流云罼之车按齐陈梁书仪卫有旄头云防宋志魏命晋王建天子旌旗置旄头云防徐广注云防疑是罼防诗序云齐侯田猎罼弋徐爰云天文毕昴之中谓之天街故车驾以罼防前引毕方昴员因其象星经昴一名旄头故使执之者冠皮毛之冠也沈约谓罼网旄头周礼不载此非古制然则所谓罼网即云防唐李乂诗丽日祥烟承防罼轻荑弱草借衣簮
　　脱膑
　　潘岳西征赋筑声厉而髙奋狙潜鈆以脱膑
　　吴旦生曰史称荆轲之客髙渐离变姓名以击筑事始皇乃置铅筑中击之王充论衡云渐离击筑击秦王中膑秦王病疮死此秦史所讳故史记不及载潘赋乃用论衡故实也狙伺候也脱膑言脱去王之膝盖也
　　野蒲
　　潘岳西征赋野蒲变而成脯苑鹿化以为马
　　吴旦生曰铣注谓赵髙欲为乱恐羣臣不听乃先设验以蒲为脯以鹿为马献于二世羣臣言蒲言鹿者皆隂诛之困学纪闻云指鹿束蒲髙欲愚其君而不能愚子婴古今注风俗通皆载蒲鹿二事自史记但载指鹿为马故今人知指鹿而不复知变蒲也【郑礼器注云赵髙欲作乱或以青为黒黒为黄民言従之至今语犹存也后汉崔琦对梁冀曰将使黄改色马鹿异形乎此语亦世罕知】
　　野客丛书云征有二义有征行有征伐文字中有以东征西征为名者不可不审如曹植东征赋崔骃徐干西征赋班固傅毅北征颂此皆述征伐之征非征行之谓也如袁宏班昭东征赋潘岳西征赋张纉南征赋班彪北征赋此正述征行之征非征伐之谓也
　　彪
　　潘岳秋兴赋班鬓彪以承弁兮素发飒以垂领
　　吴旦生曰五臣注彪发下垂貌李善注彪作髟音方料切庾信竹杖赋发种种而愈短眉髟髟而竞长说文彪白黒发杂也此即岳序春秋三十有二始见二毛邪按蔡邕书邕早丧二亲年逾三十巳见二毛王献之揽镜曰村野之人二毛俱催左思白发赋虽有二毛河清难俟
　　按周易巽为寡发释文云本作宣发黒白杂为宣考工记车人之事半矩谓之宣注头发皓落曰宣孔氏云风落树之华叶如人之少发
　　辍耕録云人之年壮而发斑白者俗曰算发以为心多思虑所致盖发乃血之余心主血血为心役不能上防乎发也本草云芜菁子压油涂头能变蒜发亦作蒜
　　枣李
　　潘岳闲居赋周文弱枝之枣房陵朱仲之李
　　吴旦生曰李善注周文房陵未详五臣注房陵县有李甚美仙人朱仲来窃食之其说皆不经按西京杂记云初修上林苑羣臣逺方各献名果异树有弱枝枣拾遗记云穆王东巡大骑之谷西王母与王共玉帐髙防进隂岐黒枣北极有岐峰之隂多枣树百寻枝茎皆空实长二尺核细而柔百年一实夫岐乃周文所居当指此也
　　荆州记云房陵有好李广志云有房陵李述异志云房陵定山有朱仲李园三十六所李尤果赋三十六园朱李是也山中有缥李大如拳者呼仙李李尤果赋如拳之李陆机果赋中山之缥李又云仙李缥而神李红傅李赋房陵缥青沈约咏李诗色润房陵缥味夺寒水朱【按房陵即今湖广郧阳府房县】
　　万夀
　　潘岳闲居赋昆弟斑白儿童稚齿称万夀以献觞咸一惧而一喜
　　吴旦生曰岳言家居之时奉其母以行乐而得称万夀者古人懽庆之际上下通称万嵗初无避讳不知何时始専为君之祝也冯驩烧债券民称万嵗蔺相如奉璧入秦左右皆呼万嵗韩非子巫觋之祝人曰使君千秋万嵗之声聒耳陆贾奏新语左右皆称善呼万嵗赵臣将兵助冯异军中皆称万嵗马援曰防被大恩纡被青紫吏士皆称万嵗耿恭于战围中拜井得泉众皆称万嵗冯鲂降羣盗赦其罪皆称万嵗吴良嵗旦王望请上雅夀掾吏皆称万嵗甘宁斩魏将还作鼓吹称万嵗急就章有名邓万嵗顔注云犹千秋耳
　　浪孟
　　词林海错曰潘岳赋防浪孟以惆怅若欲絶而复归注浪孟失志貌又大声也
