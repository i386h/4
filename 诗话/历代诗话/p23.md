<!-- { "loadSidebar": true } -->
　　禽经云朱鸢不攫肉朱鹭不吞鲤梁简文与刘孝仪令云鹢舟乍动朱鹭徐鸣诗义疏云楚威王时有朱鹭合沓飞翔而来舞
　　雅荷
　　朱鹭鱼以乌鹭何食食茄下
　　吴旦生曰乌字与雅同言朱鹭之威仪鱼鱼雅雅也说文茄芙蕖茎俗但借为蔬蓏名非本训也尔雅荷芙蕖其茎茄其叶蕸其本蔤其华菡萏其实莲其根藕其中菂菂中薏郭璞云蜀人以藕为茄张楫云茄音荷国风有蒲与荷樊光注尔雅引诗有蒲与茄扬雄反离骚云衿芰茄之緑衣注茄古荷字张衡西京赋蔕倒茄于藻井注茄藕茎也李白诗胡为啄我茄下之紫鳞金人萧真卿采莲曲云田田青茄荷艳艳红芙蕖
　　艾如张
　　乐府原题曰温子升辞云谁在闲门外罗家诸少年张机蓬艾侧结网槿篱边若能飞自勉岂为缯所纒黄雀傥为戒朱丝犹可延此艾如张之事也观李贺诗有艾叶緑花谁翦刻中藏祸机不可测似翦艾叶为蔽张之具也
　　吴旦生曰艾与刈同说文芟草也如读为而犹春秋星陨如雨也故古辞艾而张罗其意盖谓刈而张罗也按谷梁传艾兰以为防置旃以为辕门谓因搜狩以习武芟草以为田之大防是也若云张机蓬艾侧是以艾为蓬艾恐失本意
　　上之回
　　乐府解题曰汉武帝元封初因至雍遂通回中道后数游幸焉其歌称帝游石关望诸国皆美当时之事也吴旦生曰三辅黄图云回中宫史记秦始皇二十七年巡陇西北地出笄头过回中汉书文帝十四年十四万骑入萧闗杀都尉烧回中宫候骑至雍武帝元封四年冬行幸雍祠五畤通回中道遂北出萧关歴独鹿鸣泽又有三良宫相近
　　上邪
　　汉铙歌上邪其辞曰上邪我欲与君相知
　　吴旦生曰邪音移故邪与知叶何承天拟曲云上邪下难正悮作邪正之邪矣按尚书考灵耀云虚为秋候昴为冬期隂气相佐德乃不邪又星名归邪
　　梅花落
　　复斋谩録曰古曲有梅花落非谓吹笛则梅落诗人用事不悟其失耳渔隠樷话曰诗人因笛中有梅花落曲故言吹笛则梅落者甚众若以为失则梅花落之曲何为笛中独有之决不虚设也李白观吹笛诗何人吹玉笛一半是秦声十月吴山晓梅花落敬亭戎昱闻笛诗平明独惆怅飞尽一庭梅崔橹梅诗初开已入雕梁画未落先愁玉笛吹黄庭坚侍儿诗催尽落梅春已半更吹三弄乞风光泛观古人用事一律可见复斋之妄辩也
　　吴旦生曰梅花落自是笛中曲当以胡苕溪之说为正唐大角曲亦有大梅花小梅花等曲是也按鲍明逺梅花落曲中云念其霜中能作花露中能作实盖就二句中上句花字与上之嗟字叶下句实字忽复折入与下之日质字叶奇变不测
　　裲裆
　　琅琊王歌阳春二三月单衫綉裲珰
　　吴旦生曰释名衫芟也衫末无袖端也裲裆其一当胸其一当背也海篇作两当王筠咏裁衣云裲裆双心共一抹正谓此宋书薛安都脱兜鍪解所带铠惟着绛纳两裆衫驰入贼阵所向无当其锋者齐书文宣郊天阳休之为骁骑将军衣两裆用手持白棓议者服其达旷
　　企喻歌云齐着铁裲裆乃马上饰鞍之具
　　朩兰
　　沧浪诗评曰朩兰歌最古然朔气传金柝寒光照铁衣之类已似太白必非汉魏人诗也隠居诗话曰木兰诗有髙致世传为曹子建作似矣然其中云可汗大防兵汉魏时未有可汗之名不知果谁词也
　　吴旦生曰王弇州谓不必用可汗为疑朔气寒光致贬要其本色自是梁陈及唐人手段余观其叙事布辞苍拙近古决非唐手所及况魏太武时柔然已号可汗非始于唐也解者谓朩兰朱氏女今黄州黄陂县北七十里即隋朩兰县有朩兰山将军塜忠烈庙然据涌幢小品云隋炀帝时姓魏氏亳之谯人也従军一纪阅十八战除尚书不受归而改妆以事闻帝奇之欲纳诸宫中对曰臣无嫓君之礼以死誓拒廹不巳遂自尽追赠将军谥孝烈立庙嵗以四月八日致祭盖其生辰云
　　明驼
　　酉阳杂俎曰朩兰篇明驼千里脚多悮作鸣字驼卧腹不贴地屈足漏明则行千里
　　吴旦生曰太真外传上赐妃瑞龙脑十枚妃私发明驼使持三枚遗禄山明驼者腹下有毛夜能明日驰三百里杨升庵谓唐置驿有明驼使哥舒翰以白驼递而耕余博览乃以明驼使为异人也恐悮
　　汉书大月支出一封駞注脊上有一封李义山诗取酒一封駞

　　歴代诗话巻二十三
　　钦定四库全书
　　歴代诗话巻二十四
　　归安吴景旭撰
　　丁集中之上
　　古乐府
　　箜篌引
　　唐子西曰古乐府命题皆有主意后人用乐府为题者当代其人而措辞如公无渡河须作妻止其夫之词太白辈或失之
　　吴旦生曰古今注箜篌引即公无渡河霍里子髙妻丽玉所作子髙晨起刺船有白首狂夫被发提壶乱流而渡其妻随止不及遂溺死于是援箜篌鼓之作公无渡河之曲曲终亦投河死子髙还以声语丽玉丽玉以箜篌写其声曰箜篌引余观曹植云置酒髙殿上亲友従我游似言及时行乐又云久要不可忘薄终义所尤似及交情大非古辞之意李白有二篇一曰公无渡河乃言渡河事一曰箜篌引亦言交情此子西所谓失之也吴正子谓歴观前作大抵以箜篌引命题者不言叟溺以公无渡河命题者则及之皆不足语乐府矣
　　汉书祷祀太乙后土作坎侯坎声也使乐人侯调作之取其坎坎应节也因其姓命曰坎侯
　　古今韵防云汉武令乐人侯晖依琴造竷竷空侯也一名坎侯竷即古坎字野客樷书云坎国之侯名晖也
　　杨升庵曰当作空侯今作箜篌加竹赘矣其器只丝朩二物与竹了不相干大乐部空侯二十三弦在乐器中最大且髙凡琴瑟筝琵琶阮咸之属丝木相去皆未寸许惟空侯丝与朩相去逺声自空出空侯之名或因此
　　释名箜篌师延所作靡靡之音空国之侯所好也容斋随笔谓考侯国无名空者余以此言大是愦愦按乐府杂録云箜篌乃郑卫之音权舆也以其亡国之音故号空国之侯
　　陌上桑
　　乐府解题曰古辞日出东南隅照我秦氏楼旧说邯郸女子姓秦名罗敷为邑人千乗王仁妻仁后为赵王家令罗敷出采桑于陌上赵王登台见而恱之置酒欲夺焉罗敷善弹筝作陌上桑以自明不従按其歌辞称罗敷采桑陌上为使君所邀罗敷盛夸其夫为侍中郎以拒之与旧说不同若陆士衡扶桑升朝晖等但歌佳人好防与古调始同而末异
　　吴旦生曰吴兢以侍中郎之词与家令不合遂病之乐府原题云侍中郎汉官也恐仁为赵王家令后为汉侍中郎也余最喜乐府集有云大抵诗人感咏随所命意不必尽当其事所谓不以辞害意也且发乎情止乎礼义古诗之风也今次是诗益将体原其迹而以辨丽是逞约之以义殆有所未合而卢思道傅縡张正见复不究明更为祖述使若其夫不有东方骑不为侍中郎不作専城居乃得従使君之载欤如刘邈王筠之作蚕不饥日未暮亦安得徬徨为使君留哉萧防殷谋曽不足道而沈君攸所谓看金怯举意求心自可知亦庶几焉故秋胡妇曰妇人当采桑力作以养舅姑亦不愿人之金此真烈妇之词耳
　　王子乔
　　王弇州曰仙人有两王乔其一即太子晋其一栢人令天降玉棺者也杨升庵曰史记封禅书注引裴秀冀州记云缑氏仙人庙者昔有王侨犍为武阳人为栢人令于此登仙非王子乔也唐诗王子求仙月满台又云可怜缑岭登仙子犹自吹笙醉碧桃盖世以王侨为王子乔误也久矣胡元瑞曰汲冡书师旷称晋为王子故乐府称王子乔非姓王氏也乔当是晋别名惟为叶县令而飞鳬与为柏人令而食芝者则名姓俱同又同为令最易相乱非精加考核未易得之
　　吴旦生曰刘向列仙传云王子乔者周灵王太子晋也好吹笙作凤鸣浮丘公接以上升三十余年见者曰告我家七月七日待我缑氏山头果乗白鹤翔山头举手谢人而去为立祠于维氏山下据此则缑氏仙人庙乃太子晋事封禅注悮引入王伯侨之下而升庵反悮认为非王子乔也元瑞指出晋为王子而叶县柏人又有两人极为显著故弇州概称两王乔亦未安按海録碎事云一王子晋王乔二叶令王乔三服肉芝王乔皆神仙也
　　长歌行
　　沧浪诗评曰文选长歌行只有一首青青园中葵者郭茂倩乐府有两篇次一首乃仙人骑白鹿者仙人骑白鹿之篇予疑此词岧岧山上亭以下其义不同当又别是一首郭茂倩不能辨也
　　吴旦生曰观魏文帝所赋似拟仙人骑白鹿一首陆士衡所赋似拟青青园中葵一首其词意各合古辞而解题谓曹魏改奏晋陆士衡不与古文合何也岧岧山上亭以下细阅絶不相防严氏驳之有见
　　当
　　艺苑巵言曰古乐府悲歌可以当泣逺望可以当归二语妙絶老杜玉佩仍当歌当字出此用修引孟德对酒当歌云子美一阐明之不然读者以为该当之当矣大瞆瞆可笑孟德正谓遇酒即当歌也下云人生几何可见矣若以对酒当歌作去声有何趣味
　　吴旦生曰焦弱侯谓元美此言悮防用修之意矣用修正读当为平声如当时之当言人生对酒与当歌之时无几耳何尝作去声如当泣当归之当哉子美诗当亦作平声若如元美读不成诗矣
　　杜康
　　武帝短歌行何以解忧唯有杜康
　　吴旦生曰选注杜康或云黄帝时宰人号大谬盖古之造酒者武帝用东方生销忧唯酒之意故不言酒直言杜康耳束晳劝农赋盖田熟啖纡其腹而杜康咥其胄白乐天诗杜康能解闷潘佑诗直儗将心付杜康亦如刘白堕工酿东坡乃云独对红蕖倾白堕也【眉公笔记杜康泉在舜祠东庑下世传杜康用斯泉酿酒或以扬子江水并惠山泉称之一升重二十四铢是泉重二十三铢】
　　庄
　　王粲従军诗馆宇充里士女满庄馗自非圣贤国谁能享兹休
　　吴旦生曰五臣作音仇协韵李善注引肃肃兔罝施于中馗杨升庵谓作音求字从九从酋为是又说文馗音逵九逵道也似背故曰馗从九首一道为一首与同义而异音今人不识字皆従首悮矣升庵此说最当而正杨谓韵防支尤二韵通作馗恐未足以折升庵也
　　豫章行
　　乐府解题曰古辞今阙悮不传陆士衡泛舟清川渚伤离别言夀短景驰容华不久若曹植拟豫章行为穷达傅休奕苦相篇云苦相身为女言尽力于人终以华落见弃亦题曰豫章行
　　吴旦生曰乐府集谓豫章邑名汉南昌县隋为豫章有豫章江江连九江有钓矶陶侃少时尝宿此夜闻人唱声如量米者访之吴时有度支于此亡今考傅陆机辈所作多叙别离怨恨思即知豫章昔为华艳盛丽之区耳至唐杜牧诗尚过称其侈靡焉
　　董逃行
　　古辞言神仙事傅休奕九弈篇十六章乃叙夫妇别离之思非也
　　吴旦生曰乐府原题谓此辞作于汉武之时盖武帝有求仙之兴董逃者古仙人也后汉游童竞歌之终有董卓作乱卒以逃亡此则谣防之言因其所尚之歌故有是事实非起于后汉也余观别本逃一作桃梁简文行幸甘泉宫歌云董桃律金紫贤妻侍禁中似引董贤及子瑕残桃事终云不羡神仙侣排烟逐驾鸿皆所未详诗话又引汉武内传王母觞帝索桃七枚以四防帝自食其三因命董双成吹云和笙侑觞作者取此窃以乐府之题亦如关雎葛覃之类只取篇中一二字以命诗非有义也若以董字桃字泥其义此与作铙歌巫山髙杂以阳台神女之事君马黄但言马者其荒陋一也蔡寛夫所云乌生八九子但咏乌雉朝飞但咏雉鸡鸣髙树巅但咏鸡大抵类此而甚有相府莲讹为想夫怜杨防儿讹为杨叛儿者矣
　　七十二
