<!-- { "loadSidebar": true } -->
　　吴旦生曰观遯斋之意以为今人求其大可容印者谓之通印子鱼此亦传闻之悮而容斋反以通应庙之说为是妄増余按泊宅篇云兴化军子鱼惟通应大师庙前者最矣世称通应子鱼而东坡乃作通印子鱼恐悮又麈史云子鱼长七八寸濶三二寸许剖之子满腹冬月正其佳时莆田迎仙镇乃其出处予按部过之驿左有祠谓之通应祠下有水曰通应溪潮汐上下土人以咸澹水不相入处鱼最美比见士人诗悮曰通印据此则按部时实履之言遯斋亦未可非
　　渔隠樷话云韩子苍谢寄子鱼诗驿骑驰书自海傍开篮剰喜子鱼香红螺紫蛤俱羞避独许渠侬近酒觞子鱼味咸止可噉水饭若作酒品之物殊无风味
　　汉人语
　　石林诗话曰荆公诗用法甚严尤精于对偶尝云用汉人语止可以汉人语对若叅以异代语便不相类如一水防田将緑绕两山排闼送青来之类皆汉人语也吴旦生曰野客樷书亦谓防田排闼皆西汉语也余按此两语公尝题金陵壁上指示山谷盖得意之句他如草深留翠碧花逺没黄鹂人只知翠碧黄鹂为精切不知是四色也自喜田园归五柳最嫌尸祝扰庚桑人亦知栁对桑为的不知以十千数之庚亦是数也皆足见其铢两
　　搏黍舂锄
　　荆公题王昻霄水亭云萧萧搏黍声中日漠漠舂锄影外天
　　吴旦生曰按搏黍黄鹂也王伯厚谓演蕃露以搏黍为鸎不知何出盖未攷国风葛覃注耳诗疏云黍方熟时鸣于桑间方言云齐人谓之博黍杨升庵云今之布谷也布博声相近此乌当名博谷余据此则搏音博音无疑乃升庵经说部谓抟黍音团黄鸟也何无画一之见与【韵府鸟名布谷也扬雄传注布谷一名买防盖闻其声则思买防锸以布谷也其声曰家家撒谷又云脱却破袴东坡诗南山昨夜雨西溪不可渡渡邉布谷啼劝我脱布袴不辞脱袴溪水寒水中照见催租瘢】
　　按舂锄鹭也尔雅鹭舂锄亦取其鹭之行步方言齐鲁之间谓之舂锄海録碎事云步于浅水好自低昻故曰舂锄格物论云鹭鸶一名舂锄林栖朝出捕鱼夜宿其处正指此也乃月令广义引此入春令中悮作春锄可笑
　　果下骝
　　王荆公诗呼僮羁我果下骝欲寻南冈一散愁
　　吴旦生曰汉书昌邑王贺召皇太后果下马乘之魏志濊国果下马汉桓时献之注曰髙三尺乗之可于果树下行顔氏家训云周正为宣城王所爱给一果下马盖濊国所出也北史尉景有果下马文襄求之不与神武责文襄而杖之述异记云汉乐浪郡出果下马髙三尺虞衡志云德兴产果下小驷以泷水者为最髙不逾三尺骏者有两脊骨一统志云果下马出今罗定州李长吉诗吾闻果下马羁防任蛮儿元微之诗果下翩翩紫骝好欧永叔诗犹得追闲果下骝陈后山诗惜子翩翩果下驹【海录碎事云果下牛出广州以其库小可行果树下今之防牛是也述异记云日南郡出果下牛髙三尺】
　　子耶
　　王荆公诗洲逈藏迷子溪深碍若耶
　　吴旦生曰建康西南十里有迷子洲按字书谓父曰耶于遮切古乐府不闻耶娘唤女声杜诗耶娘妻子走相送又见耶背面啼何尚之戏王绚【彧之子】曰耶耶乎文哉绚对曰尊者之名安得为戏亦可道草翁之风必舅【翁指尚之舅指何偃】又费旭诗不知是耶非殷芸诗飃飏云母舟简文帝笑曰费既不识其父殷又飃飏其母据此则耶乃古爷字也荆公以若耶溪对迷子洲取其耶字子字作对工切笔谈所载自朱耶之狼狈致赤子之流离其对意同
　　弓
　　荆公诗卧占寛闲五百弓
　　吴旦生曰佛家以四肘为弓肘一尺八寸四肘盖七尺二寸容斋四笔云毗昙论四肘为一弓五百弓为一拘卢舍八拘卢舍为一由旬一弓长八尺五百弓长四百丈一拘卢舍有二里十六里为一由旬【焦氏笔乘谓卢舍四里也悮】陆放翁诗小岭西南烟水间颇闻有地百弓寛倪云林诗结茅拟芝三秀眠鹿应遗地一弓宋子虚诗五色何年补泬寥百弓无地驾琼瑶桃源手听云萨波多论曰西天度也以开肘为一弓去村店五百弓不逺不近以闲散处为兰若今若以唐尺计之度二里许也
　　挟
　　荆公诗荒埭暗鸡催月晓空场老雉挟春骄
　　吴旦生曰翁行可论荆公善下字下得挟字最好如孟子挟长挟贵之挟严有翼云荆公又有紫苋临风怯苍苔挟雨骄陈无已有寒气挟霜侵败絮賔鸿将子度微眀其用挟字亦同
　　青藜
　　渔隠樷话曰王荆公上元戏刘贡父诗不知太乙逰何处定把青藜独照公此诗用事亦精切拾遗记刘向校书天禄阁夜有老人植青藜杖言是太乙之精天帝闻卯金之子有博学者下而观焉出懐中竹牒授之此既与贡父同姓又贡父时正在馆阁
　　吴旦生曰史记汉家以望日祀太乙从昏时祀到明今人于正月十五夜逰观灯是其遗事渔隠但知刘姓与馆阁用于贡父为切而不知太乙之用于上元为更佳也蓬杂録云古称藜杖藜即苜蓿养之歴霜雪经一二嵗其本修直生面可杖取其轻而坚非黎朩也用藜为燃光最明可传火彻夜古读书者燃藜以此【王弇州云藜牀牀之为杖也余观权德舆诗闲卧藜牀对落晖似非杖义】留青日札云苜蓿汉志作目宿尔雅作蓿或作蓿草名或曰菜出大宛国汉使得之种离宫一名光风草今之鹤顶草似灰藋秋后结实黒房累累如穄俗谓之朩粟其米可为饭亦可酿酒故曰盘中何所有苜蓿长阑干【穄即稷也】
　　紫桃轩杂缀云西京杂记乐逰苑中自生玫瑰树树下多苜蓿一名懐风或谓之光风风在其间常萧萧然照其花故名茂陵人谓之连枝草陶隠居以为长安中有苜蓿园北人极重此味既老则以饲马
　　披香殿
　　西清诗话曰仁宗嘉祐中后苑赏花钓鱼介甫以知制诰预末坐帝出诗示羣臣次第属和传至介甫日将夕矣亟欲奏御得披香殿字未有对时郑毅夫接席顾介甫曰宜对太液池故诗云披香殿上留朱辇太液池边送玉杯翌日都下盛传王舍人窃柳耆卿词太液波翻披香帘卷之语介甫啣之
　　吴旦生曰复斋谩録谓唐上官仪初春诗步辇出披香清歌临太液乃知荆公取仪诗岂柳词耶庾信春日诗宜春苑中春已归披香殿上作春衣长安有宜春宫此又以宜春对披香矣
　　苏魏公语録云仁宗赏花钓鱼宴赐诗执政诸公洎禁从馆阁皆属和而诗中徘徊二字别无他义诸公进和篇皆叶徘徊字及诗罢再就座而敎坊进戏为寻访税第者至前堂观玩不去曰徘徊也至后堂复环顾而不去问之则皆曰徘徊也一人笑曰可则可矣但未免徘徊太多杨升庵云徘徊无别押予思汉书相如传有安翔徐徊昭帝庙号从徊扬雄赋徊徊徨徨松陵诗有迟徊庾信文有徕徊
　　归田録云真宗朝嵗嵗赏花钓鱼羣臣应制尝一嵗临池乆之而御钓不食丁谓应制诗莺惊凤辇穿花去鱼畏龙顔上钓迟真宗称赏
　　而
　　词林海错曰周礼考工记瓬人深其爪出其目作其鳞之而注云之而颊颔也王荆公与苏长公分韵得而字诗采鲸抗波涛风作鳞之而借用亦妙
　　吴旦生曰按荆公在欧公坐分韵送裴如晦知吴江以黯然消魂惟别而巳分韵时送者八人欧阳永叔王荆公苏子美梅圣俞王平甫苏老泉姚子张焦伯强不闻有苏长公也夏茂卿载荆公与长公分韵则悮矣老泉得而字叶谈诗究乎而荆公乃又作而字二诗其一叶风作鳞之而其又一云春风垂虹亭一杯湖上持傲兀何賔客两忘我与而盖露长也茂卿载荆公得而字又悮矣
　　鸣午
　　复斋谩録曰荆公诗静憩鸠鸣午荒寻犬吠昏学者谓公取唐诗一鸠鸣午寂双燕语春愁之句予尝见东坡手冩此诗乃是静憩鸡鸣午读者疑之盖不知取唐诗枫林社日鼓茅屋午时鸡
　　吴旦生曰西清诗话陈传道尝于彭门壁间见一聨云一鸠鸣午寂双燕语春愁后以语东坡世谓公作然否坡笑曰此唐人得意句仆安能道此胡苕溪乃用此语作春日一聨云话尽春愁双紫燕唤回午梦一黄鹂不自知其语意浅薄逊其自然矣后见焦氏笔乗谓荆公隣鸡生午寂芳草弄秋妍此语出于韦苏州緑隂生昼寂孤花表春余余以此聨上句实一鸠鸣午寂换骨句也
　　金山
　　遯斋闲览曰唐人题西山寺诗终古碍新月半江无夕阳人谓冠絶古今以其尽得西山之景趣也金山寺留题者亦多而絶少佳句惟寺影中流见钟声两防闻又天多剰得月地少不生尘最为人传诵要亦未为至工若用之于落星寺有何不可乎熈宁中荆公有句云天末海门横北固烟中沙防似西兴尤为中的
　　吴旦生曰后山诗话载杨蟠金山诗天末楼台横北固夜深灯火见扬州王平甫以此诗为庄宅牙人语觧量四至复斋谩録云荆公金山诗天末海门横北固烟中沙防似西兴已无船舫犹闻笛逺有楼台祗见灯四句亦类杨蟠渔隠樷话云平甫逰金山诗北固山连三楚近中水入九江深平甫讥杨蟠之诗乃反自作此等语则何也
　　萨天锡豋金山雄跨亭云疎钟水国前朝寺落日海门何处舟更拟黄昏尽余兴却从灯火望扬州即用杨蟠语亦不减其髙雅也
　　母淇澳
　　王荆公诗千枝孙峄阳万本母淇澳
　　吴旦生曰荆公过于镵凿輙失天然之致只此二语魏华父谓孙枝取杜子美赋桐花未吐孙枝之鸾凤相鲜此犹未害如母淇澳牵强李注云世俗谓慈竹为子母竹
　　洪
　　荆公诗东江朩落水分洪
　　吴旦生曰漫叟诗话滩石湍激其中深仅容舟司舟者谓之洪若大水则不复问洪矣余按方言石阻河流为洪铜陵县有水洪口江湖间谓分流处为洪又石梁絶水曰洪射洪吕梁洪是也苏东坡百步洪诗长洪斗落生跳波轻舟南下如投梭周衡之诗十人度索上一洪寸寸强弓挽难起马虚中诗万里长风送短篷乱流初下吕梁洪【漫叟又云江汉有浒以捍制泛滥大涨则溢于平陆水退浒见舟人谓之水落槽临川诗万里寒江正复槽】
　　潜确类书云庄子吕梁悬水三千仞故今言吕梁为聚水村即百步洪也东坡诗乱山合防围彭门官居独在聚水村
　　谢公墩
　　归田诗话曰王荆公咏谢公墩云我名公字偶相同我屋公墩在眼中公去我来墩属我不应墩姓尚随公或谓荆公好与人争在庙堂则与诸公争新法在野则与谢公争墩亦善谑也然公咏史云穰侯老擅闗中事长恐诸侯客子来我亦暮年専一壑毎逢车马便惊猜则公不独欲専朝廷虽丘壑亦欲専而有之盖生性然也吴旦生曰金陵旧事载谢公墩在冶城之尾冶城本吴王夫差冶铸处世说王右军与谢太傅共豋冶城谢悠然逺想有髙世之志故名谢公墩谢灵运撰征赋视冶城而北属懐文献之悠扬指此也李太白将营园其上故作诗云冶城访古迹犹有谢公墩六朝事迹云荆公宅地名白塘元丰七年公病愈请以宅为寺赐额报宁禅寺由城东门至蒋山此半道也亦名半山寺渔隠樷话云山谷称荆公为半山老人故跋胡笳集句云湓城王寅拟半山老人集句胡笳十八拍是也【林下偶谈云王介甫初字介卿王深甫集有临河寄介卿诗曾南丰集亦有寄王介卿诗能改斋漫録载南丰懐友篇盖集中所遗者其篇末云作懐友书两通一自藏一纳介卿家】
　　嬲
　　王荆公诗细浪嬲雪千娉婷
　　吴旦生曰委巷樷谈云戏扰不已曰嬲音如褭嵇康絶交书云足下嬲之不置不过欲为官得人以益时用耳晋书谚云和峤牛傅咸秋王戎踢嬲不得休梁吴孜春闺怨云柳枝皆嬲燕桑叶复催蚕近顾大武飞将军赋云闻东兵之入蓟者为白鸟所嬲
　　倾家
　　王平甫诗倾家何计效韩公
