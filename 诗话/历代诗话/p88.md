<!-- { "loadSidebar": true } -->
　　田器之赠燕子诗几年塞外歴﨑危谁谓乌衣亦此飞朝向芦陂知有为暮投茅舎重相依君怜我处频迎语我忆君时不掩扉明日西风悲皷角君应先去我何归吴旦生曰器之名琢云朔人明昌五年进士慷慨有志节赵周臣所谓田侯落落竒男子也其燕子圗自叙云从军塞外野舍荒凉有双燕亦巢此屋土人屡欲捕之曲为全防此燕画出夜归必开户待之忽一日飞止坐隅巧语移时予始悟明日秋社当归殆留别语也作此诗赠之写以细字为蜡丸系燕足上又八年任潞州观察判官坐廨舍之含翠堂忽双燕至予谛视之系足蜡丸故在盖往年赠诗者也厐才卿画为圗作诗云解足分明得帛书真是当年留别句杨之美诗海国传心千驿隔塞垣回首十年非张巨济诗小诗系足初无意巧语迎人独有情李之纯诗心知话尽春愁处相对依依如故人王大用诗莫偿恩义三生债分付平安七字篇李钦叔诗客舎花门新信息云兠香冷旧昬黄
　　青奴黄妳
　　厐才卿喜夏诗青奴初荐枕黄妳亦升堂
　　吴旦生曰黄山谷谓竹夫人乃凉寝竹器憇臂休膝非夫人之职而冬夏青青竹之所长故名曰青奴尝作诗云我无红袖堪娱夜正要青奴一味凉则才卿所谓青奴荐枕其意工矣海録碎事云黄妳言书巻怡神如妳媪有人读书把巻即睡梁人因呼书巻为黄妳嵗时风土记云唐人呼昼睡为黄妳据此则黄妳升堂其义安在才卿特未详考耳正统中周伯器诗不信红尘深没马可堪黄妳乱堆床余有山居诗乐土归黄妳通侯等緑君此用风土记説也
　　洪驹父六言诗引睡直须黄妳曲肱正要青奴昔人以为佳才卿殆本此作对耶按博物志孙樵为史书曰墨兵渎又海録碎事谓史才操贤与愚以笔为狱陈眉公云墨兵笔狱可谓佳对然竟以墨兵对黄妳亦自工而恊
　　自题
　　宻公自题写真云枯朩寒灰亦自神应縁来现胙公身只因苦爱东坡老人道前身赵徳麟
　　吴旦生曰名璹字子瑜兴陵之孙越王长子初封胙国公正大间进封宻称完顔宗室之良者必推曰宻公其字画得苏黄之间家藏法书名画几与中秘等南渡仓卒子瑜寳护之与身存亾故他货不得一钱着身以此贫甚客至不能具酒肴设蔬飰与之共食焚香煑茗尽出藏书商畧之使人乐之而不去也子瑜有诗云冷官领取闲中趣逺胜区区梦蚁忙亦自道其髙致矣
　　能
　　赵宜之寄元遗山诗老懒愚轩百不能饱谙人意冷于氷清狂旧日躭诗客灰朽而今有髪僧
　　吴旦生曰丙集郭赋中余既辨能字矣然才能之能当于下平十蒸韵用而不当上平十灰韵用也渔隠樷话云能奴登切兽名絶有力故有絶人之才者谓之能又能奴来切三足鼈也徐季海诗于来字韵中用法士多瓌能乃是僧似鼈耳
　　借对
　　冯叔献诗老伏固非千里骥冥飞似是五噫鸿
　　吴旦生曰梁鸿有五噫歌以鸿对骥诗家自有此借对法余有诗云有客洁如鹭因人热岂鸿亦此意也
　　鼓吹
　　刘云卿诗身后功名半张纸夜来鼓吹一池蛙
　　吴旦生曰孔稚圭以鸣蛙当两部鼓吹词人往往入咏苏东坡诗云水底笙歌蛙两部山中奴橘千头是以笙歌易鼓吹矣又云己遣乱蛙成两部更邀明月作三人此乃歇后语不知两部为何物也不若云卿用本色出处为显而稳
　　脩月斧
　　刘景纯咏酴醿诗玉斧无人解脩月珠裙有意欲留仙吴旦生曰酉阳杂爼太和中郑仁本与王秀才逰嵩山遂迷归路见一人布衣甚洁白枕一幞物方眠熟即呼之其人笑曰君知有月七寳合成乎月势如丸其影日烁其凸处也常有八万三千户脩之予即一数因开幞有斤凿数事杨亷夫作脩月匠歌云天公弄丸七寳钿脆如琉璃拆如线月中斤人八万户勅赐仙厨璚屑饭什什伍伍入杳冥妙手持天轻欲旋千斤寳斧运化钧混沌皮开精魄见戴敏小园诗惜树不磨脩月斧爱花须筑避风台蔡伯坚雪晴诗唤取广寒脩月斧月波千丈卷秋还雷希顔诗文字喜逢脩月斧津梁愧乏济川材萨天锡赠别诗桂殿且留脩月斧银河未许度星轺解大绅中秋诗吾闻广寒八万三千脩月斧晴处生明缺处补马浩澜逰仙诗八万三千脩月斧多将玉屑当干粮
　　杨升庵云中州集金羽士王予可咏西云一片冷沈潭底月半弯斜卷陇头云孙铎咏玊簮花云披拂西风如有待徘徊凉月更多情郑子咏酴醿云玉斧无人解脩月珠裙有意欲留仙皆极体物之工
　　兀
　　刘次霄早行诗马上兀残梦沈沈天向晨
　　吴旦生曰刘驾早行诗马上续残梦马嘶时复惊最为警防故张为取作主客圗杨升庵谓此句千古絶唱东坡改之作瘦马兀残梦便觉无味余观东坡太白山早行有起句云马上续残梦不知朝日升又中途雪作有云东风吹宿酒瘦马兀残梦情味各妙无可轩轾亦是偶爱驾语而两用之耳今次霄复爱坡语而合用之








　　歴代诗话巻六十三
　　钦定四库全书
　　歴代诗话巻六十四
　　归安吴景旭撰
　　壬前集下
　　金诗
　　桃源
　　元德明【遗山之父】桃源行云忆昔携家窜岩谷秦人半向长城哭回头尘土失咸阳缯弋徒劳羡鸿鹄
　　吴旦生曰秦人半向长城哭下得浑然王荆公桃源行云望夷宫中鹿为马秦人半死长城下髙斋诗话以指鹿乃二世事而长城之役乃始皇也又指鹿不在望夷宫中荆公用事失照管耳徳明似本荆公句东坡谓世传桃源事多过其实考渊明所记止言先世避秦乱来此则渔人所见似是其子孙非秦人不死者也渔隠樷话云东坡此论盖辨证唐人以桃源为神仙如王摩诘刘禹锡韩退之作桃源行是也惟荆公作桃源行与东坡之论脗合林下偶谈云渊明桃花源记初无仙语盖縁诗中有竒踪隠五百一朝敞神界之句后人不审遂以为仙如韩退之诗神仙有无何渺茫桃源之説尤荒唐刘禹锡诗仙家一出寻无踪至今流水山重重王摩诘诗初因避地去人间及至成仙遂不还王逢原诗云惟天地之茫茫兮故神仙之或容惟昔王之制治兮恶魅魑之人逢逮后世之陵夷兮固神之争雄此皆求之过也惟荆公与东坡和桃源诗所言最为得实可破千载之惑
　　中州集
　　艺苑巵言曰元遗山有中州集皆金人诗也金人如宇文虚中蔡松年蔡珪党懐英周昻赵秉文王庭筠其大防不外苏黄要之直于宋而伤浅质于元而少情吴旦生曰金自北渡后诗教乃行遗山记録见闻歴二十寒暑载为野史而中州集其一也意故不止于诗而一经其手上下百余年间金源氏之风烺烺可诵尔遗山自题中州集后云邺下曹刘气尽豪江东诸谢韵尤髙若从华实评诗品未便吴侬得锦袍陶谢风流到百家半山老眼净无花北人不拾江西唾未要曽郎借齿牙万古骚人呕肺肝乾坤清气得来难诗家亦有长沙帖莫作宣和阁本看文章得失寸心知千古朱弦属子期爱杀溪南辛老子相从何止十年迟平世何曾有稗官乱来史笔亦摧残百年遗稿天留在抱向空山掩泪看盖遗山当哀宗之季及其亡也筑亭于家不复出读五诗者可以见其梗概矣
　　金行
　　元遗山咏菊诗黄素金行正芳甘药品竒
　　吴旦生曰范石湖菊谱黄者中之色土王季月而菊以九月花金土之应相生而相得者也其次白色西方金气之应此遗山所谓黄素金行正也又月令注菊色言黄者秋令在金金有五色而黄为贵故菊色以黄为正
　　埤雅云月令季秋菊有黄华曰有者非其有之时也春秋传曰有者不宜有也余以此语非是按悬笥琐探云石湖作菊谱言月令以动植志气如桃桐辈直云始华而菊独云菊有黄华岂以其正色独立不伍众草变词而言之与予来河南行熊耳诸山时正秋黄菊藂生乃悟中州得风气之正黄为正色而秋时着花此月令纪所以独言之也【杨升庵云蝴蝶或白或黒或五采皆具惟黄色一种至秋乃多盖感金气也李白诗八月蝴蝶黄深中物理今改黄为来何其浅也】
　　乌白头
　　元遗山诗行役鱼赪尾归期乌白头
　　吴旦生曰史记但言天雨粟马生角博物志云燕太子丹质秦欲归秦王谬言曰乌头白马生角乃可丹仰而叹乌即头白俯而嗟马生角秦王不得已而遣之曹子建诗子丹西质秦乌白马角生鲍明逺诗洁诚洗志朝暮年乌白马角宁足言白乐天诗我归应待乌头白髙季廸诗妾今能使乌头白
　　通俗文云白头乌谓之鶷【治八反】
　　雯华
　　元遗山诗剥裂雯华渍月秋
　　吴旦生曰雯文也雯成文章也又石文似云亦曰雯华古三坟书日云赤昙月云素雯刘因登寺阁诗雯华寳树忽当眼又遗山寳宫寺诗七重寳树围金界十色雯华拥画梁
　　妒女
　　元遗山诗风雨不忧惊妒女
　　吴旦生曰焚骸禁火之説余于庚集韩诗详辨之今观此诗序言俗传介子推被焚其妹介山氏耻兄要君积薪自焚号曰妒女乡社至今以百五日积薪而焚之谓之祭妒女唐大厯中制官李諲为撰祠碑有百日积薪一日烧之之语故遗山诗中有云稗官小説出闾巷社皷村箫走翁媪当时大厯十才子争遣李諲镵陋语盖亦讥其诬而诗人不深考为之撰辞尔然观太平广记云妒女者子推妺与兄兢去泉百里寒食不许防火至今尚然则与百五日积薪而焚之语又何殊耶
　　述异记云妒女泉在并州妇女不得靓籹彩服至其地必兴云一名介推妹杨升庵云庙在并州寿阳县
　　典刑
　　元遗山赠刘仲脩诗共知祭酒传家学独爱中郎余典刑
　　吴旦生曰遗山自序云仲脩诗律深宻得于尊公鳯山老人过庭之训且其顔状絶类吾友李从事长源故篇中有及
　　按刘向为刘氏祭酒释名云凡防同飨防必尊长先用酒以祭先故曰祭酒汉时吴王年长以为刘氏祭酒是也
　　女郎诗
　　归田诗话曰元遗山论诗三十首内一首云有情芍药含春泪无力蔷薇卧晚枝拈出退之山石句始知渠是女郎诗初不晓所谓后见诗文自警一编亦遗山所着谓有情芍药含春泪无力蔷薇卧晚枝此秦少防春雨诗也非不工巧然以退之山石句观之渠乃女郎诗也破却工夫何至作女郎诗按昌黎诗云山石斚确行径防黄昬到寺蝙蝠飞升堂坐堦新雨足芭蕉叶大栀子肥遗山固为此论然诗亦相题而作又不可拘以一律如老杜诗香雾云鬟湿清辉玉臂寒俱飞蛱蝶元相逐并蔕芙蓉本自双亦可谓女郎诗耶
　　吴旦生曰遗山论诗直以诗作论也抑扬讽叹往往破的少游乃填词当家其于诗场未免踏入软红尘去故遗山所咏切中其病如钟嵘评张华诗恨其儿女情多风云气少而遗山乃云风云若恨张华少温李新声奈尔何则知遗山自出真裁非一切以女郎抹人也东野穷愁死不休髙天厚地一诗囚谓其出门有碍脱口便嗟也苏门果有忠臣在肯放坡诗百态新惜其肆笔成章不受炉冶也万古文章有坦途纵横谁似玉川卢真书不入今人眼儿辈从教画符则直以外道诟之凡所弹驳皆足为谈诗助又不独一少游矣
　　裙
　　元遗山诗此去行庐千万里画罗休镂麝香金
　　吴旦生曰宋徽宗时宫人以麝香色为镂金罗为衣裙故遗山及此
