<!-- { "loadSidebar": true } -->
　　吴旦生曰正文作白蹄非是蔡兴宗正异云白题字义与雕题同按南史宋武帝时西北远方有白题遣使入贡莫知所出裴子野曰汉颍隂侯斩白题将一人服防注云题者额也其俗以白涂垩其额也后见墨庄漫録云盖白题其人下马舍之始悟白题乃氊笠也其人多为旋舞笠之斜似乎谓此也杨亷夫诗大姬白题作羌舞恐氊笠非大姬所用之物亦是悮认白题也
　　不夜城
　　秦州杂诗无风云出塞不夜月临关
　　吴旦生曰王子韶谓无风谷名不夜城名地理志不夜县古有日夜出于东莱故莱子立此城以不夜为名齐地记不夜城在阳城东南按班史云有如日夜出此城是时城方成耳杜诗用此东坡雪后诗明月长来不夜城亦用此
　　郡国志登州文登县有不夜城有石桥即始皇造欲过海观日所出处三齐略记云郑常居不夜城南山中教授黄巾乱而散
　　凤林
　　秦州杂诗凤林戈未息鱼海路常难
　　吴旦生曰氷经河水又东歴凤林北注凤林山名五峦俱峙耆谚云昔有凤鸟飞游五故山有斯目矣秦州记枹罕原北名凤林川一统志凤林关在临洮府兰县黄河侧唐书地理志河州安昌郡有凤林县县北有凤林关唐时陷于吐蕃大厯二年吐蕃入奏云赞普请以凤林关为界张籍凉州词凤林关里水东流白草黄榆六十秋
　　鱼海县名天宝元年河西节度使王邮奏破吐蕃鱼海及游奕等军又郭子仪取鱼海五县是也岑参诗洗兵鱼海云迎阵秣马龙堆月照营
　　疟疾
　　西清诗话曰有病疟者子美曰吾诗可以疗之病者曰云何曰夜阑更秉烛相对如梦寐其人诵之疟犹故也子美曰更诵吾诗云子璋髑髅血糢糊手持掷还崔大夫其人诵之果愈渔隐丛话曰世传杜子美诗可以愈疟此未必然盖其辞意典雅读之者脱然不觉沉疴之去体也好事者乃为此论殊可笑借使疟诚有若知杜诗之佳是贤也岂复屑屑求食于呕泄之间哉观子美有诗云三年犹疟疾一不销亡隔日搜脂髓増寒抱雪霜则是疾也杜陵正自不免耳
　　吴旦生曰杜诗截疟亦如檄草陈琳头风可愈文成孟召狂发能差之意而来病君子正自不免此两截事亦两不相妨也胡苕溪往往认真煞讲耳葛常之亦举此案谓灵于人而不灵于已皆高头巾认真之过也观賔退録云世人疟疾将作谓可避之他所闾巷不经之说也然自唐已然高力士流巫州李辅国授谪制力士方迯暑功臣阁下杜子美诗三年犹疟疾一不销亡隔日搜脂髓增寒抱雪霜徒然潜隙地有腼屡鲜妆则不特避之而复涂抹其靣矣余笑赵与时又来认真也
　　左传齐侯疥遂痁唐姚崇病痁移告按疟疾为病痎小疟也痁大疟也疥当为痎
　　汉旧仪云颛顼氏有三子死而为疫一居江水为疟故退之遣疟诗云屑屑水帝魂谢谢无余辉如何不肖子尚奋疟威又云咨汝之胄出门尸何巍巍祖轩而父顼未昩于前徽又有湛湛江水清归居安汝妃之语盖本于汉旧仪也
　　笔
　　寄贾司马严使君诗贾笔论孤愤严诗赋几篇
　　吴旦生曰南朝词人谓文为笔晁氏概以诗为诗笔非也按刘孝绰尝云三笔六诗三即第三弟孝仪六即第六弟孝威沈约传谢晖善为诗任彦升工于笔约兼而有之庾肩吾传梁简文与湘东王书论文章之弊曰诗既若此笔又如之又曰谢朓沈约之诗任昉陆倕之笔任昉传时人谓任笔沈诗昉闻甚以为病因话録云韩愈能古文孟郊长于五言时号孟诗韩笔杜牧之诗杜诗韩笔愁来读似倩麻姑痒处抓王荆公诗闲时用意归诗笔静外安生比防山蘓东坡诗水洗禅心都眼静山供诗笔总眉愁
　　嫖姚
　　渔隐樷话曰后出塞诗借问大将谁恐是霍嫖姚陪栢中丞观宴将士诗汉朝频遣将应拜霍嫖姚按汉书霍去病为嫖姚校尉服防云音飘揺师古云嫖频妙反姚羊召反并去声呼而子美作平声用盖取服防音耳王荆公诗莫教空说霍嫖姚亦以平声盖承袭子美而用也
　　吴旦生曰古音畧谓汉书霍去病传票姚荀悦汉纪作票鹞票音鹞皆鸟名言如之疾鹞之击也惟服防音作飘揺野客丛书云嫖姚作平声用如梁萧子显诗夫壻仕嫖姚庾信诗将寄霍嫖姚王褒诗楼兰校尉称嫖姚唐人前诗已多如此而唐人如李嘉祐诗身逐嫖姚几日归高适诗每逐嫖姚破骨都李白诗将军兼领霍嫖姚张祐诗二十逐嫖姚罗隐诗尊罍合伴霍嫖姚李益诗君逐嫖姚将韦应物诗嫖姚恩顾下中有霍嫖姚张籍诗曾将顺防佐嫖姚为佐嫖姚未得还杜牧之诗鏖兵不羡霍嫖姚李商隐诗五年从事霍嫖姚郎士元诗壮心竟未嫖姚知宋人如王元之诗绣服霍嫖姚刘贡父诗嫖姚不复顾家为陈后山诗故家文物尚嫖姚如此甚多未见有作去声呼盖承袭而然
　　荀子美丽姚冶汉武伤李夫人赋缥飘姚乎愈庄汉郊祀歌雅声远姚皆用姚字
　　海运
　　后出塞云云帆转辽海粳稻来东吴
　　吴旦生曰公又有昔游诗幽燕盛用武供给亦劳哉吴门持粟帛泛海凌蓬莱则唐时已海运粮储矣草朩子云元海运自朱清张瑄始岁运江淮米三百余万石以给元京四五月南风至起运得便风十数日即抵直沽交卸似谓二人之功创所未有而不知已前此也【辍耕録云宋季亡頼子钞掠海上朱清张瑄为雄长若捕急輙引舟东行三日夜至沙门岛往来若风迹不可得稍怠则复来后请招懐奏可清瑄授金符千戸建言海漕事试之良便至元十九年也】

　　歴代诗话巻三十六
　　钦定四库全书
　　歴代诗话巻三十七
　　归安吴景旭撰
　　已集中之上
　　杜诗
　　铁堂
　　铁堂峡诗硖形藏堂隍壁色立积铁
　　吴旦生曰硖藏于両山之间有如堂隍盖用秦风终南何有有纪有堂之语吕居仁诗弱水不胜舟有此积立铁又云何知若人胸中有积立铁则又用老杜积铁语矣
　　狨
　　石龛诗熊罴咆我东虎豹号我西我后长啸我前狨又啼
　　吴旦生曰蔡傅卿注狨音戎猿狖之属诗话以为狨类防而大余攷埤雅狨大小类猿长尾尾作金色俗谓之金线狨是也生川陜深山中人以药矢射杀之取其皮为卧褥鞍被坐毯之用狨甚爱其尾中矢毒即自齧断其尾以掷之恶其为身患也狨一名猱诗曰无教猱升朩顔氏以为其尾柔长可籍然则制字从柔以此故也
　　黄山谷笺云招隐篇熊罴咆兮虎豹号
　　黄独
　　后山诗话曰黄独无苖山雪盛儒者不觧黄独义改为黄精以予考之盖黄独是也本草赭魁注黄独肉白皮黄巴汉人烝食之江东谓之土芋江西谓之土卵煮食之类芋魁云
　　吴旦生曰诗话皆以为芋魁非也观其雪盛而无苖可知非芋魁矣乃其类芋魁而小者张文濳谓其根惟一颗而色黄故名黄独饥嵗土人掘食以充粮故老杜云尔沈存中证赭魁最详谓今南中极多肤黒肌赤似何首乌切破其中赤白理如防榔有汁赤如赭南人以染皮制鞾闽岭人谓之余粮本草禹余粮注中所引乃此物【述异记云药中有禹余粮者昔禹治水弃其所余粮于江中生为药】洪武初僧宗泐有斸黄独诗向来垂涕人遥遥千载慕葢指老杜也戴叔伦诗地瘦无黄独春来草更深
　　裛
　　狂夫诗雨裛红蕖冉冉香
　　吴旦生曰古音所载裛者说文以为书囊也字林以为香袭衣也三苍以为露坌花也西都赋裛以藻绣乃书囊义古诗胡香裛还幰乃香袭衣义杜诗此句乃露坌花义古今字义相承之异也
　　石笋
　　石笋行云君不见益州城西门陌上石笋防髙蹲古来相传是海眼苔藓蚀尽波涛痕雨多徃徃得瑟瑟此事恍惚难明论恐是昔时卿相墓立石为表今仍存吴旦生曰酉阳杂爼云蜀石笋街夏中大雨徃徃得杂色小珠俗谓之地当海眼莫知其故故蜀僧惠嶷曰前史说蜀少城饰以金璧珠翠桓温怒其太侈焚之今在此地或拾得小珠时有孔者得非是乎又华阳记云开明氏造七寳楼以珍珠结成帘汉武帝时蜀郡火烧数千家楼亦以烬今人徃徃于砂土上获真珠又蜀郡故事云石笋在衙西门外二株防蹲云真珠楼基也昔有胡僧于此立寺为大秦寺其门楼十间皆以真珠翠碧贯之为帘后摧毁坠地至今基脚在毎有大雨其前后人多拾得珍珠瑟瑟金翠异物今谓石笋非为楼设而楼之建适当石笋附近耳葢大秦国多璆琳琅玕明珠金碧水道通益州永昌郡则寺疑此国人所建也又后汉书方术任文公传公孙述时武担山折文公曰西州智士死我乃当之三月果卒唐章懐太子贤注云武担山在今益州成都县北百二十歩扬雄蜀王本纪云武都大夫化为女子顔色美絶葢山精也蜀王纳以为妃无几物故乃发卒之成都担土葬于成都郭中号曰武担以石作镜一枚表其墓华阳国志曰王哀念之遣五丁之成都担土为妃作冢葢地数畆髙七尺其石今俗名为石笋梁益记云石笋二在子城西门外按图经在少城中夏门外一百五十歩曽折再立之各髙丈余围六七尺云其下是海眼即非也又益州名畵録云孟蜀时畵工李文才冩义兴门防石笋告道士范德昭昔云眞珠楼基或云是海眼未审孰是德昭曰吾闻诸至人斯乃蚕丛启国鎭蜀之碑中以铁柱贯之以横石相镇埋于地际上有文字言嵗时丰俭兵革水火之事诸葛曾掘验之眞珠楼基海眼皆非也云出方圆记据此则或云城或云楼或云寺或云碑则非墓矣章懐太子云是妃墓则岂是昔时卿相邪歴稽诸言与老杜不合为详载之
　　稚子
　　冷斋夜话曰笋根稚子无人见世不觧稚子为何等语唐人有食笋诗稚子脱锦防骈头玉香滑则稚子为笋明矣桐江诗话曰唐诗葢谓笋之脱箨如小儿之觧防冷斋以稚子便作笋则非也
　　吴旦生曰或引交州记以为竹防或引尔雅以为野雉旧注以为宗文字稚子种种可笑余观杜牧之诗小莲娃欲语幽笋稚相携此言笋如稚子即以小杜作大杜注脚可也蘓东坡送笋诗骈头玉婴儿一一脱锦防虽本唐句然婴儿即稚子也张广神异经竹子笋子亦此意如谢宗可同根竹诗竞秀亭亭一种竒骈头曽脱锦防儿张伯雨竹石诗龙孙乍脱防儿锦石面都皴弹子窝岑静能食新笋诗脱防锦纹散切玉霜刀弄李西涯谢惠笋诗袜材有分洋谷防锦无心鬬马嵬又以此作锦防注脚
　　梅雨
　　庚溪诗话曰江南五月梅熟时霖雨连旬谓之黄梅雨然少陵曰南京西浦道四月熟黄梅湛湛长江去冥冥细雨来葢唐人以成都为南京则蜀中梅雨乃在四月也及读柳子厚诗曰梅实逄时雨苍茫值晚春时候所至早晚不同
　　吴旦生曰范石湖吴船録谓蜀无梅雨子美梅熟时经行偶值雨耳恐后人便指为梅雨故辨之据此则庚溪悮认为梅雨而谬为其说也老学庵笔记云子美雨诗葢成都所赋也今成都乃未尝有梅雨惟秋半积隂气令蒸溽与吴中梅雨时相类耳岂古今地气有不同邪埤雅云今江湘二浙四五月之间梅欲黄落则水润土溽础壁皆汁蒸郁成雨其霏如雾谓之梅雨沾衣服皆败黦故自江以南三月雨谓之迎梅五月雨谓之送梅转淮而北则否亦梅至北方变而成杏地气使然也
　　月令广义云霉音梅黰音轸溽湿之气也一作霉黕广韵黰又作
　　东绢
　　防松图歌我有一匹好东绢重之不减锦绣段
