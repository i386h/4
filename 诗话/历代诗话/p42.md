<!-- { "loadSidebar": true } -->
　　呉旦生曰王勉夫杨升庵之言皆证剌为卢逹切许愼云剌戾也从束从刀刀者剌之也徐锴云剌乖违也束而乖违者莫若刀也亦作卢逹切赵凡夫笺云刘向封事胶戾乖剌诅楚文刑剌不辜按诗序下以风刺上石经作刺通读作刺【七钖切】刘勰书记论曰剌者逹也许以戾训犬出户下为觧戾盭二字古今通借也又按诗是以为刺韵恊辟【转避】摕【都计切】则非刺矣谥法愎佷遂过不思忘爱并曰刺俗读卢逹切非是字学集要云周官司刺掌三刺注刺杀也讯而有罪则杀之又刺史官名又书姓名于奏白曰刺后汉书漫刺糢糊也又刺芒本作朿俗从束约之束悮
　　四十闱
　　梦溪笔谈曰霜皮溜雨四十围黛色叅天二千尺四十围乃是径七尺无乃太细长乎麈史曰凡朩始曰拱把才数寸耳大曰围则尺也既曰合抱则五尺也庄子栎社朩其大蔽牛挈之百围防云以防束之围度百尺是也今人以两手指合而环之适周一尺杜诗四十围是大四丈沈存中谓径七尺不知何法以凖之若径七尺则围当二丈一尺孔子身大十围以其大也如沈言才今之三尺七寸有竒耳何足为异周之尺当今之七寸三分缃素杂记曰古制以围三径一四十围即百二十尺围有百二十尺即径四十尺矣安得云七尺也若以人两手大指相合为一围则是一小尺即径一丈三尺三寸又安得云七尺也武侯庙栢当从古制为定则径四十尺其长二千尺宜矣岂得以太细长讥之乎吴旦生曰沈存中一经丈量便来两家之驳葢运思所及脱腕抽毫握之不盈掬放之弥乎六合何处着一筭博士挈短衡长积铢黍于其间哉徐兴公引段文昌作武侯庙古栢丈云合抱在于旁枝骈梢叶之青青百寻及于半身蓄风雷之防防观旁枝合抱则见干之四十围百寻半身则见髙之二千尺二公诗文暗合余谓必举段文以实之犹拘虗之见也王勉夫谓杜新松诗何当一百丈欹葢拥髙檐纵有百丈松岂有百丈之檐此如晋人峩峩如千丈松之意言其极髙耳余意亦如东坡与文同论竹云叶落空庭影许长方是觧人
　　诗眼云诗有形似之语若诗人之赋萧萧马鸣悠悠斾旌是也有激昻之语若诗人之兴周余黎民靡有孑遗是也古栢诗所谓柯如青铜根如石此形似之语霜皮溜雨四十围黛色叅天二千尺云来气接巫峡长月出寒通雪山白此激昻之语不如此则不见古栢之髙大也文章警防处端在此两体耳
　　逸雅黛代也灭眉毛去之以此画代其处也说文黱畵眉也笺云汉宫中妆有逺山眉文章家逺山青碧遂借凡青黝色通称杜诗黱色叅天改作黛艸书讹黱首如代也六书言唐本说文作黛当是臆说未必也
　　最能
　　最能行云瞿塘漫天虎须怒归州长年与最能
　　呉旦生曰刘辰翁谓最能者负船水手之称观长年与最能可见余按杜又诗云长年三老歌声里白昼摊钱髙浪中【陆放翁问蜀人云摊钱博也梁冀好意钱之戱注云即摊钱也容斋五笔云意钱赌博皆以四数之谓之摊广韵摊字下云摊蒲四数也资暇集云意钱当曰摊铺疾道之讹其音为蒲此说不然张仲素诗林间踏青去席上意钱来一作亿吴幼清云亿赌钱也以意猜度如汉人射覆之类故曰亿】古今诗话谓川峡以篙手为三老乃推一船之最尊者言之耳辍耕録谓吾乡称舟人之老者曰长老长上声海舶中以司柁曰大翁是亦长老三老之意
　　述异记云邓通以櫂船为黄头郎曰土胜水其色黄故刺船郎皆着黄防
　　七脩类藁云古有辑濯丞郎辑濯舟官名
　　海録碎事云三门篙工谓之门匠陜人云自古无门匠墓言行舟皆溺死亦过语也
　　西溪丛语云今人不善乗船谓之苦船北人谓之苦车苦音库
　　律细
　　皇甫百泉曰杜甫晚于律细故林逋谓诗应细评然又须玩理于趣中逆志于言外若谓諌草非献君之物鸣钟岂夜半之时则是明月不独照乎巴川而周民诚无遗种于云汉矣
　　呉旦生曰晚节渐于诗律细葢公自谓也百泉之说以之律人则可葢律已贵严而律人尚通也卢德水谓子美一生诗只受用一细字不止晚节为然诗不细不清诗不细不逺诗不细不能变化诗不细不敢纵横也余观公又云诗律羣公问按海録碎事云王仲宣流落荆南多有名士日问诗律故公诗云尔河岳英灵集论曰昔伶伦造律葢为文章之本也是以气因律而生节假律而明才得律而清焉寕预于词塲不可不知音律焉东坡云敢将诗律鬬深严葢未有不细而可言深严者也
　　酒卢
　　遣懐诗忆与髙李軰论交入酒卢
　　呉旦生曰新唐书甫从李白及髙适过汴州酒酣登吹台殆谓此时也按黄公酒卢文君当卢卢字不从土葢买酒区也顔师古云卖酒之处累土为卢以居酒瓮四边隆起其一面髙形如煅炉故名非温酒垆也汉书食货志令官作酒以二千五百石为一均率开卢以卖而臣瓒注谓卢为酒瓮则悮矣杨升庵谓当卢葢治酒也今烧酒法云起自文君唐诗卓女烧春醴是也此语益诬
　　岑参诗一曲狂歌卢上眠观一眠字可见
　　阿叚
　　老杜诗有题云示獠奴阿叚
　　呉旦生曰赵注但云陶侃之子其于阿叚似无相干而未释阿叚之义按北史獠无名字以长幼次第呼之丈夫称阿謩阿叚妇人称阿夷阿等之类皆语之次第称谓也
　　按蜀土先无獠至李势僭称汉主时獠从山出自巴西至犍为梓童布满山谷大为民患邵二泉云按韵獠音寥注云宵猎为獠又音老
　　沧江树
　　燕闲録曰风吹沧江树雨洗石壁来以实字作虗字用树树立之树晦翁以为悮字欲更为去对来字恐未然东坡诗天外黑风吹海立浙东飞雨过江来祖此但不若杜之简雅逺矣
　　呉旦生曰吹景集言树当作防葢峡中波浪险絶长风吹江涛惊沫溅势如暴雨之防也洞箫赋声而防渊李善云防古注通风吹沧江注一语嵯峨萧瑟不可言余曰否否树作树立殊有神觧即东坡诗天外黒风吹海立何元章云立水涌起貌出老杜三大礼赋四海之水皆立胡苕溪亦云先君有几日北风江海立之句杨仲宏诗汹若北风吹海立袁海叟诗海水荡潏如山立然则江树与海立皆千古竒语矣
　　存殁
　　存殁口号二首席谦不见近弹碁毕曜仍传旧小诗玉局他年无限笑白杨今日几人悲郑公粉绘随长夜曹覇丹青已白头天下何曽有山水人间不觧重骅骝呉旦生曰洪容斋谓毎篇一存一殁葢席谦曹覇存毕曜郑防殁也黄鲁直荆江亭即事云闭门覔句陈无已对客挥毫秦少防正字不知温饱味西风吹泪古藤州乃用此体时少防殁而无已存也余观鹤林玉露引此句谓少防特流连光景之词而无已意髙词古直欲追踪骚雅正自不可同年语渔隐丛话亦引此句谓鲁直以今时人形入诗句取法少陵然不知其法少陵存殁之感而非但法其时人入句也二公皆失攷【归田诗话云山谷此诗喻二人才思迟速之异也无巳诗如壊墙得雨蜗成字古屋无人燕作家寥落之状可想少防诗如翡翠侧身窥緑酒蜻蜓偷眼避红妆艶冶之情可见二人他作亦多类此无已宿斋宫骤寒或送绵半臂却之不服竟感疾而终少防谪藤州以玉盂汲水笑视而卒二人于临终屯泰不同又如此】
　　北斗
　　歴歴诗秦城北斗边
　　呉旦生曰三辅黄图长安故城城南为南斗形城北为北斗形故号斗城然观公秦城近斗杓北斗故临秦之句当是长安上直北斗也而秦中诗春城依北斗郢树发南枝春字无义亦不可对郢当是秦城字耳刘禹锡望赋城依斗兮阑干与公同义
　　荔枝
　　觧闷诗侧生野岸及江蒲【赵注自戎僰而下例以畆为蒲今官私契约皆然因以押韵】不熟丹宫与玉壶云壑布衣台背老劳人害马【俗本作劳生重冩悮今从欧本】翠眉须【一作踈悮或作须益悮】
　　杨升庵曰左思蜀都赋旁植龙目侧生荔枝故张九龄赋云虽观上国之光而被侧生之诮老杜讳荔枝为侧生葢以时事不欲直道也
　　末二句言布衣抱道有老死云壑而不徴者乃劳人害马以给翠眉之须何为者邪山谷谓云壑布衣指后汉唐羌諌止荔枝贡者此俗所谓厚皮馒头夹纸灯笼矣吴旦生曰王勉夫言汉和帝时南海献荔枝十里一置五里一堠奔腾险阻死者继路唐羌上书曰交州献荔枝生鲜致之驿马昼夜传送至有遭虎狼之害顿仆死亡不絶道路诗之劳人害马正引此故实为言耳子美自伤以有用之才见弃邱壑终老不用果物夺于爱姬之嗜欲及时致之虽劳人害马有所不防杜又有诗云忆昔南州使奔腾献荔枝百马死山谷到今耆旧悲举此以騐劳人害马之说为不诬矣观此则引唐羌止以证劳人害马四字而余文俱以老杜已意足成之其说极确惜升庵不攷及此【汉武帝元鼎六年破南粤起扶荔宫荔枝自交趾移植于庭数嵗后一株稍茂终无花实一日萎死因不复莳其实则嵗贡焉邮传者疲毙于道极为民患至后汉安帝时交趾邵守极陈其弊乃始罢贡】
　　社日
　　西溪丛语曰尚想东方朔诙谐割肉归社日用伏日事蘓黄皆以为误史记秦德公二年始作伏祠社乃同日至汉方有春秋二社与伏分也
　　呉旦生曰邵氏闻见后録以割肉为社日皆引用之悮按十二诸侯年表秦德公二年初作伏祠社磔狗邑四门则祠社用伏日此诗用伏日事何碍野客丛书云汉书载扬雄觧嘲曰东方朔割名于细君师古注谓以肉归遗细君是割损其名而文选载此文则曰东方朔割炙于细君良注谓朔防劔割肉以归炙亦肉也二说虽不同皆通于理
　　含蓄
　　顾脩逺曰勲业频看镜公意犹未忘勲业也频频取镜而看胸中稷契眼底长安只看我此际作何面目犹未老否尚可自振否都在明镜中了了看出又行藏独倚楼其行其藏倚楼之际独自踌躇藏既不甘行又难必无限心事他人不能知故独自徘徊倚楼而不能自已吴旦生曰陈后山言裕陵尝称此二句子美之诗皆不迨此正以其含蓄无际裕陵虽未指出而早已看出也冷斋夜话云诗有句含蓄者如杜曰勲业频看镜行藏独倚楼郑云叟曰相看临逺水独自上孤舟是也有意含蓄者如宫词曰银烛秋光冷画屏轻罗小扇扑流萤天街夜色凉于水卧看牵牛织女星又班姬诗曰恠来籹閤闭朝下不相迎总向春园里花间笑语声是也有句意俱含蓄者如九日诗曰明年此防知谁健醉把茱萸子细看宫苑诗曰玉容不及寒鸦色犹带昭阳日影来是也此等引论最足启发诗思凡诗恶浅露而贵含蓄浅露则陋含蓄则旨令人再三吟咀而有余味乆之而其句与意之微乃可得而晰也
　　孤帷歩檐
　　郭彦深诗筏曰杜甫夜诗第二句空山独夜旅魂惊第三句忽说孤帆与空山不属当是踈灯自照孤帷宿古人捣衣两女子各执一杵后易作防杵一人执之故曰新月犹悬防杵鸣末句歩檐倚杖看牛斗杨用修云檐与櫩同并是古檐字后人妄作歩蟾与上新月复而且俗又梁陆倕钟山寺诗歩檐时中宿沈氏满愿诗歩檐随新月上林赋歩櫩周流注歩廊也杜诗实本此吴旦生曰田子艺谓俗本作歩蟾夫以月而为歩蟾则又易之踏兎走蜍可乎葢歩檐以混成而言如今之飞檐歩廊也屋之半间亦曰一歩非言行歩于檐下也古者六尺为歩今之廊檐大率广六尺即歩檐之明证也余以升庵证蟾为檐彦深证帆为帷皆出卓识直令子美此诗重开生面为録子艺语以广之
　　秋莼
