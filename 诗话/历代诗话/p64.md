<!-- { "loadSidebar": true } -->
　　杨升庵云菱乃今之菱角芰乃今之鸡头楚辞缉芰荷以为衣若是菱叶何可以为衣乎又屈到嗜芰盖决明之菜非水中之芰也审矣縁楚人名菱为芰所以致后世之纷纷也余按鸡头曰芡古隽考略云鸡头鹄头鴈头鸿头鸡壅【音邕】皆芡也词林海错云芡为鸿头韩退之联句鸿头排刺芡山谷诗剖煑鸿头则升庵以芰为鸡头悮矣管子芡名卵菱乃借以名之岂升庵悮据此耶檇李李君实云吾地小青菱被水而生味甘美熟之可代飱饭其花鲜白幽香与苹蓼同时正所谓芰也春秋时吾地入楚屈到所嗜其即此耶则升庵以为决明之菜又非笃论
　　田子艺云周礼笾人蓤芰也疏云即菱角亦悮笾实菜也名薢茩一名蕨攗余观学斋占毕云尔雅薢茩芵茪注芵明也即今决明也或曰防也字从阝非从冫及至蓤蕨攟然后从凌注水中芰也则是陆生之防与水中之蓤其为二物不同
　　酒令
　　白乐天诗云鞍马呼教住骰盘喝遣输长驱波巻白连掷采成卢注云骰盘巻白波莫走鞍马皆当时酒令吴旦生曰又乐天诗醉翻襕衫抛小令刘贡父谓今人以丝管歌讴为令者是也大都欲以酒劝故始言送而继承者辞之摇首挼舞之属皆郤之也至八遍而穷斯可受矣其或举故事物色则乐天所云闲征雅令穷经史退之所云令征前事为也又元微之题黄明府诗序云昔年饮酒尝为觥録事谓为酒紏也又东臯杂録云孔常父言唐人诗城头催鼓传花枝席上抟拳握松子此藏为戏也又皇甫松手势酒令五指皆有名大指名蹲鸱中指名玉柱食指名钩防无名指名潜虬小指名虎膺指节名私根通呼五指名五峰此今俗所谓豁拳也可见酒席诸戏其来已乆
　　资暇集云饮酒之巻白波义当何起按东汉既擒白波贼戮之如巻席然故酒席仿之以快人情也薛莹后汉书云黄巾郭太等起于西河白波谷时谓之白波贼青箱杂记以为杯名非也陆放翁诗快似麾兵巻白波杨亷夫诗觞令严行卷白波王元美诗相看只解呼红友半醉犹能卷白波
　　十
　　白乐天诗緑浪东西南北路红栏三百九十桥
　　吴旦生曰唐宋诗人多以十字作谌音读往往作平声入诗刘禹锡诗春城三百九十桥夹岸朱楼隔栁条宋文安公宫词三十六所春宫馆二月春风送管弦晁以道诗烦君一日殷勤意示我十年感遇诗金萧眞卿诗两崕偪侧无十步万顷逡巡酒一杯说家谓里巷间人言利之小者曰八文十二谓十为谌盖语急故以平声呼之田子艺云非也十当音旬古人以十日为旬故如此读【又以司字作入声读如乐天诗四十着绯军司马男儿官职未蹉跎一为军司马三见歳重阳宋太素诗鄜州军司马也好画为屏官为军司马身是谪仙人○又乐天诗为问长安月谁教不相离相字上声杜诗恰似春风相欺得相字入声】
　　浪溅
　　白乐天与卢侍御宴黄鹤楼诗云白花浪溅头陀寺红叶林笼鹦鹉洲
　　吴旦生曰麈史云头陀寺在郡城之东絶顶处西去大江最远风涛虽恶何由及之如孙鲂金山寺诗惊涛溅佛身渔隐丛话云金山寺何其低而小哉盖诗人形似太过率多此疵张仲达咏鹭鸶诗沧海最深处鲈鱼衔得归张文宝云佳则佳矣争奈鹭鸶嘴脚太长也亦同坐此
　　十二行
　　白乐天诗钟乳三千两金钗十二行
　　吴旦生曰十二行或谓六鬟也齐肩并立为钗十二然此乃答牛思黯诗自注云思黯自夸前后服钟乳三千两而歌舞之妓甚多乃谑予衰老故答则所谓六鬟良是也又观梁武帝所歌莫愁云头上金钗十二行演繁露谓排揷十二钗也南齐周盘龙父子俱有神勇高帝嘉之送盘龙妾杜氏金钗十二枚唐制命妇以花树多为高下曰花钗若干也留青日札谓古妇人髻高故能揷金钗十二行乃六双也据此则又是一人用十二钗矣
　　富贵
　　后山诗话曰白乐天云笙歌归院落灯火下楼台又云归来未放笙歌散画防门前蜡烛红非富贵语看人富贵者也
　　吴旦生曰唐人之言富贵者晏元献谓莱公诗老觉腰金重慵便玉枕凉未是富贵语不如乐天诗笙歌归院落灯火下楼台此善言富贵者黄鲁直又谓乐天二句不如子美落花防丝白日静鸣鸠乳燕青春深也唐人之言穷者东野诗种稻耕白水负薪斫青山不如阆仙诗市中有樵山我舍朝无烟井底有甘泉釡中乃空然盖孟氏薪水自足而贾家柴水俱无也
　　人知乐天善言富贵而不知其又善言穷也有诗曰尘埃常满甑钱帛少盈囊侍衣甚蓝缕妻愁不出房抑何其窘迫无聊耶野客丛书引东坡曰渊明归去来辞缾无储粟使瓶有储粟亦无几此翁只于缾中见粟欧公曰孟郊诗鬓邉虽有丝不堪织寒衣就令织得能几何二公戏言之耳非眞讥之也才人志士笔端造化抑扬高下不可以一律观譬之水泉扬之可以滔天抑之不过涓涓于沟洫间尔文章亦犹是晏元献常言富贵不及金玉锦绣惟说其气象若楼台侧畔杨花过帘幙中间燕子飞梨花院落溶溶月栁絮池塘澹澹风穷人家有此景否
　　传席
　　辍耕録曰今人家娶妇舆轿迎至大门则传席以入弗令履地然唐人已尔乐天娶妇诗青衣转【去声】氊褥锦绣一条斜
　　吴旦生曰按李夫人初至武帝迎入帐中共坐宫人遥撒五色同心花果帝与夫人以衣裾盛之云得多得子多也又京房之女适翼奉子房以其日不吉三煞在门【青羊乌鸡青牛之神】犯之损尊长及无子奉谓不然但以糓豆与草禳之今人花烛之夕撒果子及下车则撒糓豆是始于汉者尚沿也更观独异志云昔宇宙初开之时只有女娲兄妹二人在昆仑山而天下未有人民议以为夫妻又自羞耻乃结草为扇以障其面今取妇执扇象其事也审尔则其从来益远矣
　　依
　　白乐天诗坐依桃叶妓
　　吴旦生曰乐天自注依马皆切又诗醉依香枕坐亦此音也苏子卿诗黄鹄一远别千里顾徘徊胡马失其羣思心常依依曹子建诗愿为西南风长逝入君怀君怀良不开贱妾当何依古韵相叶如此依字当作挨音也然观汉律厯叙传云官失学微六家分乖一彼一此庶研其几崔骃达旨云淳朴散离人物错乖高辛攸降厥趣各违猛虎行云自矜无当对气性纵以乖朝怒杀其子暮还食其妃则二韵本通故耶小雅采薇诗云昔我徃矣杨栁依依今我来思雨雪霏霏行道迟迟载渴载饥我心伤悲莫知我哀盖其音韵最古【史记天官书五帝座后聚十五星蔚然曰郎位汉书蔚然作哀乌甘氏星经作依乌依亦音哀也】
　　交情
　　本事诗曰元相公稹为御史鞠狱梓潼时白尚书在京与名辈逰慈恩小酌花下为诗寄元曰花时同醉破春愁醉折花枝当酒筹忽忆故人天际去计程今日到梁州时元果及褒城亦寄梦逰诗曰梦君兄弟曲江头也向慈恩院里逰驿吏唤人排马去忽惊身在古梁州千里神交合若符契
　　吴旦生曰白傅元相交既深又善诗时号元白江淮间新进小生目为元和诗体北梦言乃谓白集内哭元诗云相看掩泪俱无语别后伤心事岂知想得咸阳原上树已抽三丈白杨枝洎自撰墓志云与彭城刘梦得为诗友殊不言元者人疑其隙终也余谓不然按元写白诗于阆州西寺白写元诗百篇合为屏风又元守浙东白守苏台置驿逓诗往来谓之诗筒其诗有云有月多同赏无杯不共持又元上令狐楚书云某与同门生白居易友善居易雅能诗或为千言或为五百言律诗以相投寄小生往往戏排旧韵别创新词名为次韵盖欲以难相挑耳又白序刘禹锡诗云予与元微之唱和颇多尝戏言仆与足下二十年来为文友诗敌幸也亦不幸也吟咏性情播扬名声幸也然江南士女语才子者多云元白以子之故仆不得独步于吴越间此亦不幸也今垂老复遇梦得非重不幸耶又白在洛元过之以二诗别去白头徒侣渐稀少明日恐君无此欢又云自识君来三度别这回白尽老髭须未几死于鄂白哭之曰始以诗交终以诗诀弦笔相絶其今日乎据此则两人交情白头如故即白之序刘犹言与元为文友诗敌且云垂老遇刘未尝独厚于刘也其自志亦偶及耳何言隙终以诬前哲【贾氏谈録云乐天葬龙门山河南尹卢贞刻醉吟先生传立于墓侧四方过者必奠酒方丈之前常成泥泞】
　　柘枝
　　杨升庵曰白乐天诗柘枝随画鼔调笑从香毬不知香毬何用如今人词中用金缕字亦不知金缕于歌何关吴旦生曰羯鼓録柘枝本拓枝舞也其后字讹为柘枝余观碎録云柘枝舞本后魏拓防之名易拓为柘易防为枝其说为有理乐府杂録云健舞曲有柘枝软舞曲有屈柘乐苑云柘枝曲羽调也屈柘枝商调也屈一作掘音抯韵语阳秋云柘枝舞起于南蛮诸国而盛于李唐章孝标云柘枝初出鼓声招花钿罗裠耸细腰言当招之以鼓张承福云白雪慢回抛旧态黄莺娇转唱新词言当杂之以歌而郑在德诗云三敲画鼔声催急一朶红莲出水迟则所用者一人而已法振诗云画鼔催来锦臂攘小娥双起整霓裳则所用者又二人按乐苑用二女童防施金铃抃转有声其来也于二莲花中藏花折而后见则当以二人为正
　　梦溪笔谈云柘枝旧曲遍数极多如羯鼔録所谓浑脱解之类今无复此遍冦莱公好柘枝舞防客必舞柘枝每舞必尽日时谓之柘枝顚今鳯翔有一老尼犹是莱公时柘枝妓云当时柘枝尚有数十遍今日所谓柘枝比当时十不得二三老尼尚能歌其曲好事者往往传之











　　历代诗话巻五十
　　钦定四库全书
　　历代诗话巻五十一
　　归安吴景旭撰
　　庚集中之下
　　唐诗
　　夜半钟
　　张继枫桥夜泊诗姑苏城外寒山寺夜半钟声到客船欧公言句则佳也其如三更不是撞钟时石林诗话曰公盖未尝至吴中今吴中寺实夜半打钟也范元实诗眼曰南史齐武帝景阳楼有三更五更钟丘仲孚读书以中宵钟为限阮景仲为吴与守禁半夜钟今佛宫一夜鸣铃俗谓之定夜钟不知唐人所谓夜半钟者景阳三更钟耶今之定夜钟耶然于义皆无害文忠偶不考耳
　　吴旦生曰直方诗话引于鹄之遥听缑山半夜钟白乐天之半夜钟声后野客丛书引王建之未卧尝闻半夜钟许浑之月照千山半夜钟复斋漫録引皇甫冉之夜半隔山钟温庭筠之无复松牕半夜钟陈羽之隔水悠扬午夜钟以为唐人多用此语也余观唐诗纪事云此地有夜半钟谓之无常钟继志其异耳中吴纪闻云诗话尝辨姑苏寺钟多鸣于半夜窃以其说为未尽姑苏钟惟承天寺至夜半则鸣其他皆五更钟也此最核实可信宋孙觌作枫桥修造记引此诗为证又留题寒山寺云乌啼月落桥邉寺欹枕遥闻半夜钟盖信其非浪吟也
　　防侯
　　野客丛书曰酂有二地名属南阳者音賛属沛郡者音嵯按茂陵书曰萧何国在南阳则是萧何封賛明矣而沛有泗水亭班固铭曰文昌四友汉有萧何序功第一就封于鄼悮以为沛地之嵯矣杨巨源诗请问汉家功第一麒麟阁上识鄼侯姚合诗鄼侯宅过谦贾岛诗往岁鄼侯镇诸家皆承此谬刘晏嵗输至天子曰卿朕鄼侯也唐书释文鄼南阳县名则旰切此正得之
