<!-- { "loadSidebar": true } -->
　　刘禹锡生公讲堂诗高坐寂寥尘漠漠一方明月可中庭
　　呉旦生曰旧言宋文帝大防沙门食至良乆众疑日过中僧律不当食帝曰始可中耳生公曰白日丽天天言可中何得非中遂举箸而食禹锡即以生公事咏生公堂也余又按僧规以六时经行曰幽谷时寅也高山时卯也日照高山平地时辰也可中时已也正中时午也鹿苑时未也张乔诗犹向山中礼六时刘长卿诗六时行径空秋草是也则可中本出释语【洪驹父诗话云山谷至庐山一寺因举此诗云一方明月可中庭一僧率尔云何不曰一方明月满中庭山谷笑去】
　　畬田
　　刘梦得竹枝辞云银钏金钗来负水长刀短笠去烧畬呉旦生曰谈苑江南人多畬田先熂炉【熂音饩】熂纵火烧草也炉火烧山界也俟经雨乃下种厯三嵗土脉竭不可复种艺但生草朩复熂旁山词林海错云烧田而种曰疁故野烧曰疁火【疁音留】宋西阳王子尚所部鄞县有疁田子尚言山湖之俗熂山封水泽山须熂炉后种又梦得适连州作畬田诗何处好畬田团团缦山腹下种暖灰中乘阳拆芽蘖苍苍一雨后苕頴如云发李文饶岭南道中诗五月畬田収火米则不独江南为然矣
　　尔雅一嵗曰菑二嵗曰新三嵗曰畬【羊诸反】易曰不菑畬説文菑不耕田也从艸甾徐锴曰当言从艸从□从田田不耕则艸塞之故从□□音灾则凡三嵗而不可复种盖取畬之义也
　　重用字
　　梦得赠乐天中两聫云雪里高山头早白海中仙果子生迟于公必有高门庆谢守何烦晓镜悲
　　呉旦生曰梦得自注高山本高高门使之高二字为义不同三山老人语録云乐天寄刘诗有叹早白无儿之语刘以此诗赠之自注二高字唐人忌重叠用字今人则叠用字甚多杨升庵谓此类为傍犯之例谢茂秦谓两聫最忌重字或犯首尾可矣子美江阁邀賔许马迎醉于马上徃来轻摩诘尚衣方进翠云裘万国衣冠拜冕旒二公重字不害为大家
　　东坡送江公着诗云忽忆钓台归洗耳又云亦念人生行乐耳自注二耳义不同故得重用因按古人一字二义徃徃重押如古诗晨风懐苦心蟋蟀伤局促又云音响一何悲弦悲知柱促曹子建美女篇明珠交玉体珊瑚间朩难又云佳人慕高义求贤良独难谢灵运初去郡诗或可优贪竞岂足称达生又云毕娶类尚子薄游似邴生陆士衡豫章行泛舟清川渚遥望江山隂又云寄世将几何日昃无停隂江淹杂体诗韩公沦卖药梅生隠市门又云太平多欢欵飞盖东都门王仲宣从军诗连舫逾万艘带甲千万人又云我有素餐责诚愧伐檀人至唐时效此重押者不一而老杜之诗尤多
　　细腰
　　刘禹锡踏歌行云为是襄王故宫地至今犹自细腰多呉旦生曰南楚谓细腰曰嫢【音惟】野客丛书据传曰楚王好细腰宫中多饿死荀子乃曰楚王好细腰故朝有饿人淮南子亦曰灵王好细腰民有杀食而自饥也人君好细腰不过宫人岂欲朝臣与国人皆细腰乎余观墨子载灵王好细腰故其臣皆三饭为节脇息然后带縁墙然后起韩非子载庄王好细腰一国皆有饥色当时子书不言宫中而言朝与野率有此谬今禹锡诗作襄王亦谬
　　□
　　文苑潇湘曰梦得用字极谨严然其答乐天而有笔底心犹毒杯前胆不□□呼闗反此何谓也
　　呉旦生曰汉皋诗话赵勰有吞舡酒胆弱之句礼部韵不収唐韵亦无西溪樷语云集韵在山字韵音乎闗切顽也
　　元和脚
　　杨升庵曰栁宗元诗栁家新様元和脚言字变新様而脚则元和也脚盖悬针垂露之体耳
　　呉旦生曰此刘賔客答栁仪曹诗而升庵直以为栁诗悮矣复斋谩録云子原寄刘梦得诗书成欲寄庾安西纸背应劳手自题闻道近来诸子弟临池寻已厌家鸡盖其家有右军书毎纸背庾翼题云王防稽六纸其诗谓此也故梦得有酬家鸡之赠乃答前诗也其中有栁家新様元和脚人竟不晓高子勉举以问山谷山谷云取其字制之新昔元丰中晁无咎作诗文极有声陈无已戯之曰闻道新词能入様相州红缬鄂州花盖相缬织鄂州花也则栁家新様元和脚者其亦此类欤顷见徐仙者效山谷书而无已以诗纪之曰肯学黄家元祐脚则知山谷之言无可疑最后见东坡栁氏求笔迹诗君家自有元和手莫厌家鸡更问人其义相同但手字为异耳
　　蔡寛夫诗话云栁子厚书迹江湘间多有其碑刻而体不一或疑有假托其名者惟南岳弥陀和尚碑最善大抵规模虞永兴矣然不知栁家新様元和脚者何如也
　　天中记作柳公权在元和间书有名故刘禹锡有此诗恐悮
　　石皷
　　韵语阳秋云左传周成王搜于岐阳而韩退之石皷歌则曰宣王所谓宣王愤起挥天戈搜于岐阳骋雄俊是也韦应物石皷歌则曰文王所谓周文大猎岐之阳刻石表功何炜煌是也欧永叔云前世所传古逺竒恠之事类多虚诞而难信况传记不载不知韩韦二君何据而有此説也
　　呉旦生曰帝京景物略云庙门内之石皷也其质石其形皷其高二尺广径一尺有竒其数十其文籕其辞诵天子之田初潜陈仓野中唐郑余庆取置鳯翔之夫子庙而亡其一皇祐四年向傅师得之民间十数乃合宋大观二年自京兆移汴梁初置辟雍后保和殿嵌金其字隂错错然靖康二年金人辇至燕剔取其金置皷王宣抚家复移大兴府学元大徳十一年虞集为大都教授得之泥草中始移国学大成门内左右列矣【掲曼硕诗孔庙頽墙下周宣石皷眠揭与虞同时此正大徳间诗也】谓周宣王之皷韩愈张懐瓘窦臮也谓文王之皷至宣王刻诗焉韦应物也谓秦氏之文宋郑樵也谓宣王而疑之欧阳脩也谓宣王而信之赵明诚也谓成王之皷程琳董逌也谓宇文周作者马子卿也据今搨本则甲皷字六十一乙皷字四十七丙皷字六十五丁皷字四十七戊皷字一十二已皷字四十一庚皷字八壬皷字三十八癸皷字六共三百二十五字存惟辛皷字无存者【金石录云石皷文世传周宣王刻石史籀书集古録云至于字画亦非史籀不能作东观余论云笔法如圭璋特达非后人所能赝作】
　　聴琴
　　西清诗话曰三呉僧义海以琴名世六一居士尝问东坡琴诗孰优东坡答以退之听颖师琴公曰此祗是聼琵琶耳或以问海海曰欧阳公一代英伟然斯言悮矣眤眤儿女语恩怨相尔汝言轻柔细屑真情出见也划然变轩昻勇士赴敌塲言精神余溢竦观聴也浮云栁絮无根蔕天地濶逺随飞扬言纵横变态浩乎不失自然也喧啾百鸟羣忽见孤鳯凰又见脱颖孤絶不同流俗下里声也跻攀分寸不可上失势一落千丈强言起伏抑扬不主故常也皆指下丝声妙处惟琴为然琵琶格上声乌能尔耶
　　呉旦生曰许彦周谓浮云柳絮无根蔕天地濶逺随飞扬此泛声也谓轻非丝重非朩也啾啾百乌羣忽见孤鳯凰泛声中寄指声也跻攀分寸不可上吟绎声也失势一落千丈强顺下声也合参二氏得琴之理得诗之神然彦周更沈着矣
　　义海又论东坡聴维贤琴诗云春温防折亮以清丝声皆然何独琴也又特言大小弦声不及指下之韵牛鸣盎中雉登朩槩言宫商耳八音皆然岂独丝也以为坡未知琴然余观坡之论中防琴赋云间辽故音痹弦长故防鸣所谓痹者犹今俗云防【音鲜】声也两弦之间逺则有防故曰间辽弦鸣云者今之所谓泛声也弦虚而不按乃可按故云弦长而防鸣也此岂未知琴者
　　潜蛬
　　韩退之诗幽响泄潜蛬
　　呉旦生曰蛬音拱又居用切一作□尔雅云蟋蟀也埤雅云隂阳率万物以出入至于悉能帅隂阳之悉者也诗义问云蟋蟀食蝇而化一名趣织语曰趣织鸣孏妇惊一名蜻蛚里语云蜻蛚鸣衣裘成方言南楚之间谓之蚟孙杂见诸书者曰吟蛩曰蛩秋曰投机曰纺纬曰络纬【袁瓘秋日诗芳草不复緑王孙今又归人都不解施防曰王孙蟋蟀也】
　　帝京景物畧云秋七八月游闲人提竹筒过笼铜丝罩诣藂草处缺墙頽屋处甎甓土石堆磊处侧聴徐行若有遗亡迹声所缕发而穴斯得乃掭以尖草不出灌以筒水跃出矣视其跃状而佳逐且捕之捕得色辨形辨之辨审飬之飬得其性若气试之试而才然后以鬬促织经曰虫生于草土者身软砖石者体刚浅草瘠土者性和砖石深坑及地阳向者性劣若是者穴辨凢促织青为上黄次之赤次之黒又次之白为下【号红麻头白麻头青项金翅金丝额银丝额上也黄麻头次也紫金黒色次也】若是者色辨首项肥腿胫长背身濶上也不及斯次反斯下也【其号之油利挞蟹殻青枣核形土蜂形金琵琶红沙青沙绀色为一等长翼梅花翅土狗形螳螂形飞铃为一等皂鸡蝴蝶形杳狮子为一等】若是者形辨飬有饲焉有浴焉有病用医焉【馒鱼稻撮虫水蜘蛛匾担虫沟红虫蠏白栗黄米饭食养也榨小青虫汁而糖调之以浴随净甜水以涤水养也虫病而治之水畔红虫主积食蚊帯血者主冷蛆蜕厠上曰棒槌虫主热粉青小青虾主鬬后自然铜浸水防者主鬬损茶姜防者主牙损童便调蚯蚓粪防者主咬伤竹蝶主气弱蜂主身瘕医养也】如是促织性良气全矣中则有材焉者间试而亟蓄其鋭以待鬬初鬬虫主者各内虫乎比笼身等色等合而内乎鬬盆虫胜主胜虫负主负胜者翘然长鸣以报其主然必无负而伪鸣与未鬬而已负走者其収辨其飬素其试审也虫鬬口者勇也鬬间者智也鬬间者俄而鬬口敌虫弱也鬬口者俄而鬬间敌虫强也闵景贤观鬬蟋蟀歌云战胜长鸣鸣以股主人夺采盆安堵保抱小虫歌大武指盆笑谓将军府
　　用韵
　　六一居士诗话曰退之工于用韵盖其得韵寛则波澜横溢泛入旁韵乍还乍离出入回合殆不可拘以常格如此日足可惜之类是也得韵窄则不复旁出而因难见巧愈险愈竒如病中赠张十八之类是也尝与圣俞论此谓譬如善驭良马者通衢广陌纵横驰逐惟意所之至于水曲蚁封疾徐中节而不少蹉跌乃天下之至工也
　　呉旦生曰西清诗话秦汉已前字书未备既多假借而音无反切平仄皆通用自齐梁后槩拘以四声又限以音韵故士率以偶俪声病为工文气安得不卑弱惟陶渊明韩退之摆脱拘忌皆取其傍韵用盖笔力自足以胜之学林新编又引此谓字有通作他声押韵者于古诗则可若于律诗则谓之落耳余冬序録乃云秦汉已前韵有平仄皆通用者古韵应尔岂为字书未备渊明退之集多用古韵渊明潠下田舍与退之元和圣徳此日足可惜之类于古俱是一韵何傍之有六一所谓傍韵就今韵而言非谓其兼取于彼此也
　　缃素杂记云世俗相传古诗不必拘于用韵予谓不然如杜少陵早发射洪县南途中作及字韵诗皆用缉字一韵未尝及外韵也及观东坡与陈季常汁字韵一篇诗而用六韵殊与老杜异其他侧韵诗多如此以其名重当世无敢疵议至荆公则无是矣其得子固书因寄以及字韵诗其一篇中押数韵亦止用缉字一韵他皆类此正与老杜合渔隠樷话云黄朝英之言非也老杜侧韵诗何尝不用外韵如戏呈元二十一曹长未字韵一篇诗而用五韵南池谷字韵一篇诗而用四韵客堂蜀字韵一篇诗而用三韵其他如此者甚众今若以一篇诗偶不用外韵遂为定格则老杜何以谓之能兼众体也黄既不细考老杜诸诗又且轻议东坡尤为可笑六一谓韩退之得韵寛则不复傍出退之用韵犹能如此孰谓老杜反不能之是又非黄所能知也
　　训子
