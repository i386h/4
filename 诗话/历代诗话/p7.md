<!-- { "loadSidebar": true } -->
　　呉旦生曰书吕刑孔氏注吕侯后为甫侯故或称甫刑朱氏曰甫即吕也国语史伯曰当成周者南有申吕又富辰曰齐许申吕由大姜左传楚子重请取于申吕以为赏田申公巫臣曰不可此申吕所以邑也于是为赋以御北方若取之是无申吕也故平王以申近楚遣畿内之民戍之甫以申故而并戍之后竟为楚所灭而楚始强据此则申甫之地为形势控扼之要所以为周室之屏翰也按汉地理志南阳郡宛县故申伯国括地志云故申城在邓州南阳县北三十里故吕城在邓州南阳县西四十里吕氏春秋吕在宛县西伯夷主四岳之祀水经注亦谓宛西吕城四岳受封然则申吕汉之宛县也高帝与楚相持常出武闗收兵宛叶间光武起南阳以宛首事其形势可概见矣李忠定曰天下形势闗中为上襄邓次之【郡国志汝南新蔡有大吕亭故吕侯国舆地广记蔡州新蔡县古吕国今以左传攷之楚有申吕时新蔡属蔡非楚邑子重不当请为赏田宜以在宛县为正】
　　仲山甫
　　衮职有阙维仲山甫补之
　　呉旦生曰国语所载立鲁公子戏则仲山甫谏之料民太原则仲山甫谏之所以称补阙也当时惟虢文公谏不籍千亩而他无闻焉此诗人有爱莫助之叹按国语云樊仲山父是为樊国之君也【父与甫同】权徳舆集云鲁献公仲子曰山甫入辅于周食采于樊王伯厚云仲山甫犹仪礼所谓伯某甫也据此则仲是其行山甫其字也观后汉志阳樊攒茅田服防注云楚仲山所居杨修答临淄侯牋云仲山周旦之俦张无尽和山字诗云安得将相似仲山葢诗文亦有称仲山者
　　兹
　　维昔之富不如时维今之疚不如兹
　　呉旦生曰一云昔时之富今年之疚此倒字句葢古人以兹为年也吕氏春秋今兹美禾来兹美麦详其语意是谓今年熟来年又熟不与此诗适相反乎左传今兹注云此嵗古诗十九首有云为乐当及时谁能待来兹亦谓来年

　　历代诗话巻五
　　钦定四库全书
　　歴代诗话巻六
　　归安呉景旭撰
　　甲集下之下
　　三百篇
　　丕
　　不显不承
　　呉旦生曰毛氏训文王之徳岂不显乎岂不承乎按不字当作丕字读即书所谓丕显丕承也
　　来牟
　　贻我来牟
　　呉旦生曰欧阳诗论来牟为麦始出于毛郑而二家所据乃臆度之言然按刘向封事引饴我厘麰麦也文选注引韩诗贻我嘉薛君曰大麦也毛郑之说未可以为非王伯厚谓毛传牟麦也郑笺赤乌以牟麦俱来广雅始以为来小麦牟大麦以刘向说防考当从古注
　　赵凡夫云石经贻我来牟后人尚茂密合二字而成麰后复尚简改艸而为苇趋烦趋简人心之无常也癸辛杂识云今人呼麦麪为来牟或曰牟粉皆非也来牟自是两物周之所以受瑞麦即今之大麦按小麦生于桃后二百四十日秀之后六十日成秋种冬长春秀夏实具四时之气兼有寒温热冷故小麦性防寒以为麯则温麪则热麸则冷
　　酺
　　王伯厚汉制攷曰以开百室笺百室者出必共洫间而耕入必共族中而居又有祭酺合醵之欢疏族师职云春秋祭酺注者为人物灾害之神也因此祭酺聚钱饮酒故后世听民聚饮皆谓之酺汉书每有嘉庆令民大酺五日是其事也
　　呉旦生曰说文酺王徳广布大饮酒也笺云古今多酒禁赐酺乃饮甫借大也故从甫葢四闾为族一族共计百家故族师可以证百室也按酺为人物烖害之神田有蝝螟厩有马瘟皆祭之校人职又有冬祭马步杜子春云步即酺也释文酺音蒲又云步王伯厚又言汉时有蝝螟之酺神又有人之步神未知其所祭何神葢亦为坛位如雩禜云
　　赵世家载武灵王行赏大赦置酒酺五日汉律三人以上无故聚饮罚金四两故汉以赐酺为惠泽令得羣饮酒也唐无酺禁亦赐酺者葢聚作伎乐高年赐酒宋祥符元年正月三日天书降大赦改元东都赐酺三日
　　駉
　　鲁颂駉之篇駉駉牡马在坰之野
　　呉旦生曰说文駉牧马苑也从马冋诗曰在駉之野古荧切笺云传者谓駉駉肥泽也坰郊野也说文不取篇名首句而取次句又以坰为駉初疑传写之误正不然也因汉郑氏解駉駉为腹榦肥张遂生异议如用本训牧苑为解则知所引不谬矣不则坰野同作一句何说乎
　　郡县志坰泽俗名连泉泽在兖州曲阜县东九里僖公牧马之地刘桢鲁都赋放戎马于巨野之坰寰宇记大野在济州钜野县东五里一名钜野泽尔雅十薮鲁有大野注今高平钜野县东北大泽
　　作
　　思无斁思马斯作
　　呉旦生曰斁音度作音做小雅采薇采薇薇亦作止曰归曰归嵗亦莫止荀子肉腐出虫鱼枯生蠧贪利忘身祸烖乃作汉书金可作世可度乐府安东平云微物虽轻拙手所作余有三丈为郎别厝梁元帝诗芙蓉作船丝作索齐武帝临终执郁林王手曰若忆翁当好作此皆作读为做也西清诗话载韩退之诗非阁复非船可居兼可过君欲问方桥方橘如此作乃从其方言为之者渔隠丛话引杜诗主人送客何所作谓此语已先退之用矣两家曽不知自古已然耶白乐天诗作底欢娯过此夜洪武中谢子兰诗伤哉脊令原黄蒿走狐兔别墅破垣在邮亭乃新作亦叶此音祝枝山诗小住祝郎三百嵗好为花作挽春工程孟阳诗衙斋天与闲人作好办饥飡和困眠皆自注作去声
　　野客丛书云广韵作字有三音一则洛切二臧路切三则逻切退之诗韵正叶则逻切音佐耳又后汉亷范传云亷叔度来何暮不禁火民安作昔无襦今五袴此作字臧路切音措耳据此则杨升庵古音畧所引亷传作字音做误而诸书槩作做读亦不无可识矣
　　泮宫
　　戴仲培防璞曰鲁泮宫汉儒以为学予观菁菁者莪序谓乐育人才而诗序敎养之盛中阿中陵孰不知为育才之地惟泮水序止曰颂僖公能修泮宫而诗言无小无大从公于迈则征伐之事言顺彼长道屈此羣丑则克敌之功言攸服言卒获则颂淮之服借曰受成于学献馘献囚可也于此受琛元象齿大赂南金之毕集何也或曰济济多士克广徳心此在泮之士然不言敎养之功而继以桓桓于征狄彼东南不过从迈之多贤何也又曰载色载笑匪怒伊敎此公之设敎然不言敎化及于羣才而先以其马蹻蹻其音昭昭不过燕享之和乐何也合序与诗初无养才之说其可疑一也春秋二百四十二年所书莫大于复古僖公登台望气小事也左氏犹详书之学校久废而乍复葢闗吾道之盛衰何经传略不一书其可疑二也駉序言史克作颂以修伯禽之法足用爱民务农重谷数事使果能兴崇学校克何不表而出之以侈君之盛美其可疑三也上庠虞制也东序西序夏制也左学右学东胶虞庠商周之制也孟子言庠校序皆古之学使诸侯之学果名泮宫何他国略无闻焉其可疑四也记礼多出于汉儒其言頖宫葢因诗而讹郑氏解诗泮言半诸侯之学东西门以南通水北无其解礼记頖言班以此班政敎使郑氏确信为学何随字致穿凿之辞其可疑五也有此五疑予意僖公不过作宫于泮地落成之际诗人善祷欲我公戾止于此永锡难老而服逺人于此昭假孝享而致伊祜于此献囚献馘而受琛贡此篇与宣王考室之诗相表里特周为居处之室鲁为从防之宫祝颂有不同按通典言鲁郡乃古鲁国郡有泗水县泮水出焉然后知泮乃鲁水名僖公建宫于上诗言翩彼飞鸮集于泮林林者林木所聚以泮水为半水泮林亦为半林乎泮为地名与楚之渚宫晋虒祁之宫无以异
　　呉旦生曰鲁水名泮僖公作离宫于其上故此水之宫曰泮宫此水之林曰泮林皆因水得名也左传晋侯济自泮正在此水可为鲁水名泮之证按传僖公五年日南至公既视朔遂登台以望而书故有书云台亦曰泮宫台水经注云灵光殿东南即泮宫也有台高八十尺诗所谓思乐泮水是也东逰记云台有水自西南而来深丈余而无源又可为鲁水证矣初无与于学校汉儒附会谓东西南皆有水形如半璧【今作半月形】因以辟廱之辟亦转为璧解以圆水何所本而云然哉按周官国子敎于大司乐鲁孝公之为公子尝入京师为国子人称其孝宣王命之导训诸侯然其时不闻有太学之名建于何所也汉景帝时文翁为蜀守首建学宫于成都市中设博士弟子员至孝武诏郡县皆立学此特因蜀中而推广之于他郡县其实自文翁剙始也乌在其鲁僖时巳有学校哉筠轩释畧云胡氏谓鲁人将有事于上帝必先有事于頖宫而郑氏谓泮宫郊之学也有事于此告后稷也考诸礼记頖宫是庙之类也若非庙之类欲祀上帝而以始祖祭于学宫何义也哉以此可见頖宫之非学矣
　　三夀
　　三夀作朋
　　呉旦生曰郑氏以为三卿或谓公夀与冈陵等而为三以其下有如冈如陵句也皆属强解按上夀百中夀八十下夀六十所谓三夀葢指此也晋姜鼎铭云保其孙子三夀是利王禹玉诗云簪缨三夀客笔削两朝书张衡东京赋送迎拜乎三夀注三夀三老也蔡邕独断云天子父事三老兄事五更班固辟雍诗皤皤国老乃父乃兄三老者谓久也旧也夀也孙子荆诗三命皆有极刘履补注云三命谓上夀中夀下夀也郑礼记注云司命主督察三命据此则三夀三老三命其义一也
　　乱曰
　　闵马父曰正考甫校商之名颂十二篇于周大师以那为首其辑之乱曰自古在昔先民有作温恭朝夕执事有恪
　　呉旦生曰乱者乐之卒章自此而离骚而赋而乐府其后有乱曰云云葢昉此也
　　洪兴祖云离骚有乱有重乱者总理一赋之终重者情志未申更作赋也
　　九围
　　帝命式于九围
　　呉旦生曰王制注殷汤更制中国方三千里之界分为九州而建千七百七十三国孔氏云九分天下各为九处规围然故谓之九围易氏云殷人九州之制不见于经传是以后世莫详焉尔雅云两河间曰冀州河南曰豫州河西曰雝州汉南曰荆州江南曰扬州济河间曰兖州济东曰徐州燕曰幽州齐曰营州其九州之名与夫疆域所至与舜典异又与禹贡异孙炎故疑为殷制耳亦无明文言殷改夏也由今考之有舜之幽营徐而无舜之青梁幷是青入于徐梁入于雍幷入于冀也既分禹贡冀州之境而复舜之幽州又并青于徐而复舜之营州殷之九州粲然可考而其山川道里亦以类举至周人则又分冀为并而并营于幽复禹之青州而省徐以入于青
　　畷邮
　　为下国缀旒
　　呉旦生曰礼记注为下国畷邮正义云引齐鲁韩诗也王伯厚诗攷邮谓民之邮舍言成汤施布仁政为下国诸侯在畷民之处所使不离散
　　为下国骏厖荀子作骏防大戴礼作恂防

　　歴代诗话巻六
　　钦定四库全书
　　歴代诗话巻七
　　归安吴景旭撰
　　乙集上之上
　　楚辞
　　评骚
