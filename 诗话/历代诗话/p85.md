<!-- { "loadSidebar": true } -->
　　吴旦生曰山谷题竹尊者轩云平生脊骨硬如铁聴风聴雨随宜说百尺竿头放步行更向脚跟参一节岂喜觉范句而亦作此耶觉范自记景徳寺与谢无逸辈观禅月所画十八应供像而失第五轴有未知何处罗斋去不见云堂第五尊之嘲何不以竹尊者补入而烦兵妻引归壁间物耶一笑
　　墙东砚北
　　晁以道感事诗云干戈难作墙东客疾病犹存砚北身吴旦生曰后汉王应仲遭乱不仕隠墙东时人为之语云避世墙东王君公按逢萌传王君公襘牛自隠注谓平防两家卖买之传陆放翁诗人恠羊裘忘富贵我从牛侩得贤豪
　　汉上题襟集段成式书云杯宴之余常居砚北又云长防砚北天机素少又云笔下词文砚北诸生盖言几案面南人坐砚之北也余有赠友诗砚北停云思碧树窓西旧话黄梅
　　惏露防霜
　　周紫芝诗雨细方惏露云疎欲防霜
　　吴旦生曰吴中以八月露下而谓之惏露九月霜降而云谓之防霜紫芝以方言入咏也陆放翁诗云轻无力防清霜高季迪诗江云薄防霜留青日札云天有云则无霜名防霜天则悮矣
　　冠带
　　邓肃于徽宗朝献十讽诗有云但愿君王安百姓国中无日不春风
　　吴旦生曰先是太学生无上诗者献之自肃始靖康中公议谠言多出太学世称为无官御史台按肃字志宏别号栟榈其风雅调笑又有足异者谿山余话载朱章斋【即晦庵父】一日觞客栟榈以冠带寓之醉起韦斋曰留以质纸笔明日如约韦斋受笔还冠以纸少留带栟榈寄一诗曰归防纳毫真得防索牋留带计还疎公如买菜苦求益我已防腰何用渠闭户羽衣聊自适推牕柿叶对人书帝都声价君知否寄付新传折槛朱前辈标致正自不羣也

　　歴代诗话巻六十
　　钦定四库全书
　　歴代诗话巻六十一
　　归安吴景旭撰
　　辛集下之下
　　宋诗
　　小尽
　　竹坡老人诗话曰顷嵗朝廷多事郡县不颁厯所至晦朔不同朱希真避地广中作小尽行云藤州三月作小尽梧州三月作大尽哀哉官厯今不颁忆昔升平泪成阵我今何异桃源人落叶为秋花作春但恨未能与世隔时闻丧乱空伤神按月有三十日为大尽止二十九日为小尽
　　吴旦生曰月令广义谓尽终也大月曰大尽小月曰小尽又云灰月释名晦月尽之名也死为灰月光尽似之公羊传提月六鹢退飞过宋都提月者何仅逮是月晦日也何休注提月边也在是月之嵗尽唐西域记云印度国俗月生至满谓之白分月亏至晦谓之黒分【法苑作白月黒月】黒前白后合为一月黒月或十四日或十五日月有大小故也故中土节气与印度递争半月中土以二十九日为小尽印度以十四日为小尽中土之十六日乃印度之初一日也搜采异闻录云十五夜为半月两半月为一月三月为一时两时为一行两行为一年二年半为一双此由闰故以闰月兼本月此谓月双非闰双也以五年再闰为闰双
　　三瑞
　　洪适题宁海县诗久以驰魂梦今登三瑞堂故山有乔朩近事话甘棠
　　吴旦生曰洪皓政和中第进士为宁海簿摄令事蠲贫弱四千八百户税县境荷花桃实竹榦有连理之瑞建三瑞堂巳而生子适遵迈【即容斋】果应其瑞此诗乃适行县时作也三子并中词科继入西掖时有贺启云有是父有是子相传忠义之风难为弟难为兄俱擅词章之誉
　　社首
　　洪容斋作光尧挽诗鼎湖龙去逺社首鳯来迟
　　吴旦生曰拾遗记成王四年旃涂国献鳯雏育于灵禽之苑及封泰山禅社首之后文彩炳燿飞走之类不复喧鸣咸服神禽之逺至也及成王崩冲飞而去容斋用此
　　三三径
　　周益公赠杨诚斋诗回环自辟三三径顷刻能开七七花
　　吴旦生曰庆元间诚斋以秘书监退休年未七十有终焉之意筑园南溪上开九径江梅海棠桃李橘杏红梅碧桃芙蓉九种花朩各植一径命曰三三径因赋诗曰三径初开是蒋卿再开三径是渊明诚斋奄有三三径一径花开一径行时益公罢相访诚斋于南溪留此诗故诚斋和云相国来寻处士家山间草朩也光华
　　续仙传云润州鹤林寺有杜鹃花高丈余或见三女子游花下俗传花神也周寳镇浙西谓道人殷七七曰闻君能非时开花今重九将近君能开此花乎曰可乃宿鹤林中夜女子来曰妾为上命司此花今为道者开之九日花大开如春时集事渊海云殷名天祥又名道筌常自称七七东坡诗安得道人殷七七不论时节遣花开
　　谚雨
　　鹤林玉露曰范石湖诗朝霞不出门暮霞行千里今晨日未出晓氛散如绮心疑雨再作眼转云四起我岂知天道吴侬谚云尔古来占滂沱说者类恢诡飞云走羣羊停云浴三豨月当天毕宿风自少女起烂石烧成香汗础润如洗逐妇鸠能拙穴居狸有智蜉蝣强知时蜥蜴与闻计垤鸣东山鹳堂审南柯蚁或加隂石鞭或议阳门闭或云逢庚变或自换甲始刑鹅与象龙聚讼非一理不如老农谚影响捷于哦诗敢夸博聊用醒午睡此诗援引占雨事甚详可喜谚有云日出早雨淋脑日出晏晒杀鴈又云月如悬弓少雨多风月如仰瓦不求自下二说尚遗何也余欲増补二句云日占出海时月验仰瓦体
　　吴旦生曰张恊诗金风扇素节丹霞启隂期又云朝霞迎白日丹气临阳谷傅诗徂暑未一旬重阳翳朝霞则朝霞之谚当时已入咏不待石湖也又如杜诗禾头生耳禾穂黒按四民月令云秋甲子雨禾头生耳王建诗照泥星出依然黒淹烂庭花不肯休按西溪丛话引谚云干星照湿土来日依旧雨琐碎录引吴语云星宿照烂土明日依旧雨又引谚云云行西星照泥皆言雨也盖唐时又用之
　　杨升庵云他如洒上元灯云掩中秋月又黄梅寒井底干又云河射角好夜作犁星没水生骨又云春寒四十五贫儿市上舞贫儿且莫夸且过桐子花又云黄梅雨未过冬青花未破冬青花巳开黄梅再又来又云舶防风云起旱魃深欢喜又云商陆子熟杜鹃不哭皆为唐宋诗人引用若陆玑诗疏引谚云黄栗留看我麦黄甚黒不又引蜻蛚鸣衣裘成蟋蟀鸣嬾妇惊夏小正注引天河东西浆洗寒衣国语注引古语上长冐橛陈根可拔耕者急发四民月令引农谣三月昬参星夕杏叶盛桑叶白又云杏子开花可耕白沙又贷我东蘠偿我白粱先儒皆以解经不但诗词之资而已
　　疑塜
　　范石湖诗一棺何用塜如林谁复如君负此心
　　吴旦生曰范石湖奉使过漳河入曹操讲武城城外有疑塜七十二散在数里间传云操塜正在古寺中辍耕录载俞应符题诗云生前欺天絶汉统死后欺人设疑塜人生用智死即休何有余机到丘垄人言疑塜我不疑我有一法君未知直须发尽疑塜七十二必有一塜藏君尸绿雪亭言老瞒毛骨岂真葬七十二塜间哉奸雄欺人诗家又堕其计恐老瞒之揶揄矣余近观鲁尔章咏铜雀台云只今片瓦人争识七十二塜空自疑因笑谓曰老瞒遗令汝等时时登铜雀台望吾西陵墓田已明明道破处所矣大难为椎埋子属垣也
　　颠当
　　范石湖六言诗恐妨胡蝶同梦笑倩颠当守门
　　吴旦生曰酉阳杂爼颠当窠深如蚓穴网丝其中土盖与地平大如榆荚常仰杆其盖伺蝇蠖过辄翻盖捕之才入复闭与地一色并无丝隙可寻也其形似蜘蛛尔雅谓之王蚨蟷谷子谓之蚨金华子谓之钓骆槖儿童谚云颠当颠当牢守门蠮螉冦汝无处奔
　　耐官
　　吕东莱寄向县丞诗云耐官丞相风流在坐守箪瓢不诉穷
　　吴旦生曰梦谿笔谈真宗时向敏中拜右仆射麻下日李昌武当对上谓之曰朕即位以来未尝除仆射今日以命敏中此殊命也敏中门下贺客必多卿往视之明日却对来昌武乃往见丞相谢客门阑峭然无一人昌武与向亲径入见之徐贺曰今日闻降麻士大夫莫不欢慰朝野相庆公但唯唯又曰自上即位未尝除端揆此非常之命自非勲徳隆重眷倚殊越何以至此公复唯唯又歴陈前世为仆射者勲劳徳业之盛礼命之重公亦唯唯卒无一言既退复使人至庖厨中问今日有无亲戚賔客饮食宴防亦寂无一人明日以其所见对上笑曰向敏中大耐官职杜阳杂编云朱泚乱长安源休乃收图书贮仓廪作萧何事业谓伪黄门蒋諌曰若度其才即吾为萧姚为曹耳识者谓休不奈官职乔琳戏曰源公直所谓火迫酂侯耳则耐官职之说其来已久
　　不斟
　　吕居仁答曹吉父诗记我今年病不斟
　　吴旦生曰方言斟益也南楚凡相益而又少谓之不斟凡病少愈而加剧亦谓之不斟或谓之何斟郭璞解云言虽少损无所益也吕公诗用此今行本改不禁则失之矣
　　放翁
　　王弇州曰昔人所称广大教化主者于长庆得一人曰白乐天于元丰得一人曰苏子瞻于南波后得一人曰陆放翁为其情事景物之悉备也然苏之与白尘矣陆之与苏亦刼也
　　吴旦生曰弇州又言放翁颇近苏氏而麄杨万里刘改之俱弗如也然放翁又与子瞻殊科自余观之南渡以后范石湖陆放翁两家为冠杨诚斋谓范之清新陆之敷腴姜白石谓温润如范俊逸如陆当时已推服之然范诗易看而难入当由其温润进其清新陆诗难择而易躭当汰其敷腴寳其俊逸
　　莲花博士
　　赵章泉曰嘉泰壬戌九月陆放翁梦一故人相语曰我为莲花博士镜湖新置官也我且去矣君能蹔为之乎月得酒千壶亦不恶也遂以诗记之云白首归脩汗简书每因囊粟叹侏儒不知月给千壶酒得似莲花博士无
　　吴旦生曰困学纪闻言列子务本游不如务内观陆游字务观本此余按陆母梦秦少游而生子故名秦之字曰游即字秦之名曰务观后台臣劾其恃酒頽放因自号放翁故作词有飘然烟雨中天教作放翁之句盖文人多异往往而有台臣且恃酒弹之何物镜湖中偏月给千壶以相招致虽寓言亦足自放矣
　　云子天吴
　　陆放翁诗云子翻匙新稻饭天吴坼绣旧衣
　　吴旦生曰二语皆自杜诗脱出杜子美诗饭抄云子白许彦周云云之子雨也言如防尔出荀子云篇又葛洪丹经用云子碎云母也今蜀中有碎砾状如米粒圆白云子石也后见佛经以稻为云子即所谓汶阳之稼如云耶
　　子美北征诗海图坼波涛旧绣移曲折天吴及紫鳯颠倒在裋褐言以海图旧绣为小儿裋衣故波涛为之坼绣纹为之移天吴紫鳯之类或颠或倒也天吴海图所画之物按山海经朝阳之谷神曰天吴是为水伯其为兽也人面八首八足八尾背青黄大荒东经云盖余之国有神人八首人面虎身十尾名曰天吴何承天云鱼之大口者名【谈薮云李大异为广西帅顾坐客曰杜诗天吴当音华见山海经未知后见何书王仲行曰后汉书戴就被收狱吏烧鋘斧使就挟之注引何承天纂文鋘音华又诗不呉不敖不吴不杨皆音华李公称善】
　　不借
　　陆放翁巢山诗穿林双不借取水一军持
　　吴旦生曰史游急就章云裳韦不借为牧人顔师古注不借小屦也以麻为之其贱易得人人各自有不须假借因为名也扬雄方言云麻屦谓之不借王伯厚汉制攷云绳菲今时不借也疏云夏时谓之菲汉时谓之不借刘熈释名云齐人谓韦屦曰屝屝皮也以皮作之崔豹古今注云不借草履也汉文帝履不借以视朝杨公笔录云卜式为郎中蹻而牧羊中蹻即草鞋也古谓之不借
　　致虚阁杂爼云仙人鳯子隠于农夫之中一日大雨邻人借草履鳯子曰他人则可借我之草履乃不借者也其人怒詈之鳯子以草履掷与化为鹤飞去故后世名草履为不借
　　周礼玉璂注璂读如薄借綦之之綦贾公彦疏云薄借之语未闻疑即不借
