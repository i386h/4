<!-- { "loadSidebar": true } -->
　　范元实曰山谷言文章必谨布置毎见后学多告以原道命意曲折予槩考古人法度如赠韦见素诗纨袴不饿死儒冠多悮身此一篇立意也故使人静聴而具陈之耳自甫昔少年曰至再使风俗淳皆儒冠事业也自此意竟萧条至蹭蹬无纵鳞言悮身如此也则意举而文备故已有是诗矣然必言其所以见韦者于是有厚愧真知之句所以真知者谓传诵其诗也然宰相职在荐贤不当徒爱人而巳士固不能无望故曰窃效贡公喜难甘原宪贫果不能荐贤则去之可也故曰焉能心怏怏祗是走踆踆又将入海而去秦也然其去也必有迟迟不忍之意故曰尚怜终南山回首清渭滨则所知不可以不别故曰常拟报一饭况懐辞大臣夫如是可以相忘于江湖之外虽见素亦不得而见矣故曰白鸥没浩荡万里谁能驯终焉此诗前贤録为压巻盖布置最得正体如宫府甲第防堂房室各有定处不可乱也韩文公原道与书之尧典盖如此其他皆谓之变体可也盖变体如行云流水初无定质出于精微夺乎天造不可以形器求矣然要之以正体为本自然法度行乎其中譬如用兵竒正相生初若不知正而径出于竒则纷然无复出于纲纪终于败乱而巳矣原道以仁义立意而道徳从之故老子舍仁义则非所谓道徳继叙异端之汩正继叙古之圣人不得不用仁义也如此继叙佛老之舍仁义则不足以治天下也如彼反覆皆数叠而复结之以先王之教终之以人其人火其书必以是禁止而后可以行仁义于是乎成篇若尧典自若稽古帝尧至格于上下则尧之大畧也自克明峻徳至于变时雍言尧修身以及天下也于是乃命羲和言天事若予采若时登庸言人事洪水方割言地事三才之道既备既之以逊位终焉然则自古有文章便有布置讲学之士不可不知也【诗有一篇命意有句中命意如上韦见素诗布置如此是一篇命意也至其道迟迟不忍去之意则曰尚怜终南山回首清渭滨其道欲与见素别则曰常拟报一饭况怀辞大臣此句中命意也盖如此然后顿挫髙雅】
　　古人律诗亦是一片文章语或似无伦次而意若贯珠十二月一日诗今朝腊月春意动云安县前江可怜此诗立意念嵗月之迁易感异乡之飘泊其曰一声何处送书鴈百丈谁家上水船则覊愁旅思皆在目前未将梅蕋惊愁眼要取楸花媚逺天梅望春而花楸将夏而繁言滞留之势当自冬过春始终见梅楸则百花之开落皆在其中矣以此益念故国思朝廷故曰明光起草人所羡肺病几时朝日边闻官军收河北诗劔外忽传收蓟北初闻涕泪满衣裳夫人感极则悲悲定而后喜忽闻大盗之平喜唐室复见太平顾视妻子知免流离故曰却看妻子愁何在其喜之至也不知手之舞之足之蹈之故曰漫展诗书喜欲狂从此有乐生之心故曰白日放歌须纵酒于是率中原流寓之人同归以青春和暖之时即路故曰青春作伴好还乡言其道途则曰欲从巴峡穿巫峡言其所归则曰便下襄阳到洛阳此盖曲尽一时之意惬当众人之情通畅而有条理如辩士之语言也防子诗巴蜀愁谁语呉门兴杳然巴蜀既无可与语故欲逺之呉防九江春色外则想像将来呉门之景物三峡暮帆前则去路先涉三峡之风波厌就成都卜休为吏部眠君平之卜所以飬生毕卓之酒所以忘忧今皆不能如意则犯三峡之险适九江之逺岂得已也哉夫奔走万里无所税驾伤人世险隘不能容巳故曰蓬莱如可到衰白问羣仙终焉题桃诗小径升堂旧不斜五株桃树亦从遮此诗意在第一句旧堂小径从来不斜又五桃遮揜之意若图画矣中间四句皆旧日事方天下太平家给人足有桃实则餽贫人故曰髙秋縂馈贫人实和气应期而至人意闲而乐之故曰来嵗还舒满树花家家有忠厚之风处处有鲁恭之化故曰牕戸毎宜通乳燕儿童莫信打慈鵶及题此诗时所向皆寡妻羣盗何暇如此故曰寡妻羣盗非今日天下车书正一家时也今人不求意趣闗纽但以相似语言为贯串岂不失之浅近也防
　　老杜诗凡一篇皆工拙相半古人文章类如此皆拙固无取使其皆工则峭急无古气如李贺之流是也然后世学者当先学其工精神气骨皆在于此如望岳诗齐鲁青未了洞庭诗呉楚东南坼乾坤日夜浮语既髙妙有力而言东岳与洞庭之大无过于此后来文士极力道之终有限量益知其不可及望岳第二句如此故先云岱宗夫何如洞庭诗先如此故后云亲朋无一字老病有孤舟使洞庭诗无前两句而皆如后两句语虽健终不工望岳诗无第二句而云岱宗夫何如虽曰乱道可也今人学诗多得老杜平慢处乃邻女效颦者世俗喜绮丽知文者能轻之后生好风花老大即厌之然文章论当理与不当耳茍当于理则绮丽风花同入于妙茍不当理则一切皆为长语上自齐梁诸公下至刘梦得温飞卿辈往往以绮丽风花累其正气其过在理不胜而词有余也老杜緑垂风折笋红绽雨肥梅防花飞送客樯燕语留人亦极绮丽其模冩景物意自亲切所以妙絶古今言春容闲适则有穿花蛱蝶深深见防水蜻蜓欵欵飞落花防丝白日静鸣鸠乳燕青春深言秋景悲壮则有蓝水逺从千涧落玉山髙并两峯寒无边落木萧萧下不尽长江滚滚来其富贵之词则有香飘合殿春风转花覆千官淑景移麒麟不动炉烟转孔雀徐开扇影还其吊古则有映阶碧草自春色隔叶黄鹂空好音竹送青溪月苔移玉座春皆出于风花然穷理尽性移夺造化又云絶壁过云开锦绣踈松夹水奏笙簧自古诗人壮即不巧巧即不壮巧而能壮有如是乎
　　有一士人擕诗相示首篇第一句云十月寒者予曰君亦读老杜诗观其用月字乎其曰二月巳风涛则记风涛之早也曰因惊四月雨声寒五月江深草阁寒盖不当寒而寒也五月风寒冷佛骨六月风日冷盖不当冷而冷也今朝腊月春意动盖未当有春意也虽不尽如此如三月桃花浪八月秋髙风怒号闰八月初吉十月江平穏之类皆不系月则不足以实一时之事若十月之寒既无所发明又不足纪録当以为戒也【已上同】叶石林曰诗语固忌用巧太过然縁情体物自有天然工妙虽巧而不见刻削之防老杜细雨鱼儿出微风燕子斜此十字殆无一字虚设雨细着水靣为沤鱼常上浮而淰若大雨则伏而不出矣燕体轻弱风猛则不能胜惟微风乃受以为势故又有轻燕受风斜之语至穿花蛱蝶深深见防水蜻蜓欵欵飞深深字若无穿字欵欵字若无防字皆无以见其精微如此然读之浑然全似未尝用力此所以不碍其气格超胜使晚唐诸子为之便当入鱼跃练波抛玉尺莺穿丝柳织金梭体矣禅宗论云门有三种语其一为随波逐浪句谓随物应机不主故常其二为截断众流句谓超出言外非情识所到其三为函盖乾坤句谓冺然皆契无间可伺其浅深以是为序杜诗亦有此三种语但先后不同以波漂菰米沉云黒露冷莲房坠粉红为函盖乾坤句以落花防丝白日静鸣鸠乳燕青春深为随波逐浪句以百年地僻柴门迥五月江深草阁寒为截断众流句若有解此当与渠同叅【郭彦深云波漂一聮虽苍凉悲壮次语纎细何以函盖乾坤当易以三年笛里闗山月万国兵前草木风学人细叅始得】
　　诗人以一字为工世固知之惟老杜变化开阖出竒无穷殆不可以形迹捕诘如江山有巴蜀栋宇自齐梁则其逺数千里上下数百年只在有与自两字而吞吐山川之气俯仰古今之懐皆见于言外滕王亭子粉墙犹竹色虚阁自松声若不用犹与自两字则余八字凡亭子皆可用不必滕王也此工妙至到人力不可及而雍容闲肆出于自然畧不见其用力处今人多取其已用字模效用之偃蹇狭陋尽成死法不知意与境防出言中节凡字皆可用也【已上同】
　　苏子由曰大雅绵九章诵太王迁豳建都邑营宫室而巳至其八章乃曰肆不殄厥愠亦不陨厥问尚可也至其九章乃曰虞芮质厥成文王蹶厥生予曰有疏附予曰有先后予曰有奔走予曰有御侮事不接文不属如连山断岭虽相去絶逺而气象聫络观者知其脉理之为一也盖附离不以凿枘此最为文之髙致耳老杜哀江头诗少陵野老吞声哭春日潜行曲江曲江头宫殿锁千门细柳新蒲为谁緑忆昔霓旌下南苑苑中万物生顔色昭阳殿里第一人同辇随君侍君侧辇前才人带弓箭白马嚼齧黄金勒翻身向天仰射云一箭正堕双飞翼明眸皓齿今何在血汚逰魂归不得清渭东流劔阁深去住彼此无消息人生有情泪沾臆江水江花岂终极黄昬驰骑尘满城欲往城南忘城北予爱其词气如百金战马注坡蓦涧如履平地得诗人之遗法如白乐天诗辞甚工然拙于纪事寸步不遗犹恐失之所所以望老杜之藩垣而不及也【李耆卿云清渭二句明皇在蜀肃宗在秦一去一住两无消息父子之际人所难言子美独能言之非但细柳新蒲之感而已】
　　黄山谷曰由子美以来四百余年斯文委地文章之士随世所能杰出时辈未有升子美之堂者况家室之好耶尝欲随欣然防意处笺以数语终以汩没世俗初不暇给虽然子美诗妙处乃在无意于文夫无意而意巳至非广之以国风雅颂深之以离骚九歌安能咀嚼其意味闯然入其门耶故使后生辈自求之则得之深矣使后之登大雅堂者能以予説而求之则思过半矣彼喜穿凿者弃其大防取其发兴于所遇林泉人物草木鱼虫以为物物皆有所托如世间商度隠语者则子美之诗委地矣
　　学林新编曰田舎诗榉柳枝枝弱枇杷树树香或説榉柳者柳之一种其名为榉柳非双声字也枇杷乃双声字榉柳不可以对枇杷按此诗题曰田舎则当在田舎时偶见二物盖所谓景物如此乃以为对耳覔松苗子诗落落出羣非榉柳青青不朽岂杨梅以榉柳对杨梅乃正对也然则以榉柳对枇杷非悮也寄髙詹事诗天上多鸿鴈池中足鲤鱼鸿鴈二物也鲤者鱼之一种其名为鲤疑不可以对鸿鴈然懐李白诗鸿鴈几时到江湖秋水多则以鸿鴈对江湖为正对矣得舎弟消息诗浪传乌鹊喜深负令诗乌鹊二物疑不可以对脊令然偶题诗音书恨鸟鹊怒号怪熊罴则以鸟鹊对熊罴为正对矣寄李白诗几年遭鵩鸟独泣向麒麟鵩鸟乃鸟之名鵩者疑不可以对麒麟然寄贾岳州严巴州两阁老诗貔虎开金甲麒麟受玉鞭则以貔虎对麒麟为正对矣哭韦晋之诗鵩鸟长沙赋犀牛蜀郡怜以鵩鸟对犀牛为正对矣子美岂不知对属之偏正耶盖其纵横出入无不合也
　　魏防曰刘攽载子美诗萧条六合内人少虎狼多少人慎勿投虎多信所过饥有易子食兽犹畏虞罗言乱世人恶甚于虎狼也予观潭州诗岸花飞送客樯燕语留人与前篇同意防乱之际人无乐善喜士之心至于一将一迎曽不若防花樯燕也诗在优柔感讽不在逞豪放而致诟怒也
　　许彦周曰诗有力量如弓之鬬力其未挽时不知其难也及其挽之力不及处分寸不可强若出塞曲落日照大旗马鸣风萧萧悲笳数声动壮士惨不骄又八哀诗汝阳让帝子眉宇真天人虬髯似太宗色映塞外春此等力量不容他人到
　　杨诚斋曰九日诗老去悲秋强自寛兴来今日尽君欢不特八句便字字属对又第一句顷刻变化才説悲秋忽又自寛以自对君自者我也羞将短髪还吹防笑倩旁人为整冠将一事翻腾作一聫又孟嘉以落防为风流少陵以不落为风流翻尽古人公案最为妙法蓝水逺从千涧落玉山髙并两峰寒诗人至此笔力多衰今方且雄杰挺防唤起一篇精神自非笔力防山不至于此明年此防知谁健醉把茱萸仔细看末聫意味尤为深长
