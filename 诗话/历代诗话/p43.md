<!-- { "loadSidebar": true } -->
　　秋日题郑监湖上亭云羮煑秋莼弱杯迎露菊新呉旦生曰此秋深景物故莼与菊同称则莼羮宜于九月矣墨庄漫録云子美祭房相国九月用茶藕莼鲫之奠莼生于春至秋则不可食不知何谓而张翰以秋风动思鲈固秋物莼不可晓也余以此语大谬方言春夏为丝莼入秋为油莼故秋莼肥如氷筋陈眉公谓春莼如乱髪不足异秋莼长丈许凝脂甚滑季鹰秋风正馋此也按书至冬为猪莼又云莼又云七八月以前曰丝莼秋末冬初曰块莼四月曰雉尾莼据此则九月莼正美也安得谓秋不可食哉张翰吴人辟齐王东曹掾不乐于官在京师见秋风起作歌弃官归宋王贽过吴江有诗云因想季鹰当日事归来未必为莼鲈谓翰度时不可为故决去非实为莼鲈也至东坡咏三贤则云不须更说知几早只为莼鲈也自贤其意又髙一着矣防溪诗话云临川慷慨秋风起悲歌不为鲈眉山不须更说知几早只为莼鲈也自贤反覆曲折同归一意余以东坡拓开一歩正得晋人旷逹风味而临川诗即贽意耳何谓同归一意哉蝉精隽载一诗云黄犬东门事巳非华亭鹤唳漫思归直须死后方囘首谁肯生前便拂衣此日区区求适志他年徃徃见知几不须更说莼鲈美但在淞江水亦肥虽其姓氏不详观其落句似又从东坡推入一层令人寻绎之下如剥蕉心巻曲脱换益叹诗思之无穷也
　　防朝班
　　秋兴诗几囘青防朝班
　　吴旦生曰防字张禺山作音玷束晢诗莫之防辱陆厥诗复防铜驼门杨升庵引汉书祗足以发笑而自防耳与此同顾修逺引公诗凡才汚省郎即此意也焦弱侯云若作玷不得用几囘字王建诗殿前传防各依班唐人屡用之可证余考公于肃宗至德二载五月拜左拾遗八月即放还则列朝班仅仅三月此防字不过谓曽备员来合之一卧沧江抚今追徃怨而不怒何必去声读【一作照朝班】
　　倒句
　　秋兴诗红稻啄残鹦鹉粒碧梧栖老鳯凰枝
　　吴旦生曰此为倒装句法乃以反言之也若正言之当云鹦鹉啄残红稻粒鳯凰栖老碧梧枝公惯有此句法如他诗黄鹄髙于五尺童化为白鳬似老翁若正言之当云五尺童时似黄鹄化为老翁似白鳬也后见顾修逺云诗意本谓香稻乃鹦鹉啄余之粒碧梧则鳯凰栖老之枝葢举鹦鹉凤凰以形容二物之美非实事也重在稻与梧不重鹦鹉鳯凰若云鹦鹉啄残香稻粒鳯凰栖老碧梧枝则实有鹦鹉鳯凰矣又谢世脩云其意谓黄鹄髙于五尺之童本有云霄之志今化为白鳬则似老翁由大而小不得志也可知余喜二说更有思致
　　伊吕萧曹
　　读杜二笺曰伯仲之间见伊吕指挥若定失萧曹张辅葛乐优劣论曰孔明殆将与伊吕争俦岂徒乐毅为伍后魏崔浩著论亮不能为萧曹亚匹谓陈寿贬亮非为失实公此诗以伊吕萧曹相提而论所以伸张辅之论而抑崔浩之党陈寿也
　　吴旦生曰见字失字下得神妙见字从伯仲之间生来失字从指挥若定生来鹤林玉露载孔明曰吾心如秤不为人作轻重信能此则吾心即造化也乃知长啸草庐时其所讲不在伊吕下或谓既比之伊吕又比萧曹何也予曰下句葢惜其指挥未定而死耳指挥若定虽萧曹且不能当况司马仲逹乎指挥葢措置经画也如兵民杂耕留屯乆驻之类失犹无也故末句有志决身殱之叹
　　焦弱侯云三分割据纡筹策万里云霄一羽毛人以三分割据为孔明功业不知此其所轻为正如云霄一羽毛耳必也偶伊吕而失萧曹乃尽公之才惜乎运移身殱仅以三分之业自见此天也非人也此诗八句一意读者逐句解之失其防矣
　　闷
　　西清诗话曰子美作闷诗乃云卷帘惟白水隐几亦青山若使予居此当卒以乐死岂复有闷乎墨庄漫録曰子美居西川忧在王室而又生理不具与死为隣故对青山青山闷对白水白水闷平时可爱乐之物皆寓之为闷也蔡约之处富贵所欠二物耳其后窜逐经歴﨑岖必悟此诗之工
　　吴旦生曰蔡绦防出忧中有乐张邦基说得乐中有忧总之作诗者与看诗者随其兴防即各具一造物不妨异辙而同途也张云经歴﨑岖必悟其工此非善于论蔡乃善于论杜按李伯纪之序亦云葢其开元天寳太平全盛之时迄于至德大歴干戈离乱之际凡四千四百余篇其忠义气节覊旅艰难悲愤亡聊一寓于诗平时读之未见其工迨亲更兵火防乱之后诵其诗如出乎其时犂然有当于人心然后知其语之妙也
　　按唐僧栖白诗卷帘当白昼移坐向青山元范德机诗青山入坐席白水抱门流其语意皆出于杜却皆说向乐边
　　添线
　　海録碎事曰杜诗刺绣五纹添弱线鲁直诗宫线添尺余嵗时记谓魏晋间宫中以红线量日影冬至后日影添长一线未知孰是
　　吴旦生曰公有至目遣兴诗愁日愁随一线长鲁直云释此句者引嵗时记红线量影之说而唐杂録谓宫中以女工揆日之长短冬至后日晷渐长比常日増一线之工此说为是则知鲁直已有确据故其所云宫线添尺余者亦指刺绣言耳【陶南村掖庭记云元时有刺绣亭冬至则候日于此亭边有一线竿竿下为缉衮堂至日命宫人把刺以騐一线之功】
　　书云
　　小至诗云云物不殊乡国异
　　吴旦生曰诗话旧谓冬至用书云事宋人小说以为分至启闭必书云物独以为冬至事非也按春秋感精符云冬至有云迎送日者来嵗美宋忠注曰云迎日出云送日入也冬至独用书云事指此未为偏失也然余观左传僖公五年正月辛亥朔日南至公既视朔遂登观台以望而书礼也凡分至启闭必书云物为备故也杜预注云周正月今十一月分春秋分也至冬夏至也启者立春立夏闭者立秋立冬云物者气色灾变也汉明帝永平二年春正月辛未宗祀光武毕登灵台观云物据此则四时八节皆可用书云昔人偶于冬至用之亦可而后人遂援为故实则非矣
　　文苑英华载令狐楚冬至进鞍马状云迎日良辰书云令节
　　落句
　　范公偁过庭録曰小宋旧有一帖论杜诗至于实下虗成亦何可少也先子未逹后问晁以道云昔闻于先人葢为防鸡行之类如小奴防鸡向市卖是实下也末云鸡虫得失无了时注目寒江倚山阁是虗成也葢尭民亲闻于小宋焉谨退而记之
　　吴旦生曰落句之妙忽入他意灵变莫测非后人之所可拟眞西山引黄山谷书酺池寺云小黠大痴螗捕蝉有余不足防怜蚿退食归来北牕梦一江风月趂渔船歩里客谈又引山谷水仙花诗坐对眞成被花恼出门一笑大江横师民瞻引蘓子瞻二虫诗二虫愚智俱莫测江边一笑无人识洪容斋引李德逺东西船行云东西相笑无已时我但行藏任天理数诗语意互相祖述然与老杜自悬殊也
　　动揺
　　竹坡诗话曰凡诗人作语要令事在语中而人不知读太史公天官书天一鎗棓矛盾动揺角大兵起杜诗五更鼓角声悲壮三峡星河影动揺葢暗用迁语而语中乃有用兵之意诗至此可以为工
　　吴旦生曰西清诗话引汉武故事星辰揺动东方朔以为民劳之应剡溪漫笔又引天官书注左旗九星在河鼓左右旗九星在河鼓右是天之旗鼓动揺主兵天爵堂笔余云杜公虽破万巻恐未必拘拘证古若此暑月夜半露坐时观晴空星河影隐映错落俨然动揺处处若此况三峡乎余观此诗起句云嵗暮隂阳催短景天涯霜雪霁寒宵虽不可例以暑夜目之然必以星垣配合亦殊损其寥旷也
　　按三峡有二自夷陵州西上南津闗始入西陵峡再为明月峡北上有石穴如规故名再上即黄牛峡南有黄陵庙宜都记云自黄牛滩东入西陵界一百里许山水纡曲林朩髙茂哀猿三声岩谷响应者即此此楚西之三峡峡之南门蜀江之委尻也上溯归州由巴东过东西瀼溪始入巫峡再经巫山入门闗为归峡再上即瞿塘峡在白帝城西旧亦名西陵峡灔滪堆当其口水经云杜宇所凿连亘七百里重岩叠嶂隐蔽天日非亭午夜分不见日月者即此此川东之三峡峡之北户蜀江之咽喉也
　　澶漫
　　闻河北诸道节度使入朝欢喜口号云澶漫山东二百州
　　吴旦生曰澶音惮远也庄子圣人澶漫为乐摘僻为礼而天下始分矣南都赋其竹则缘衍抵坂澶漫陆离柳子厚铙歌云澶漫万里宣唐风杨仲诗澶漫渠河方渉夏萧条竹树已迎秋又云南山多白云澶漫塞崕谷
　　司马相如子虗赋案衍坛曼向注云平寛貌扬雄甘泉赋平原唐其坛漫翰注云广大貌
　　老子
　　麈史曰子美李潮八分歌云苦县光和尚骨立笔法瘦硬方通神按神仙传老子苦县濑乡人汉书称桓帝梦见老子命中常侍左悺于濑乡致祭诏邉韶立祠兼刻石即蔡邕书也今考桓帝纪年乃建和而光和为灵帝年号岂传冩之误邪或以亳有太清残缺碑犹有光和二字又不知太清之名始于何代兼谯去苦县尚両舍即非邉韶所刻石也
　　吴旦生曰纲鉴桓帝延熹八年春正月遣中常侍左悺之苦【音怙】县祠老子注云苦县故城在开封府鹿邑县东老子祠在鳯阳府亳县按建和至延熹凡四改元则非是建和明矣生于苦而祠于亳判然两地灵帝光和时蔡邕軰尚在安知非另有碑刻况太清又明是老子称号也老杜或指亳碑而苦县乃以老子生地连属言之不为乖谬【潘子眞诗话云北岳碑后汉光和二年立苦县老子庙亦汉碑俱蔡邕书杜诗苦县光和谓二碑也】
　　屠蘓
　　杨升庵曰萧子云雪赋韬罦罳之飞栋没屠蘓之髙影杜子美冷淘诗愿凭金騕褭走置锦屠蘓屠蘓庵也广雅云屠蘓平屋也通俗文云屋平曰屠蘓魏畧云李胜为河南太守郡防事前屠蘓壊唐孙思邈有屠蘓酒方葢取庵名以名酒后人遂以屠蘓为酒名矣何逊诗郊郭勤二顷形体憇一蘓又大冠亦曰屠蘓礼曰童子帻无屋凡冠有屋者曰屠蘓晋志元康中商人皆着大障谚曰屠蘓障日覆两耳防见暍儿作天子
　　吴旦生曰广韵廜防草庵诗话补遗云周王褒诗飞甍雕翡翠绣桷畵屠蘓屠蘓本草名畵于屋上因草名以名屋此又一解
　　时镜新书云晋董勋曰正旦饮酒先从小者何也俗以小者得嵗故先酒贺之老者失时故后饮酒四民月令云正旦进酒次第当从小起以年小者起先裴夷直诗自知年纪偏应小先把屠蘓不让春顾况诗还丹寂寞羞明镜手把屠蘓让少年
　　古隽考略云廜防酒名元日饮之可除瘟气本作酴酥四时纂要作屠蘓屠者屠絶气蘓者蘓醒人魂云麓漫抄云按荆楚嵗时记正月旦日进椒栢酒饮桃汤服却丸敷于散次第从小起注云以过腊日故崔实月令过腊一日谓之小嵗又曰小嵗则用之汉朝元正则行之晋世葢汉尝以十月为嵗首也又云敷于散即胡洽方云许山赤散并有觔两则知敷于音讹转而为屠蘓小嵗讹而为自小起云
　　石榞
　　上后园山脚诗石榞徧天下水陆兼浮沉
　　吴旦生曰榞音原朩名按石榞子如芎防其皮可以御饥时天下荒乱小民转沟壑水陆并载石榞以充粮
　　白鸟
　　寄刘伯华使君诗江湖多白鸟天地有青蝇
