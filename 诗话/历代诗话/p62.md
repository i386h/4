<!-- { "loadSidebar": true } -->
　　吴旦生曰镜听之法即月令广义所言响卜也顾元庆谓怀镜于通衢间听徃来之言以占休咎近世人怀杓以听亦犹是也又有无所怀直以耳听之者谓之响卜盖以有心听无心耳余观李廓亦有镜听词云匣中取镜祠灶王盖听者必先灶前跪拜按鬼谷子卜灶法云元旦之夕汛扫爨室置香灯于灶门注水满铛置杓于水防礼拜祝拨杓使旋随柄所指之方抱镜出门宻听人言第一句即是卜者之兆如有同卜者以镜逓执即是彼兆三人五人皆传镜为主宜夜静卜之
　　吕氏春秋云正月元旦听都邑人民之声声宫则岁善吉商则有兵征旱羽水角岁恶管子云凡听征如负猪豕觉而骇凡听羽如鸣马在野凡听宫如牛鸣窌中凡听商如离羣羊凡听角如雉登木以鸣音凄以淸注云此言呼以听土地之音非谓他音皆然也人之声合乎五音听其首声恊而详之也
　　红丝砚
　　西溪丛语曰王建宫词延英引对绿衣郎红砚宣毫各别牀天子下帘亲自问宫人手里过茶汤恐是用红丝砚江南李氏时犹重之欧公砚谱以青州红丝石为第一此砚多滑不受墨若受墨妙不可加王建集中有作工砚又作洪砚皆非也
　　吴旦生曰说文砚石滑也长笺云训滑何滑训利利犹厉也与研摩同义故曰石滑也世但觧坚泽为滑则不可通矣通谓研为砚墨盂也高者曰台穹者曰瓦青州红丝石一洮河石二端溪石三歙州石四邨石五皆石也有玉有金有磁有漆其类不一石其常也故从石古但作研又苏易简作文房四谱砚为首以青州红丝石为一斧柯山第二龙尾石第三余皆在中下虽铜雀台古瓦砚列于下品特存古物耳东观录云红丝石出于青州黑山其理红黄相参二色皆不甚深理黄者其丝红理红者其丝黄其纹上下通彻匀布渍之以水则有滋液出于其间以手磨拭之乆而粘着如膏若覆之以匣至开时数日黑色不干经夜即其气上下蒸濡着于匣中有如雨露自得兹石而端歙之石皆置之中行不复视矣砚谱云红丝石砚者须饮以水使足乃可用不然渴燥甚唐彦猷云此砚发墨不减于端石也东坡云彦猷以青州红丝石为甲或谓惟堪作骰盆盖亦不见佳者今观云庵所藏乃知前人不妄许尔
　　一百六
　　元微之连昌宫词云初过寒食一百六店舎无烟宫树绿【自注云唐时京城寒食火禁极严以鸡羽入灰有焦者皆罪之】念奴觅得又连催特勅宫中许然烛
　　吴旦生曰容斋四笔谓寒食为一百五者自冬至之后至清明歴节气六凡为一百七日而先两日为寒食故云他节不然也杜老有鄜州一百五日夜对月一篇江西宗派诗云一百五日足风雨一百五日寒食雨之类是也文献通考云京师以冬至后一百五日为大寒食邺中记云冬至一百五日为介子推冷食作干粥食之即今菱糕也赵嘏寒食诗一百五日家未归崔鲁春日即事诗一百五日又欲来据此则诗人例以百五日为寒食矣今微之词意谓在清明前寒食后店舎已无烟而宫中然烛乃一时之权宜耳然独云一百六者何按荆楚岁时记云去冬至一百五日即有疾风甚雨【王君玉诗疾风甚雨青春老】又云据厯合在清明前二日亦有去冬至一百六者余因考之自后汉周举定为三日之禁至唐时盛兴之遂于寒食断火三日谓去冬至一百四日五日六日也故或云一百五或云一百六其义一也【丹阳记谓自冬至至清明凡七气至寒食止一百三日盖厯家以余分演之尔】
　　云骓叱拨
　　元微之诗登山纵似望云骓平地须饶红叱拨
　　吴旦生曰长庆集此歌自序云德宗皇帝以八马幸蜀七马道毙惟望云骓来往不顿贞元中老死天廐臣稹作歌以记之余按八马幸蜀宗事也其七毙于栈道云骓独存而德宗幸梁亦充御焉国史补云德宗幸梁马号望云骓驾还饲以一品料暇日牵而视之至必长鸣四顾若感恩状后老死飞龙廐中贵戚画为图则谓德宗以八马幸蜀过矣
　　李方舟博物志云天宝中大宛进汗血马六匹一曰红叱拨二曰紫叱拨三曰青叱拨四曰黄叱拨五曰丁香叱拨六曰桃花叱拨上乃制名曰红玉辇曰紫玉辇曰平山辇曰凌云辇曰飞香辇曰百花辇后幸蜀遂以平山凌云为防【宋羣牧判官王明上羣牧故事云叱拨之别有八曰红耳叱拨曰鸳鸯叱拨曰桃花叱拨曰丁香叱拨曰青叱拨曰驑叱拨曰紫驑叱拨曰榆叱拨又云北方马以叱拨为上】
　　白朴
　　元微之诗白朴流传用转新
　　吴旦生曰注言乐天于翰林中专取书诏批答词撰为矜式禁中号为白朴每新入学求访宝重过于六典王勉夫尝检唐艺文志及崇文总目无闻访此书不获适有以一编求售号曰制朴开帙览之即微之所谓白朴者是也为巻上中下三上巻文武阶勲等中巻制头制肩制腹制腰制尾下巻将相刺史节度之类此盖乐天取当时制文编类以规后学者
　　菖蒲花
　　元微之寄赠薛涛诗别后相思隔烟水菖蒲花发五云高
　　吴旦生曰微之出使西蜀知营妓薛涛有辞辨严绶遣涛往侍后登翰林涛献松花纸百幅微之就于所献纸寄赠一篇涛尝好种菖蒲故有是句按本草菖蒲无花实有为瑞故古诗菖蒲花可怜闻名未相识张籍诗深恩已去若再返菖蒲花开月长满南史张后方孕见庭中菖蒲花开光彩非常后曰尝闻见蒲花者必贵因取吞之遂生梁武帝故李长吉诗风采出萧家本是菖蒲花
　　继古丛编云周益公校正文苑英华序以尧韭对舜华非本草注安知其为菖蒲按梁元帝览云金盐玉防尧韭舜华梁太子赉河南菜启尧韭未俦姬歜非喻典术曰尧之仁天星降精于庭感百阴为菖蒲焉
　　紫薇
　　白乐天入直西省诗丝纶阁下文章静钟鼓楼中刻漏长坐到黄昏谁是伴紫薇花对紫薇郎
　　吴旦生曰天文志紫防大帝之座天子之常居也与花何涉唐中书省植紫薇花后世舎人院紫微阁前辄植此花虽循唐故事要亦何义后余见海录碎事云开元元年改中书省为紫微省改中书令为紫微令则乐天入直西省所称紫薇郎指此耳薇当作微盖乐天性爱此花有紫薇花诗云除却微之见应爱世间少有别花人又宋时府治虚白堂前有紫薇花两株相传乐天所植子瞻守郡时神宗书乐天紫薇花诗以赐之或植或咏其性然也舎人院亦重其人植其花谓即此是故实可也【尧山堂外纪云范屏麓为国子时赴京郷试卧舟中梦入广寒宫嫦娥千百軰齐声歌乐天此诗是科果成殿元续娶吴夫人小字紫薇盖屏麓居山距余前谿十里余特搆紫薇楼规制宏丽亦取此兆耳余犹及见之】
　　韵语阳秋云乐天又诗紫薇花对紫薇翁则此花之珍艳可知矣爪其本则枝叶俱动俗谓之不耐痒花自五月开至九月尚烂熳俗又谓之百日红梅圣俞赠韩子华诗薄肤痒不胜轻爪嫩榦生宜近禁庐又赠王景彛诗薄薄嫩肤搔鸟爪离离碎叶剪城霞皆着不耐痒事胡文恭诗雅当翻药地繁近曝衣天注云花至七夕犹繁似有百日红之意
　　瑟瑟
　　白乐天琵琶行枫叶荻花秋瑟瑟杨升庵曰枫叶红荻花白映秋色碧也瑟瑟珍宝名其色碧故以瑟瑟影指碧字读者作萧瑟解非是乐天又有暮江曲云一道残阳照水中半江瑟瑟半江红此瑟瑟岂萧瑟哉正言残阳照江半红半碧耳
　　吴旦生曰博雅瑟瑟碧珠也杜阳杂编有瑟瑟幕其色轻明虚薄无与为比唐语林卢昻有瑟瑟枕宪宗估其値曰至宝无价水经注水木明瑟韦庄诗留得溪头瑟瑟波泼成纸上猩猩色丁谓诗翠影踈踈渡波光瑟瑟凝王周诗嘉陵江水色一带柔蓝碧天女瑟瑟衣风梭晩来织林逋咏茶诗石碾轻飞瑟瑟尘鲁交野果诗碧如瑟瑟红靺鞨【靺鞨国名古肃愼地也产宝石大如巨栗中国谓之靺鞨】据此则升庵之说益信乃陈晦伯以刘桢瑟瑟谷中风正之盖乐天诗言色公干诗言声用意各别安得强证为萧瑟之瑟也若卢照隣秋霖赋风横天而瑟瑟云覆海而沉沉乃与公干同意
　　夭邪
　　杨升庵曰唐诗钱唐苏小小人道最夭邪又长安女儿双髻鸦随风趂蝶学夭邪【夭音歪】田子艺曰夭作歪非也夭少好貌即妖也邪即歪也葛鲁卿词人间花月见新妖不数江南苏小正谓此也
　　吴旦生曰钱唐二句乃白乐天诗夭音歪乐天自注也升庵词品引张仲宗词薄劣东风夭邪栁絮又升庵诗桃根桃叶最夭邪皆据乐天所注以为言也余见芥隐笔记云乐天诗扬州苏小小人道是夭斜【音伊邪反】岂子艺有取于芥隐耶然芥隐作扬州恐悮按乐天杭州春望诗涛声夜入伍胥庙栁色春藏苏小家又余杭形胜诗梦儿亭古传名谢敎妓楼新道姓苏则乐天稔知其为钱唐妓也应从钱唐为是郭茂倩乐府解题云小小钱唐名娼盖南齐时人西陵在钱唐江之西故曰西陵松栢下【按小小墓一云江干一云湖曲张祜诗不知谁共穴徒愿结同心然不言何地也吴地记云嘉兴县前有晋妓钱唐苏小小墓徐凝诗嘉兴郭里逢寒食落日家家拜扫回只有县前苏小小无人送与纸钱灰元张光弼诗香骨沈埋县治前】
　　蓝尾
　　防溪诗话曰乐天诗三杯蓝尾酒一楪胶牙饧观长庆集此诗题云七年元日对酒非鑚火时事也东坡诗蓝尾忽惊新火后遨头要及浣花前注引及白诗非是宋景文守岁云且尽灯前蓝尾杯
　　吴旦生曰荆楚岁时记胶牙者盖使其牢固不动此为正旦故事而蓝尾详考之可不拘时用也按蓝一作啉苏鹗衍义云今人以酒廵匝为啉尾即再命其爵也南朝有异国进贡蓝牛其尾三丈或云蓝颍水其深三丈时人取之以为酒今两盏从其简也此皆非正行酒廵匝即重其盏盖慰劳其得酒在后也又啉云者贪也谓处于坐末得酒最晩腹痒于酒既得酒廵匝更贪婪之故曰啉尾啉字从口此即侯白酒律所谓酒廵匝末坐者连饮三杯以慰之之说也按蓝又作婪说文婪贪也杜林说下者党相诈验为婪卢含切笺云又惏音训皆同河东记云申屠澄与路傍茅舎老父妪及处女环火而坐翁自外挈酒至曰以君冐寒且进一杯澄因揖逊曰始自主人翁即廵澄当婪尾盖谓最后之杯也宋景文诗稍倦持螯手犹残婪尾杯古隽考略云广韵饮酒半去半在曰阑当作阑尾石林燕语云或谓啉为燣如鐡入火贵出其色此尤无稽矣
　　侍姬
　　本事诗曰白尚书姬人樊素善歌妓人小蛮善舞尝为诗云樱桃樊素口杨栁小蛮腰年既高迈而小蛮丰艳因为杨栁之词以托意云一树春风万万枝嫩于金色软于丝永丰坊里东南角尽日无人属阿谁
　　吴旦生曰乐天尝称妓有樊素者年二十余善唱杨栁枝人多以曲名名之一日将放去因作诗自题曰不能防情吟且谓杨栁枝再拜长跪而致辞辞曰素事主十年凡三千有六百日巾栉之间无违无失此东坡所谓不似杨枝别乐天也洪景卢言白集中有诗云菱角执笙簧谷儿抹琵琶红绡信手舞紫绡随意歌自注曰菱谷紫红皆小臧获名王勉夫又言妓不止此观刘梦得赠小樊诗云花面丫头十三四春来绰约向人时终须买取名春草处处将行步步随又同州与乐天诗注云春草白君之舞妓也白诗云小奴捶我足小婢捶我背又不知小奴小婢者是何名也【白别有诗云小花蛮榼二三升曰还携小蛮去试觅老刘看此小蛮乃酒榼名耳】
　　三花
　　白乐天诗舞衣裁四叶马鬛剪三花
