<!-- { "loadSidebar": true } -->
　　呉旦生曰旧言聚落相近期其旦集交易閧然其名为虚后观青箱杂记云岭南谓村市为虚凡市之所在有人则满无人则虚岭南村市满时少虚时多谓之为虚不亦宜乎据此则古语曰市朝满而夕虚正此虚字也子厚童区寄传云之虚所卖之王荆公诗花间人语趂朝虚黄山谷诗人集春蔬好趂虚陆放翁诗趂虚茶嬾鬬旗鎗马虚中诗避社燕归杨栁合趂虚人散鹭鸶来严正卿诗趂虚人去市桥静罢钓翁归溪水清至于杨孟载荷叶诗溪友裁巾帻虚人作饭包乃用子厚语
　　青箱襍记云岭南谓水津为步言步之所及也迷异记云水际谓之步呉楚间谓浦为步语之讹耳按栁子厚铁鑪步志云江之浒凡舟可涉而上下者曰步韩退之孔戣墓志蕃船至泊步有下碇之税又罗池庙碑言步有新船或改步为涉谬矣上虞县有石駞步呉中有鱼步步湘中有灵妃步扬州有爪步洪州有观步鹦鹉洲对岸有炭步闽中谓水涯为溪步金陵有邀笛步王徽之邀桓伊吹笛处也有罾步即渔人施罾处有船步即人渡船处温庭筠诗妾住金陵步门前朱雀航防城妓诗那堪回首处江步野棠飞东坡诗萧然三家步横此万斛舟成原常诗紫步于今无士马沧溟何处有神仙然则虚即所谓墟步即所谓埠也
　　杨升庵云唐诗春云生岭上积雪在嚣间山凹之地堪为墟市者曰嚣説文嚣声也气出头上故从防从页页头也牛刀切今读作枭非左传晏子之居近市湫隘嚣尘杜预注嚣声也周礼司市之文曰禁其鬬嚣注鬬以力争嚣以口争交市之地必多争故禁之市之名嚣亦犹后世名市曰墟也言有人则嚣无人则墟也
　　了欸
　　杨升庵曰朱子辨证栁宗元诗欸乃一声山水緑注欸乃一本作袄霭按欸音霭乃音袄近日倒读之悮矣项氏家説云刘蜕文集有湘中霭廼歌刘言史潇湘诗有闲歌暧廼深峡里霭廼也欸乃也皆一事但用异字耳此虽字音之防而袄霭当作霭袄自朱子始正世俗倒读之悮霭廼欵乃自项平庵始正前人混淆之失呉旦生曰黄山谷谓元次山欵乃曲欸【音袄】乃【音霭】湘中节歌声也次山集音注亦云棹舟之声啸余谱云是渔歌张邦基以为岭外之音非也冷斋夜话作【音袄】霭合二字书之其説益纷升庵以为欸音霭乃音袄是矣据説文长笺云了欸船橹揺曵声有了欸歌譌作乃歀又倒其词作歀乃谬甚然则字当从説文而音即当作袄霭此栁集注云一作袄霭亦有据也山谷之于元集亦知之字作欸乃盖俗写之譌升庵屡证之而实未确攻耳
　　字彚云篆作了象气出之难也籕又作□
　　国老
　　柳子厚诗莳药闲庭延国老开尊虚室值贤人
　　呉旦生曰埤雅蘦大苦今之甘草是也杭州小説甘草市语国老然此不可谓市语确有至理按本草云甘草一名国老觧百药毒安和七十二种石一千二百种草故号国老之名国老者賔师之称盖药有一君二臣三佐四使甘草又其賔师也故药罕不用者虽非其君而君实宗焉
　　魏志尚书郎徐邈饮醉问以曹事邈曰中圣人因白之太祖太祖怒鲜于辅进曰平日酒客谓酒清者为圣人浊者为贤人醉乡日月云凡酒以色清味重而甜者为圣色浊如金而味醇且苦者为贤李太白诗醉月频中圣迷花不事君元遗山诗开尊便觉贤人近汚足宁论力士羞
　　高舂
　　栁子厚诗空斋不语坐高舂
　　呉旦生曰淮南子日经于泉腢是谓高舂顿于连石【连音烂】是谓下舂注云尚未防上防先舂曰上舂将欲防下防悉舂曰下舂姚令威引此注云虞渊地名高舂时始戍民碓舂时也连石西山名言将暝下民悉舂故曰下舂李君实云治粟者落杵曰舂日之经天自日禺中至日晡皆横过再向晚则日影旁射侧落如舂者直下其杵故曰高舂曰下舂言日落之渐次也梁元帝诗斜景落高杵李义山诗红烛近高舂薛能诗隔溪遥见夕阳舂【或云见舂米非也】王僧孺致仕表云高舂之景一斜不周之风忽至
　　烟树
　　栁子厚别弟宗一诗云欲知此后相思梦长在荆门郢树烟
　　呉旦生曰墅谈称此诗无一字不佳竹坡老人乃谓梦中焉能见郢树烟欲易烟以边又以犯第二句江边而改云欲知此后相思处望断荆门郢树烟此真痴人前説不得梦也不知天下梦境极灵极幻疑假疑真着一烟字缀之使糢糊离迷于其间以梦为体以烟为用説出一种相思况味诗人神行处也如太白诗相思若烟草歴乱无冬春盖善説相思无如烟树烟草矣

　　歴代诗话巻四十九
　　钦定四库全书
　　歴代诗话巻五十
　　归安吴景旭撰
　　庚集中之中
　　唐诗
　　登第
　　唐宋遗史曰孟东野有下第诗弃置复弃置情如刀劒伤又再下第诗两度长安陌空将泪见花其后登第则志气充溢一日之间花皆看尽进取得失盖亦常事而东野器宇不宏至于如此何其鄙耶
　　吴旦生曰东野调溧阳尉地有投金濑林间水际徘徊赋咏曹务多废至遣假尉代之而分其半俸尝作诗云借车载家具家具少于车借者莫弹指贫穷何足嗟此其萧条高寄类有道者之所为退之荐士诗云有穷者孟郊受材实桀骜防观洞古今象外逐幽好盖许之深矣何一登第卽云春风得意马蹄疾一日看尽长安花致小苏軰讥其工于为诗陋于闻道也
　　林下偶谈载东野墓志云年几五十始以尊夫人之命来集京师从进士试既得即去史云年五十得进士第樊汝霖云时郊年五十四三说不同按唐登科记郊登第在贞元十二年李程榜又按墓志郊死于元和九年年六十四自元和元年逆数而上至贞元十二年凡十九年矣郊登第当是四十六又退之荐士诗酸寒溧阳尉五十几何耄盖郊登第四年方调溧阳尉也志谓之几五十是矣史与樊说失之然郊集中有落第诗再下第诗又有下第东南行及下第东归畱别长安知己等诗则郊前此尝累举京师矣今志谓之年几五十始以尊夫人之命来集京师又何也
　　白打
　　陶南村曰予在蜀见东坡手书一幅曰黄幡绰告明皇求作白打此亦快人意哉味东坡语似以白打为搏击之意然王建宫词云寒食内人长白打库中先散与金钱则白打似博戏耳不知公意果何如
　　吴旦生曰此以白打为戏因戏分钱即观韦庄诗内官初赐清明火上相闲分白打钱其义自明按齐云论云白打蹴鞠戏也两人对踢为白打三人角踢为官塲刘向别录云蹴鞠黄帝所造本兵势也或云起于战国徐坚云鞠即毬字霍去病传穿域蹋鞠顔师古注云以皮为之实以毛蹙蹋为戏也初学记作蹙焦弱侯云以鞠从足作踘皆一时趂笔之悮唐书音训云古者以毛实皮蹙而不击后世以杖击丸或于驴马之上当言毬不当言鞠也刘贡父诗话归氏子弟嘲皮日休曰八片尖皮砌作毬火中燂了水中揉一包闲气如常在惹踢招拳卒未休今栁三复能之述曰背装花屈【口勿反】厀白打大斯进前行两步跷后立多时栁欲见晋公无由防公蹴毬后园偶迸出栁挟取之因怀所业戴毬以见公出再拜者三每拜毬起复于背膂幞头间公笑而竒之遂延门下
　　池锦
　　王建宫词如今池底休铺锦菱角鸡头积渐多
　　吴旦生曰西清诗话引文宗论德宗奢靡云闻得禁中老宫人每引流泉先于池底铺锦王氏谈录言此即文宗对李石云云问之旧宫人无此事余按郑嵎诗世不传自曾子固言之方知其津阳门诗皆以韵语纪时事也其叙赐浴云暖山度猎东风微宫娃赐浴长汤池刻成玉莲喷香液潄回烟浪深逶迤犀屏象荐杂罗列锦鳬绣鴈相追随自注云与王建池底铺锦事相合盖子固称嵎诗与乐天长恨微之连昌并列其纪事自确则李石承诏录与王建宫词皆摭实也
　　轻容
　　王建宫词云嫌罗不着爱轻容
　　吴旦生曰齐东野语纱之至轻者曰轻容唐类苑云轻容无花薄纱也元丰九域志云越州岁贡轻容纱五匹元微之寄乐天白轻褣乐天制以为衣有咏轻褣诗云袴花白似秋云薄衫色青于春草浓而褣字俗本改为又作庸榕皆悮又方物考云绵州巴西县纱子一疋重二两妇人以为暑服李长吉诗蜀烟飞重锦峡雨溅轻容
　　玉蘂花
　　高斋诗话曰王建唐昌观玉蘂花诗一树珑松玉刻成飘廊防地色轻轻女冠夜觅香来处惟见堦前碎月明今玚花即玉蘂花也王介甫以之比玚盖玚玉名取其白耳黄鲁直又更其名为山矾谓可以染也庐陵段谦叔多闻士也其家所藏异书古刻至多有杨汝士与白二十二帖云唐昌玉蘂以少故贵自来江南山山有之土人取以供染事不甚惜也则知玚花之为玉蘂无疑矣傅子容见此帖乃作絶句云比玚更矾总未佳要须博物似张华因观异代前贤帖知是唐昌玉蘂花吴旦生曰韵语阳秋云江南野中有小白花木高数尺春开极香土人呼为玚花玚玉名取其白也鲁直云荆公欲作诗而陋其名予请名曰山矾野人取其叶以染黄不借矾而成色故以名尔常有絶句云高节亭邉竹已空山矾独自倚春风是也近见高斋诗话云此花即玉蘂花予恐未必然尔玉蘂佳名也此花自唐流传至今当以玉蘂得名不应舍玉蘂而呼玚鲁直亦不应舍玉蘂而名山矾也琼花惟扬州后土祠中有之其他皆聚入仙近似而非也鲜于子俊诗云百蘤天下多琼花天上希结根托灵祠地着不可移八蓓冠羣芳一株攒万枝而春明退朝录乃云琼花一名玉蘂按唐昌观有玉蘂王建所谓女冠夜觅香来处惟有阶前碎月明是也长安观亦有玉蘂刘禹锡所谓玉女来看玉树花异香先引七香车是也唐内苑亦有玉蘂李德裕与沈傅师草诏之夕屡同赏翫故德裕诗云玉蘂天中木金闺昔共窥而傅师和云曾对金銮直同依玉树阴是也招隐山亦有玉蘂李德裕所谓吴人初不识因予赏翫乃得此名是也由是论之则玉蘂花岂一处有哉其非琼花明矣东坡瑞香词有后土祠中玉蘂之句非谓玉蘂花止谓琼花如玉蘂之白尔
　　杨升庵据宋傅子容之诗谓琼花玉蘂鲁直名以山矾即今之栀子花佛经名薝卜花胡元瑞谓四种迥异升庵合而一之大为孟浪因考合璧事类所辨四花形色并录于此论琼花云琼花天下无双惟扬州后土祠一株耳世传此花乃唐人所植树大而花繁清馥异常洁白可爱独殿春芳冠絶羣品唐贤多题咏之昨因绍兴辛巳之变或谓今所存者非其旧使非老道士唐大宁者力言其不然鲜不以八仙名之矣盖此花虽遭狼籍然其盘根非他所比似有神物为之遮防不然灵苗不絶生意复回既剪而终盛孰使之然哉论玉蘂云玉蘂花所传不一以为玚花琼花山矾有以为米囊者其说皆非也盖此花条蔓而生状如荼防柘叶紫茎冬凋春茂花须出殆如氷丝上缀金粟花心复有碧筩彷佛胆瓶其中别抽一英出众须上散为十余蘂犹刻玉然名为玉蘂乃在于此羣芳所未有也论山矾云山矾花俗名椗花木高数尺枝肥叶宻凌冬不凋花白未开时木犀相似及开差大香絶浓号七里香寻常山林间多有之又有千叶者按椗即玚音相近也论薝卜云薝卜花一名栀子花树高二三尺叶厚深绿如兎耳或似栁而短凡草木花皆五出惟此花六出色白中心黄春末抽蕤夏初结花又一种树高五六尺许花叶皆差大谢灵运目为林兰并笔之【薝音胆】
　　镜听
　　韵语阳秋曰凡物皆可占非特蓍龟也市中亦有听声而知祸福者莫知其所自观王建有镜听词云重重摩挲嫁时镜夫壻远行慿镜听岂今听声之类耶大湼槃经云不以镜芝草杨枝鉢盂髑髅而作卜筮则镜能占卜信矣
