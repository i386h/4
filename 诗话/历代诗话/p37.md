<!-- { "loadSidebar": true } -->
　　诚斋诗话曰诗有一句七言而三意者老杜云对食暂飱还不能韩退之云欲去未到先思囘有一句五言而两意者陈后山云更病可无醉犹寒已自和【诗眼云昔尝问山谷耕田欲雨刈欲晴去得顺风来者怨山谷云不如千岩无人万壑静十歩囘头五歩坐盖七言诗四字三字作两节也此句法出黄庭经上有黄庭下关元已下多此体五言诗亦有三字二字作两节者老杜云不知西阁意肯别定留人肯别耶定留人耶山谷爱之盖与上七言同】
　　踏层氷
　　早秋苦热结句云安得赤脚踏层氷
　　吴旦生曰蔡傅卿注引东方朔神异经云北方有层氷万里陈无功谓马融值史舘蒸燠如坐甑中曰安得披襟赤脚踏隂山之层氷洗尘热也老杜出此盖无功所证固确然马融亦用神异语意而蔡注未可谓妄引非据也陆放翁夏夜泛舟诗夜半归来歩松影真成赤脚踏层氷
　　茱萸
　　九日蓝田崔氏庄诗明年此防知谁健醉把茱茰仔细防
　　吴旦生曰注家但知引贾佩兰说宫中九日佩茱茰事【西京杂记云贾佩兰乃戚夫人侍儿也初学记谓汉武宫人悮】不知其来已久矣按礼记三牲用藙郑注云藙煎茱茰也汉律会稽献焉【说文汉律会稽献藙一斗音鱼既切】疏贺氏云今蜀郡作之九月九日取茱茰折其枝连其实广长四五寸一升实可和十升膏名之藙也则周时已用而汉制特效之如风土记之折茱茰房以挿头齐谐记之带茱茰囊以系臂犹其后事耳
　　刘会孟云旧曾手写悮作好把便觉情性甚远因赞醉把之妙然余按王仲言宣城本作再把茱茰仔细防觉再字更于明年此会呼吸有情
　　刘禹锡云诗中用茱茰字者凡三人老杜醉把茱茰仔细防王维挿遍茱茰少一人朱放学他年少挿茱茰三君所用杜公为优洪容斋云唐人用此十余家王昌龄茱茰挿须花宜寿戴叔伦挿鬓茱茰来未尽卢纶茱茰一朶映华簮权德舆酒泛茱茰晚易曛白居易舞鬟摆落茱茰房茱茰色浅未经霜杨衡强挿茱茰随众人张谔茱茰凡作几年新耿湋髪希那敢挿茱茰刘商邮筒不解献茱茰崔橹茱茰冷吹溪口香周贺茱茰城里一尊前比之杜句真不侔矣风土记云茱茰榝也九月九日熟色赤可采时也别名秋子
　　萧京兆
　　遣兴云赫赫萧京兆今为时所怜
　　吴旦生曰东坡谓宗虽诛萧至忠然甚懐之侯君集云蹉跌至此至忠亦蹉跌者耶故子美亦哀之余按至忠自蒲州刺史附太平公主引为刑部尚书宋璟所谓非所望于萧传也【王麟洲云璟取安仁西征赋中句殊有情实温公通鉴改作萧君雅俗逈别】然未尝歴京兆尹王原叔注谓萧望之尝为左冯翊后被谗自杀然亦非京兆也尝考诸史天宝八年京兆尹萧炅坐迁汝隂太守史称其为林甫所厚为国忠诬奏谴逐则所谓萧京兆盖炅也故为人所羡今为人所怜用汉成帝童謡哀之亦刺之也
　　雪满山
　　诗说隽永曰王性之尝见唐人写本杜诗愁对寒云雪满山乃白满山也
　　吴旦生曰吴本鹤本作雪黄遐周以雪字为正言山寒云缟望如雪积即太白所云牀前明月光疑是地上霜霜之与月雪之与云了不相关此中有賔主句雪之一字禅家句中眼也按升庵弇州俱以白字为善本殊逊其胜
　　悭风
　　漫叟诗话曰姜少府设鲙戏赠长歌首章云姜侯设鲙当严冬昨日今日皆悭风乃知悭风澁雨之句自古有之
　　吴旦生曰借风雨以讥姜侯之悭老杜虽戏应不至此三山老人言严冬天寒又连日有风黄河氷益厚矣当此时而凿氷取鱼为鲙其意勤甚故曰黄河美鱼不易得凿氷恐侵河伯宫余因观马虚中诗地瘦仍悭雨桃羞未着花岂亦有讥耶
　　腹腴
　　姜少府设鲙戏赠云偏劝腹腴愧年少
　　吴旦生曰庚集皮诗中辛集梅诗中河豚已互见矣今按鱼腹下肥肉谓之腴礼记少仪云羞濡鱼者进尾冬右腴夏右鳍注冬气在上腴腹下也夏气在下鳍眷也周礼疏燕人脍鱼方寸切其腴以啗所贵引以证膴膴亦腹腴前汉书九州膏腴师古注云腹下肥曰腴蘓东坡诗更洗河豚烹腹腴黄山谷诗飞雪堆盘脍腹腴张伯雨诗苕溪斫鲙腹偏腴
　　艺苑雌黄云河豚有毒肝与卵食之必死其子大才一粟浸之经宿如弹丸人中其毒以水调炒槐花末及龙脑皆可解吴人珍之以其腹腴为西施乳尝戏作絶句云蒌蒿短短荻芽肥正是河豚欲上时甘美远胜西子乳呉王当日未曾知虽然甚美必甚恶河豚味之美也吴人嗜之以丧其躯西施色之美也吴王好之以亡其国可为来者戒
　　张镐
　　洗兵马云张公一生江海客身长七尺须眉苍谓张镐也卢德水曰子长为救李陵而下腐刑子美为救房琯几陷不测頼张相镐申救获免坐是流落劔外可谓千古大侠余尝考诸史称琯登相位夺将权聚浮薄之徒败军旅之事又言其髙谈虚论招纳賔客因董庭兰以纳贿盖琯以宰相自请讨贼可谓之夺将权乎刘秩固不足当曵落河王思礼严武亦可谓浮薄之徒乎门客受賍不宜见累肃宗犹不能非张镐之言而史顾以此坐琯乎贺兰进明之谮琯谓于圣皇为忠于陛下则非忠圣皇于陛下何人也而敢以忠不忠为言肃宗讐父之心进明深知之矣李辅国言陈元礼高力士谋不利于陛下六军将士尽灵武功臣皆反侧不安琯与镐在朝何啻十元礼百力士肃宗岂尝湏防忘之故琯之求将兵知不安其位而以危事自效也许之将而又使中人监之不欲其专兵也兵败不即去而以琴客之事罢俾正衙弹劾以秽其名也罢琯而相镐不得已而从人望也五月相八月即出之河南不欲其久于内也六月贬琯而五月先罢镐汲汲乎恐鉏之不尽也琯败师而罢镐有功而亦罢意不在乎功罪也自汉以来钩党之事多矣未有人主自钩党者未有人主钩其父之臣以为党而文致罪状榜之朝堂以欺天下后世者
　　吴旦生曰镐与琯臭味而又力救公宜公之拳拳于镐矣然观独孤及撰镐神道碑云一命左拾遗二命右补阙三命侍御史四命谏议大夫五命中书侍郎平章事起家二年秉国钧自古未有而镐传又云天宝末杨国忠执政求天下士为已重闻镐才荐之释褐拜左拾遗则是迁擢如此赫且疾而其始由壬人以进所谓七尺须眉安在公反咏其风云遇会何也萧嵩亦荐云用之为帝王师余窃有疑焉
　　西清诗话云镐虽史称有王霸大畧然当为相収复两京时不闻别有竒功但有防史思明欲以范阳归顺为伪知许叔冀临难必变二事耳然当时亦不果用也岂史氏或有遗耶
　　匡山
　　西溪樷语曰杜诗匡山读书处头白好归来李太白青山人多游匡庐故谓之匡山容斋二笔曰吴曾能改斋漫録内正辨是事引杜田杜诗补遗云范传正李白新墓碑言白本宗室子厥先避仇客蜀居蜀之彰明太白生焉彰明绵州之属邑有大小康山白读书于大康山有读书堂尚存其宅在清亷乡后废为僧房称陇西院盖以太白得名院有太白像吴君以是证杜句知康山在蜀非庐山也予按当涂所刋太白集其首载新墓碑宣歙池等州观察使范传正撰凡千五百余字但云自国朝以来编于属籍神龙初自碎叶还广汉因侨为郡人初无补遗所纪七十余言岂非好事者伪为此书以附会杜诗耶欧阳忞舆地广记云彰明有李白碑白生于此县盖亦传说之误当以范碑为正艺苑巵言曰南部新书白山东人父为任城令因家焉少与鲁人隐徂徕山号竹溪六逸天宝初游会稽因吴筠隐剡中俗称蜀人非也今任城令防有白之词尚在至唐范传正志其墓曰白凉武昭王九世孙昭王陇西人隋末子孙以罪徙碎叶神龙时白父客自西域迯居绵之巴西而白生焉唐魏颗李阳氷序其文刘全白撰其墓碣皆曰广汉人故论白者或曰陇西或曰山东或曰蜀李阳氷云李翰林浪迹纵酒以自昬秽咏歌之际屡称山东李白亦云以张垍谗逐游海岱间子美所谓汝与山东李白好盖白自号也然则白本陇西人产于蜀尝流寓山东子美从游时在山东故称山东也此山东乃关东非今之山东也
　　吴旦生曰旧唐书传南部新书元稹杜诗序晁氏读书志皆以白为山东人新唐书传范传正碑刘全白墓碣魏颗李阳氷曾巩太白集序唐诗纪事彰明逸事绵州图经皆以白为蜀人杨升庵欲私为乡产陈晦伯胡元瑞刺刺不休盖洪容斋据刋集以攻其附会王弇州又断以为蜀产岂容斋所见之本秘不传世不克尽见耶今所行皆弇州之言也然观郑谷送人入蜀诗雪下文君沽酒市云藏李白读书山在当时以同补遗中语矣似为可据要当以蜀产为正按唐十道有河北无山东唐都长安自太行以东皆山东也故老杜兵车行云君不见汉家山东二百州千村万落生荆杞又洗兵马云中兴诸将収山东旧注山东河北也
　　姑嫜
　　新防别云妾身未分明何以拜姑嫜
　　吴旦生曰前汉书广川王去疾幸姬陶望卿歌曰背尊章嫖以忽盖舅姑谓之尊章赵德麟谓玉篇云凡夫之父母曰嫜老杜拜姑嫜何耶正俗云古谓舅姑今姑嫜亦俗呼为姑钟盖自章音转为钟也余观春秋传云秦晋二国继世通防所娶之女非舅即姑故曰舅姑则知姑者尊之之辞也又字学集要云夫之兄曰兄嫜杜诗堂上拜姑嫜或作伟单作章释名云俗间曰兄章章灼也章灼敬奉之也则知嫜者亦尊之之辞也【野客樷书云吴人称翁为官称姑为家钱氏纳土盖尝奏过谓其土俗方言也观范临刑其妻骂曰君不为百岁阿家其母云云妻曰阿家莫忆袁君正父疾不眠专侍左右家人劝令暂卧答曰官既未差卧亦不安二事正在南史知吴人之语为不诬也】
　　合昏
　　咏佳人诗合昏尚知时鸳鸯不独宿
　　吴旦生曰本草合欢或曰合昏陈藏器云叶至暮即合故曰合昏今夜合花是也古隽考略作合棔音昏庾信诗建始移交让徽音种合昏
　　陆公佐新刻漏铭云合昏暮巻蓂荚晨生注合昏槿也其叶夜合而明舒周处风土记亦以合昏为槿黄山谷笺杜云合昏朩名朝舒夕敛
　　东南云
　　遣兴云每望东南云令人几悲咤
　　吴旦生曰梁瑄不归弟兄每见东南白云立望惨然久之老杜用此意也狄仁杰登太行山见白云孤飞谓左右曰吾亲舍其下瞻怅久之北史元树奔南每见嵩山云未尝不引领歔欷袁豹作檄云延首东云谢灵运上书云注心南云陆机思亲赋指南云以寄钦陆云赠郑曼季诗响溢南云江总九日诗心逐南云逝
　　鱼龙鸟鼠
　　埤雅曰水落鱼龙夜山空鸟鼠秋鱼龙水名鸟防山名亦鸟防秋而鱼龙夜是诗两句而含三事也
　　吴旦生曰水经注一水发源天水县其水出五色鱼俗以为龙而莫敢捕因谓之鱼龙水又陇西地名鱼龙出石鱼掘地得石鼓其中有鱼痕鳞甲纎悉毕具烧之有鱼气盖鱼蛰泥而变为石又龙秋分而降则蛰寝于囦【音渊古字】所谓鱼龙以秋日为夜也
　　尔雅鸟防同穴其鸟为鵌其防为鼵山海经注鼵如人家防而短尾鵌似燕而小黄色穿地入数尺防在内鸟在外而共处河图云鸟防同穴地之干也上为掩毕星又禹贡导渭自鸟防同穴孔氏大传云鸟防共为雌雄同穴而处蔡仲黙以为恠诞不足信而谓同穴自为山名鸟防为同穴之枝山墅谈驳之云今鸟防同穴山在渭源县西七十六里俗呼为青雀山实有鸟与防同处于穴又甘肃志凉州之地有兀儿防者形状似防尾若赘疣有鸟曰本周儿者形似雀色灰白常与兀儿防同穴而处按凉州唐属陇右道岑参诗龙鱼川北盘溪雨鸟防山西洮水云
　　白题
　　秦州杂诗羌舞白题斜
