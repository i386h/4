<!-- { "loadSidebar": true } -->
　　呉旦生曰按王微字景南宋人所着有咏赋是宜云宋王微咏赋也广文选悮王为玉题作微咏赋下书宋玉之名杨升庵驳之而陈晦伯作正杨以为王微本传不云有咏赋之作岂别有见耶余因考宋书南史俱云微少好学无不通览善属文能书画兼解音律医方隂阳术数为文古甚所着文集传于世选注所称亦如此而皆不及咏赋然史传中载赋如司马长卿者亦不槩见何得援以为辞若陆鲁望笃学精思而亦云宋家微咏直悮信文选补遗与广文选等书耳
　　郗
　　黄伯思法帖刋误曰晋郗鉴其姓读如絺绣之絺世人以俗书郗字作郄因读为郤诜之郤非也郤诜乃春秋大夫郤縠之后郗鉴乃汉御史大夫郗虑之后姓源既异音读逈殊后世因俗书相乱郗郄二姓遂不复辨陆鲁望博古矣其诗有云一段清香染郄郎亦悮读也呉旦生曰太傅别传云郗鉴字道徽髙平金乡人汉御史大夫郗虑后也世说云郗夫人谓二弟司空中郎云王家见汝軰来平平尔晋谚云后来出人郗嘉賔续晋阳秋云盛德日新郗嘉宾按诸书俱作郗字而王右军为太傅选壻其帖反以郗为郄则又何也攷万姓统谱郗在平声四支韵郤在入声十一陌韵然于郗姓下注云山阳角音又望出济南于郤姓下注云济隂商音又望出山阳则似两相系属者而韵要云郤郄同姓也焦弱侯云春秋宣公九年晋郤缺救郑成公十七年晋杀郤锜郤犨郤至郤读为郄音隙汉有郄正晋有郄超郄鉴郤古郄字
　　老杜赠鲜于京兆诗不得同晁错吁嗟后郄诜直写郤作郄字
　　越窰
　　云麓漫抄曰青甆器皆云出自李王号秘色又曰出钱王今处之龙溪出者色粉青越乃艾色唐陆防有进越器诗云九天风露越窰开夺得千峰翠色来好向中宵盛沆瀣共嵇中散鬬传杯则知始于江南与钱王皆非也近临安亦自烧之殊胜二处
　　呉旦生曰虞有陶器三代秦汉谓甓器其后有秘色窑器言臣庶不得用也按周世宗姓柴氏时所造曰柴窑天青色细纹宋汝州造者曰汝窑淡青色蟹爪纹河北唐邓耀州悉有之汝爲魁江南则处州龙泉窑政和间京师自置窑烧造曰官窑色青带粉红有蟹爪纹紫口铁足中兴渡江邵成章仿故京遗制置窑于修内司名内窑他如乌泥窑余杭窑续窑皆不逮官窑有章生一生二兄弟主龙泉之琉田窑生二所陶青器纯碎生一所陶者色澹哥乃胜故曰哥窑铁足紫口今羣队者是元末新烧尔宣和政和间出定州曰定窑色白外有泪痕者是真划花者佳素与绣花次之亦有紫定墨定东坡诗定州花瓷琢红玉盖定蚤出后以定之白磁器有芒不堪用始命汝造青窑器
　　凡窑器有茅篾骨出者价轻盖损曰茅路曰篾无油水曰骨市语也
　　秘色一作贲色韩中孚过朱龙图平生爱一贲色酒壶因宴出示之是也
　　白阁
　　陆鲁望送浙东徳师侍御西归云诗怀白阁僧吟苦俸买青田鹤价偏
　　呉旦生曰长安志终南有紫阁白阁二峰游城南记云紫阁在终南山寺之西杨巨源诗晴明紫阁最髙峯杜子美诗紫阁峯隂入渼陂又云故山迷白阁秋水忆皇陂贾浪仙尝叹曰知予素心者惟终南白阁隐者耳【通志紫阁旭日射之烂然而紫白阁隂森积雪弗融】
　　相鹤经云青田之鹤永嘉郡记云有沐溪野去青田九里中有双白鹤年年伏子长大便去惟余父母一双在耳精白可爱多云神仙所养
　　翠碧
　　陆鲁望翠碧诗红襟翠翰两参差径拂烟华上细枝春水渐生鱼易得不辞风雨坐多时
　　呉旦生曰尔雅翠鹬也广志翡色赤翠色绀张揖上林赋注雄赤曰翡雌青曰翠其小者谓之翠碧唐韵鴗【音立】水狗也注小鸟青似翠食鱼一名鱼师一名鱼虎崔徳符通羊道中诗翠裘锦帽初相识鱼虎弯环掠岸飞元僧良琦作鱼虎子图诗翠羽画殊絶窥鱼秋水深
　　红莲
　　陆鲁望别墅怀归诗近炊香稻识红莲
　　呉旦生曰中呉纪闻云红莲稻从古有之至今以此为佳种后见杨亷夫宴于顾仲瑛浣花舘主客联句仲瑛云白鱼乍刲亷夫云红莲米新臿乃纪呉之实也
　　暖簧
　　陆鲁望诗妾思冷如簧时时望君暖
　　呉旦生曰章伯深称鲁望此句巧于用韵按笙中有簧以火炙之乐家谓之暖笙盖簧暖则字正而声清越周美成词有簧暖笙清之语呉郡王平原郡王两家声伎之盛只笙一部已是二十余人自十月旦至二月终日给焙笙炭五十斤用锦熏笼借笙于上复以四和香熏之
　　笙赋【力结反】生簳裁熟簧注云簧以熟铜为之黄山谷诗傅粉未归啼玉筯吹笙无伴涩银簧
　　说文笙十三簧象凤之身也
　　凤尾诺
　　皮袭美以紫石砚寄鲁望诗石墨一研为凤尾寒泉半勺是龙睛
　　呉旦生曰晋元帝批笺奏曰诺草书若字尾如凤尾也按唐六典太子令书画诺【宋至道初改为准】陆鲁望说云东宫曰令诸王曰教其事行则曰诺犹天子肯臣下之奏曰可也晋元批凤尾诺时为琅邪王又南齐江夏王锋五岁髙帝使学凤尾诺一学即工帝以玉麒麟赐之则诸王亦画诺矣后汉书云南阳宗资主画诺梁江州刺史陈伯之目不识书得文牒辞讼惟作大诺则郡守刺史亦画诺矣【后不论崇卑衙门皆批曰准防凖当国凡批文字去十作准至今相仍】
　　至正中王原吉诗书题凤尾仙曹喜恩浃螭防学士荣
　　郝天挺云龙睛砚沼也
　　纶巾
　　皮袭美诗白纶巾下髪如丝
　　呉旦生曰邺中记石季龙以女骑千人为卤簿着紫纶巾故陆鲁望邺宫诗晓日靓妆千骑女白樱桃下紫纶巾按七修类藁云纶字世人皆知两音一曰纶一曰关而不知其故盖纶巾韵同而音近诗法所忌也故读曰关韵会虽有两收皆引释于纶字之下而无一字及关字义且闗字仍注龙春切则当为纶字矣所以二收因韵书起于沈约若说文止于一收矣杨升庵谓说文青丝绶也音关仲长统昌言身无半通青之绶而窃三辰龙章之服尔雅似组似组东海有之皆以草色似也鹿角菜组海中苔今之燕窠菜也诗人白巾紫巾皆合用此字而俗多用纶自纶自纶岂可混用也【畧见丙集萧赋中】
　　石笋
　　梅涧诗话曰张祜酷好太湖石三呉太守多以赠之故陆鲁望以诗哭之曰一林石笋散豪家
　　呉旦生曰石笋句乃皮袭美所作按张祜性嗜石常悉力致之后知南海间载罗浮石笋置于曲阿之宅死未二十年而故姬遗孕冻馁不堪顔至作诗哀之属鲁望和而鲁望又邀袭美同作也鲁望和诗云闻道生平偏爱石至今犹泣洞庭人洞庭山在太湖中丹阳曲阿属焉祜所筑室处【洞庭出湖石嵌空玲珑凡园林叠石以此为雅观但取之甚难民多被其害呉融诗洞庭山下湖波碧波中万古生湖石铁索千寻取得来竒形怪状谁能识】
　　鮠鱼
　　皮袭美诗因逢二老如相问正滞江南为鮠鱼
　　呉旦生曰广韵鮠吾灰切鱼名其状似鮎集韵鮠吾回切鱼名鳀之小者隋大业中呉郡尝献海鮠鱼干脍四缶遂以分赐达官
　　本草河豚味甘温无毒补虚去湿气理腰脚按本草所载河豚乃今之鱼亦谓鮠鱼江浙间谓之囘鱼是也呉人所嗜河豚有毒本名侯彛鱼本草注引日华子云河豚有毒以芦根橄榄等解之肝有大毒又爲吹肚鱼此乃是侯彛鱼非本草所载河豚也引以为注大误矣吹肚鱼以其肚胀如吹也南人捕法截流为栅待羣鱼大下之时小抜去栅使随流而下自相排蹙或触栅则怒而腹鼓浮于水上人接取之辍耕録按类编鱼部引博雅云鯸防【盈之反】鲀也背青腹白触物即怒其肝杀人正今人名为河豚者也然则豚当为鲀坦斋笔衡云杨廷秀与尤延之食河鲀问尤河鲀原起何典尤因举左太冲赋及刘渊材注答之杨检验二处信然呼尤为书厨此载说郛中亦作此鲀字
　　库露真
　　皮日休诗襄阳作髹器中有库露真
　　呉旦生曰露一作路按容斋四笔云新唐书地里志襄州土贡漆器库路真二品十乗花文五乗库路真者漆器名也然其义不可晓元丰九域志云真漆器二十事是以于頔传頔为襄阳节度襄有髹器天下以爲法至頔骄蹇故方帅不法者称为襄様节度旧唐书职官志武德七年改秦王齐王下领三衞及库真驱咥真并为统军疑是周隋间西边方言也杨升庵谓玲珑空虚故曰库露今谚呼书格曰库露格是也
　　偃曝谈余云库露真是北酒名尚未的也
　　鹤俸
　　皮袭美新秋即事云酒坊吏到常先见鹤俸符来毎探支
　　呉旦生曰松陵倡和集注云呉都有鹤料案殊未详鹤俸之说曽彦和知滁州有次韵赵仲美西斋自遣诗寜羡一囊供鹤料防看千里跃龙媒注云唐幕府官俸谓之鹤料今岁敕头所得止此仲美省试下故云又宋宣献有送黄秘丞倅苏台诗鹤料署文移鮆塲收赋筭此宣献用袭美所云呉郡事也陆放翁诗末路敢贪请鹤料微官久厌驾鸡栖
　　防酒夜航
　　中呉纪闻曰夜航船惟浙西有之然其名旧矣古乐府有夜航船之曲皮袭美答陆鲁望诗明朝有物充君信防酒三瓶寄夜航【广韵防音式径反朩名】
　　呉旦生曰窦子野酒谱云防酒江外酒名山海经防汁甘为酒齐民要术沈休文集皆有防酒按辍耕録云凡篙师于城埠市镇人烟凑集去处招聚客旅装载夜行者谓之夜航船太平之时在处有之则不独浙西有也




　　歴代诗话巻五十二
　　钦定四库全书
　　歴代诗话巻五十三
　　归安吴景旭撰
　　庚集下之中
　　唐诗
　　袙腹帩头
　　段成式诗见说自能裁袙腹不知谁更着帩头
　　呉旦生曰段成式汉上题襟集与温庭筠倡和诗章皆务用僻事按袙腹今之裹肚也王筠咏裁衣云裲裆双心共一抹袙腹两边作八撮刘熈释名云袙腹横帕其腹也
　　罗敷行少年见罗敷脱帽着帩头古本作幧【七消反】方言赵魏之间曰幧头或谓之承露或谓之覆防仪礼注如今着防头自项中而前交额上却绕髻也后汉书向栩好披髪着绛绡头孙防传南阳张津着绛帕头老学庵笔记云帕头者巾帻之类犹今言幞头也韩退之诗以红帕首已爲失之东坡诗绛帕防头读道书増一蒙字益悮爱日斋樷抄云禹防涂山之夕有甲步卒千余人其不被甲者以红绡帕抹其额自此遂为军容之服唐娄师徳募猛士讨吐蕃乃自奋戴红抹额来应诏其云戴红抹额亦帕首巾帻之物尔席上腐谈云韩诗谓以红绡转其头即今之抹额也帕首幞头本只是一物今分为二物
　　盐姜
　　桐江诗话曰唐人煎茶用姜故薛能诗盐损添常戒姜宜着更夸据此则又有用盐者矣近世有用此二物者辄大笑之然茶之中等者用姜煎信佳盐则不可呉旦生曰邺侯家传载皇孙奉节王【即徳宗】煎茶加酥椒之类泌戏云旋沫翻成碧玉池添酥散出琉璃眼则唐人茶用盐姜又用酥椒矣续博物志云茶出银生诸山采无时杂椒姜烹而饮之又观陈后山诗愧无一缕破双团惯下姜盐枉肺肝东坡诗老妻稚子不知爱一手已入姜盐煎子由诗北方俚人茗饮无不有盐酪椒姜夸满口则宋时茶犹然也山谷谓寒中瘠气莫甚于茶或济以盐勾贼破家盖茶性冷盐导入下经非养生所宜
