<!-- { "loadSidebar": true } -->
　　石林诗话曰世言社日饮酒治聋不知何所据五代李涛有春社从李昉求酒诗云社公今日没心情为乞治聋酒一瓶恼乱玉堂将欲遍依稀廵到第三防昉时为翰林学士有月给内库酒故涛从乞之则其传已久矣社公涛小字也唐人在庆侍下虽官髙年大皆称小字涛性不羁与朝士言多以社翁自名闻者以为笑呉旦生曰礼记及国语云共工氏之子曰勾龙为后土官能平九土故祀以为社鲋窥廥攟云社饮糍酒非谓止聋社勾龙以劳农也春为农之始戊者土徳也【立春后第五戊日为春社】致酒灌勾龙乎此解为正然俗尚相沿按云笈七籖云饮社酒治聋诗话载宋制大社二祭多差近臣王禹玉为翰林典内外制十八年屡被差乃题斋宫云隣鸡未唱晓骖催又向灵坛饮福杯自笑治聋知不足明年强健更重来帝怜之拜参知政事陆放翁诗兀兀治聋酒未醒马虚中诗无酒治聋燕又归
　　提要録云社公社母不社旧水故社日必雨谓之社翁雨陆鲁望诗几防社翁雨一番花信风陆放翁诗催花初过社公雨对酒喜烹溪友鱼
　　墨庄漫録云今人家闺房遇春秋社日不作组紃谓之忌作张籍呉越歌云今朝社日停针线起向朱樱树下行
　　盛名
　　渔隐樷话载南唐书云夏寳松与诗人刘洞俱于时有盛名陈徳诚尝有诗以美之曰建水旧传刘夜坐螺川新有夏江城盖刘洞常有夜坐之诗最为警防脍炙人口而寳松有宿江城诗曰鴈飞南浦砧初断月满西楼酒半醒亦当时之人所称咏者故徳诚以此纪之呉旦生曰洞长于五言自号五言金城后主诣金陵献诗百篇首览石城怀古云石城古岸头一望思悠悠几许亡朝事不禁江水流后主为之改容遂还庐陵及金陵受围洞以诗署路傍云千里长江皆渡马十年养士为何人又云翻忆潘郎章奏内隂隂日暮好沾巾先是潘佑表有国家隂隂如日将暮句故洞以此讽之余据此则洞之感槩义激不仅以夜坐着声亦岂仅以五言期负哉
　　婪尾春
　　清异録曰胡嵪诗缾里数枝婪尾春人不喻其意桑维翰曰唐末文人有谓芍药为婪尾春者婪尾酒乃最后之杯芍药殿春亦得是名耳
　　呉旦生曰苏东坡诗慇懃朩芍药独自殿余春嘉靖中谢茂秦牡丹诗花神黙黙殿春残皆用此也陆放翁诗酴醿独殿羣芳后又飞絮钟情独殿春元周衡之诗四月三山山下路野田犹殿菜花春则又取此而变用之耳
　　郑防本草云芍药一名没骨花王晋卿收徐崇嗣【徐熈之子】画芍药名没骨图【郭若虚云惟用五采布成以无笔墨骨气而名】
　　按芍药以酒名而酒本有以春名者杜子美诗闻道云安麴米春李太白诗瓮中百斛金陵春韩退之诗且可勤买抛青春刘禹锡诗鹦鹉杯中若下春郑谷诗千缸石冻春蘓东坡诗一杯付与罗浮春章子厚诗殷勤分送洞庭春王原吉诗满载九峰春又如郢之富春杭之梨花春乌程之竹叶春荥阳之土窟春剑南之烧春皆是也
　　末厥兵
　　诗话总曰李白戏杜甫云借问别来太瘦生只为从前作诗苦太痩生唐人语也至今犹以生为语助所谓可怜生作麽生何似生之类是也陶谷有诗云尖檐帽子卑凡厮短靿靴儿末厥兵亦当时语也余天章景祐间已闻此语时陶公卒未久人莫晓其义王元叔博学多识亦不知为何语也
　　呉旦生曰太瘦生之诗洪容斋胡元任辨其伪作余于已集杜诗详载矣末厥生按陶诗作末厥兵刘贡父诗话云今人呼秃尾狗为厥尾衣之短后者亦曰厥然则此兵正谓其末贱耳故以末厥相连言之欧阳永叔王原叔皆莫晓其义得贡父而始明也贡父又云今人不用厮字唐人作斯音五代已作入声谷诗卑凡厮是也
　　得得
　　僧贯休诗一瓶一鉢垂垂老千水千山得得来
　　呉旦生曰贯休姓姜氏字徳隐钱镠自称呉越国王休以诗投之曰满堂花醉三千客一剑霜寒十四州镠谕改为四十州乃可相见曰州亦难添诗亦难改遂入蜀以此诗投王建建遇之甚厚呼为得得和尚有西岳集呉融为序
　　休避地渚宫荆帅髙氏舘于龙兴寺有叟话时政乃作酷吏词云霰雨灂灂风吼如劚有叟有叟暮投我宿吁叹自语云太苛酷如何如何掠脂斡肉呉姬唱一曲等闲破红束韩娥唱一曲锦段鲜照屋寜知一曲两曲歌曽使千人万人哭不惟哭亦白其头饥其族所以祥风不来和风不复蝗兮蠈兮东西南北
　　花蘂
　　后山诗话曰费氏蜀之青城人以才色入蜀宫后主嬖之号花蘂夫人国亡入后宫宋祖召使陈诗诵其国亡诗云君王城上竖降旗妾在深宫那得知十四万人齐解甲更无一个是男儿
　　呉旦生曰花蘂夫人者以花不足拟其色似花蘂翾轻也费氏多才思因王建宫词百絶传播人口效其体亦成百首【按王平甫所叙三十二首刻成都文类中杨升庵寻得其逸诗六十六首又补入三首共计一百一首其末首鸳鸯瓦上自然声者李珣以为宫人李玉夀作实只一百首】余观诗话或称费或称徐舛错无据余攷其时有三花蘂夫人一为成都徐畊二女皆国色王建纳之生衍衍嗣位尊为太后太妃同衍祷青城山游丈人观都观金华宫丹景山至德寺各有倡和诗刻石所号顺圣淑妃者初号花蘂及庄宗平蜀随衍归中土中途遇害一为青城费氏乃后蜀孟昶宫人昶降入宋宫设昶像祀之伪称张仙以欺宋祖【今画修髯寛袖奉为张仙送子者昶像也】对宋祖陈诗此其人也一为闽人之女南唐李煜选入宫降宋祖嬖之一日游苑中使奉晋王酒晋王言得夫人手摘一花来乃饮甫至树下王从后弯弓射杀之太祖懽饮如故
　　上头
　　花蘂夫人宫词云新赐云鬟使上头
　　呉旦生曰女子之笄曰上头而倡家处女初荐寝于人亦曰上头今之委巷樷谈皆载此语然则俗谓梳笼亦言上头须梳笼也















　　歴代诗话巻五十四
　　钦定四库全书
　　歴代诗话巻五十五
　　归安吴景旭撰
　　辛集上之上
　　宋诗
　　苦热
　　古今诗话曰宋太祖采听至明逺边事纎悉必知有间者自蜀还上问剑外有何事间者曰但闻成都满城诵朱山长苦热诗曰烦暑鬰蒸无处避凉风清冷几时来上曰此蜀人思吾来取也
　　吴旦生曰能改斋漫録云梓潼山人李尧夫吟咏尚讥刺谒蜀相李昊昊戏曰何名之背时耶尧夫厉色对曰甘作尧时夫不乐蜀中相因是为昊所摈自吟苦热诗云炎暑郁蒸无处避凉风消息几时来以此知两句乃李尧夫诗非朱山长也清冷两字不逮消息逺甚谈苑云孟蜀嵗余题桃符上云新年纳余庆嘉节号长春明年蜀亡吕余庆以叅知政事知益州长春乃太祖圣节名也
　　故人
　　吕防正罢相归洛作诗赠友云邻叟尽垂新白髪故人犹着旧麻衣
　　吴旦生曰文穆公尝与温仲舒及一友人读书洛阳龙门山誓不作状元不仕及唱第文穆为状头温亦中甲科其友人随拂衣归隠后文穆大用太宗问昔与谁友文穆即以归隠者对遂以著作郎召不起故文穆归赠之以诗所谓故人盖指归隠者也
　　梁灏
　　孔毅父谈苑曰梁灏八十二嵗雍熈二年状元及第谢启云白首穷经少伏生之八嵗青云得路多太公之二年后终秘书监遯斋闲览亦云八十二嵗及第卒年九十余诗话类编又载其谢恩诗云天福三年来应举雍熈二载始成名饶他白髪巾中满且喜青云足下生观榜更无朋辈在到家惟有子孙迎也知年少豋科好争奈龙头属老成
　　吴旦生曰洪景卢言梁公字太素雍熈二年廷试甲科景德元年以翰林学士知开封府暴疾卒年四十二其子固卒年三十三史臣谓梁方当委遇中途夭谢又云梁之秀颖中道而摧余因观国史及朝野杂记俱云灏中状元年二十三按梁公试庭燎赋进士第一人御殿唱名自梁榜始因宴于琼林苑遂为定制盖所纪载章章若此晚遇之说不知何人剏渑水燕谈録云祥符二年真宗东封岱山梁固及第灏之子四年祀后土于汾隂张师德及第去华之子两家父子状元魏野贺以诗云封禅汾隂连嵗榜状元俱是状元儿
　　重戴
　　王元之赠崔遵度云且留重戴士风多
　　吴旦生曰尧山堂外纪云宋初犹袭唐制士子皆曵袍重戴出则席帽自随李巽累举不第乡人曰李秀才不知甚时席帽离身及第后乃遗乡人诗为报乡闾亲戚道如今席帽已离身余按遵度及第未脱白时元之赠此句故犹言重戴也
　　石林燕语云唐至五代宋初京师皆不禁打繖五代始命御史服裁帽宋淳化初又命公卿皆服之既有繖又服帽故谓之重戴自祥符后始禁惟亲王宗室得打繖其后通及宰相枢宻参政则重戴之名有别矣
　　诗宰相
　　王禹偁诗杜甫且为诗宰相
　　吴旦生曰王昌龄集云王维诗天子杜甫诗宰相元之本此丁晋公云子美集开诗世界张伯雨防语云元耨埓太监请于朝諡杜甫为文贞【诗话类编云甫十余嵗梦人令采文于康水觉而问人此水在二十里外乃往求之见峩冠童子告曰汝本文星典吏天使汝下谪为唐世文章云诰已降可于豆垅下取甫依其言果得一石金字曰诗王本在陈芳国九夜扪之麟篆熟声振扶桑享天福后因佩入葱市归而飞火入室有声曰邂逅秽我令汝文而不贵】
　　僧名
　　刘子仪诗恵和官尚小师达禄须干
　　吴旦生曰刘贡父诗话载此二句谓取下恵圣之和师也达而学干禄之事或有除去官字示人曰此必番僧也其名达禄须干闻者大笑乃所谓语病也古今诗话谓刘子仪尝赠人云云蔡君谟诗史不言刘子仪而谓刘贡父以为番僧名论语只有师也过达恐是过字此皆大悮
　　古今诗话云杨大年钱文僖晏元献刘子仪为诗宗李义山号西昆体后进效之多窃取义山语御尝赐百官宴优人有装为义山者衣冠败裂告人曰为诸馆职挦撦至此闻者大噱
　　孤雁
　　复斋漫録曰张汉皋诗话谓鲍当吟孤雁云更无声接续空有影相随时号鲍孤雁司马文正诗话谓当为河南法曹忤知府薛映因赋孤雁所谓天寒稻粱少万里孤难进不惜充君庖为带边城信薛大嗟赏因号鲍孤雁词意非前句可及宜以张记为失也
　　吴旦生曰前句纯是描冩后句是自家寓意其指各出无俟优劣观老杜补遗云鲍当更无声接续空有影相随孤则孤矣岂若子美孤雁不饮啄飞鸣犹念羣谁怜一片影相失万重云含不尽之意乎
　　雁曰孤而不曰双燕曰双而不曰孤以雁属乎阳燕属乎隂阳数竒隂数耦故也然言雁序雁行盖亦不孤按卫敬瑜妻王氏题孤燕云昔年有偶去今春犹独归故人恩义重不忍更双飞虽寓意亦见燕不尽属双飞
　　黄昏
　　杨升庵曰林和靖梅诗疎影横斜水清浅暗香浮动月黄昏苇航纪谈云黄昏以对清浅乃两字非一字也月黄昏谓夜深香动月为之黄而昏非谓人定时也盖昼午后隂气用事花房敛藏夜半后阳气用事而花敷蕋散香凡花皆然不独梅也坡诗只恐夜深花睡去髙烧银烛照红妆宋人栀子花词恼人惟是夜深时是此理吴旦生曰黄昏字如此看乃善看诗亦善看月善看花客有举东坡倅杭州命思聪和参寥子昏字诗有千防乱山横紫翠一钩新月挂黄昏之句以黄昏对紫翠恰当两字和靖莫本是否余谓拘拘配偶诗不若是胶也黄昏作两字以对清浅者是本句对黄昏不必作两字以对紫翠者是借对读者亦防其神韵而已盖言新月即非夜深昏黄之景而挂字不作黄昏时亦说不去
　　鹧鸪
　　林和靖诗草泥行郭索云朩呌钩辀
