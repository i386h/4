<!-- { "loadSidebar": true } -->
　　韵语阳秋曰予观渔父告屈原之语曰圣人不凝滞于物而能与世推移又云众人皆浊何不掘其泥而扬其波众人皆醉何不哺其糟而啜其醨此与孔子和而不同之言何异使屈原能听其说安时处顺寘得丧于度外安知不在圣贤之域而仕不得志狷急褊躁甘葬江鱼之腹知命者肯如是乎故班固谓露才扬已忿怼沈江刘勰谓依彭咸之遗则者狷狭之志也扬雄谓遇不遇命也何必沈身哉孟郊云三黜有愠色即非贤哲模孙郃云道废固命也何事葬江鱼皆贬之也而张文潜独谓楚国茫茫尽醉人独醒惟有一灵均哺糟更使同流俗渔父由来亦不仁此诗可谓得灵均之心矣吴旦生曰古来三渔父一出庄子一出屈子一出桃花源记皆其洸洋迷幻感愤胶葛因托为其辞以寄意焉岂必真有其人哉岳州屈子立庙以渔父配享余窃笑之乃葛常之以不听其説督责屈子张文潜又转而督责渔父把一渔父粘作实实地而太史公屈原传刘向新序嵇康髙士传各采屈子庄子渔父之言以为实録又一渔父粘作实实地王维韩愈刘梦得之诗竞以神仙有无推勘桃源而三洞羣仙録渔人乃黄道真广川画跋以为即黄闻道人盖李卫公所谓黄尊师者又一渔父粘作实实地
　　洪景卢云自屈原辞赋假为渔父日者问答之后作者悉相规仿司马相如子虚上林赋以子虚乌有先生亡是公扬子云长杨赋以翰林主人子墨客卿班孟坚两都赋以西都宾东都主人张平子西都赋以凭虚公子安处先生左太冲三都赋以西蜀公子东吴王孙魏国先生皆改名换字踏袭一律无复超然新意
　　祝尧云赋也格辙与前篇同篇中句末用乎字疑辞亦与前篇义同其即荀卿诸赋句末者耶者欤等字之体也古今赋中或为歌曰莫非以骚为祖他有谇曰重曰之类即是乱辞中间作歌如前赤壁之类用倡曰少歌曰体赋尾作歌如齐梁以来诸人所作用此篇体
　　三闾
　　渔父见而问之曰子非三闾大夫与
　　吴旦生曰三闾之职掌王族三姓曰昭屈景屈原序其谱属率其贤良以厉国士汉兴徙楚昭屈景于长陵以强干弱支则三姓至汉初犹盛也庄子曰昭景也着戴也甲氏也着封也非一也说云昭景甲三者皆楚同宗也甲氏其即屈氏欤秦欲与楚懐王防武闗昭睢屈平皆谏王无行襄王自齐归齐求东地五百里昭常请守之景鲤请西索救于秦东地复全三闾之贤者忠于宗国所以长久详困学纪闻




　　歴代诗话巻十
　　钦定四库全书
　　歴代诗话巻十一
　　归安吴景旭撰
　　乙集下之上
　　楚辞
　　送将
　　艺苑雌黄曰九辩憭栗兮若在逺行登山临水兮送将归潘安仁秋兴赋引此语而曰送归懐慕徒之恋兮逺行有羇旅之愤临川感流以叹逝兮登山逺懐以悼近彼四慼之疾心兮遭一途其难忍安仁以登山临水逺行送归为四慼予见张扶云若在逺行登山临水送将归是七件事谓逺也行也登山也临水也送也将也归也前辈诗中惟王介甫有一聨云一水防田将緑绕两山排闼送青来下得将送二字与楚辞合尝考诗之燕燕篇云之子于归逺予将之之子于归逺送于野一篇之中亦用此将送归三字则楚辞之言亦有所本也安仁谓之四慼何也盖畧而言之耳
　　吴旦生曰借逺行送归以摹写憭栗之情盖若在二字一气赶下何得分为七件支离牵扯莫此为甚况毛诗将迎也迎亦送之意而九辩将字乃属虚下何尝本此观梁简文秋兴赋复有登山望别临水送归则知昔人于秋率多此语何必画而为四哉
　　唐髙骈自渚宫移镇扬州别晏口占楚辞云悲莫悲兮生别离登山临水送将归使幕客续之有一妓进曰贱妾感相公之恩续貂可乎即收泪吟曰武昌无限新栽栁不见杨花似雪飞合座赏叹骈厚赠之亦可证一气为句矣
　　朅
　　宋玉九辩车既驾兮朅而归不得见兮心悲诗话谓车既驾矣盍而归乎以不得见而心悲也按吕氏春秋胶鬲见武王于鲔水曰西伯朅来无欺我也注朅何也则朅之为言盍也今文所用朅来者亦谓盍来非作发语之辞刘向云朅来归耕永自踈顔延年云朅来空复辞皆谓盍来
　　吴旦生曰文选注朅去也初疑去字当是盍字传写之譌脱耳后见字学集要云朅去也健也却也朅来犹聿来也又朅来言归去来也则朅训去亦得顔延年秋胡诗朅来空复辞补注云朅去也陈子昻感遇诗朅来豪游子朅来髙堂观注亦云朅去也
　　恢台
　　宋玉九辩云收恢台之孟夏兮
　　吴旦生曰旧注恢台广大貌王逸章句本台字作炱徒来切黄鲁直云恢大台即胎也言夏气大而育物也徐季海诗髙阁无恢台直言无暑气耳似不合古语尔雅夏为长嬴长嬴即恢台也若言髙阁无长嬴可乎余观鲁直此论因攷其诗遣闷闷不离眼前避愁愁亦知人处乃出庾子山愁赋云深藏欲避愁愁亦知人处此虽直用其语自饶苍劲若世之传奇家往往以昔人诗句写入词曲见之徒欲呕耳
　　衙衙
　　宋玉九辩属雷师之阗阗兮通飞廉之衙衙
　　吴旦生曰升庵言衙音鱼韩退之元和圣德诗鱼鱼雅雅鱼鱼亦衙衙也按说文衙行貌从行吾鱼举切笺云本训惟姚合诗縦出多携枕因衙始裹头又可曽衙小吏恐谓踏青苔北人谓街巷为衙巷为衙同读若互字平声改作胡
　　古隽考畧云衙衙行貌又疎逺貌
　　些
　　梦溪笔谈曰招魂尾句皆曰些【苏个切】防峡湖湘及南北江僚人凡禁呪旬尾皆称防此乃楚人旧俗即梵语萨嚩诃也【萨音桑葛反嚩无可反诃従去声】三字合言之即些字也吴旦生曰古隽考畧云些音梭去声悮作些小之些啸余谱云些些二字形体不甚相逺而音声意义悬殊上苏个切下乃些小之些耳余观中州集载密公诗云始露雄文陵楚些又登长陌佩吴钩元音补遗载宋衜诗今日悲秋哦楚些他年著论辨吴亡则其从去声可证李周卿诗长溪霜练静脩岭苍龙卧魂梦吾已安不劳歌楚些髙季迪诗归来又辱寄新诗锦水湔肠珠落唾豪吟自欲寄燕歌悲调岂将同楚些此真得苏个切音韵也
　　穱
　　宋玉招魂稻粢穱麦挐黄粱些词林海错曰穱麦也韩愈诗纳凉吸冷渍香穱南都赋夏穱冬稌
　　吴旦生曰王逸注穱音捉训择也择麦中先熟者言饭则以秔稻糅稷择新麦糅以黄粱和而柔嬬且香滑也若竟训作麦则楚辞不当说麦复说穱矣如赋所云夏穱与左思吴都赋穱秀菰当训作麦
　　臛蠵
　　宋玉招魂露鸡臛蠵厉而不爽些
　　吴旦生曰臛羮也有菜曰羮无菜曰臛说文臛肉羮释名臛者嵩也香气嵩髙也蠵大也李贺诗臛蠵臛熊何足云
　　王逸注楚人名羮败曰爽言其清烈不败也












　　歴代诗话巻十一
　　钦定四库全书
　　歴代诗话巻十二
　　归安吴景旭撰
　　乙集下之下
　　楚辞
　　靃靡
　　淮南招隠士篇青莎杂树兮薠草靃靡
　　吴旦生曰靃音髓注华敷貌杨升庵谓草弱随风貌陆倕思田赋杂青莎之靃靡江总诗衔花弄靃靡李峤诗靃靡寒潭侧皇甫曽诗靃靡汀草碧胡文公赏花钓鱼诗春暖仙蓂初靃靡日斜芝盖尚徘徊朱少章诗藏蔬饱三冬媚盘无靃靡
　　天问咸播秬黍莆藿是营旧本作音髓今本皆作藿音霍一本雚朱注同萑音完
　　眄眄
　　严忌哀时命云魂眐眐以寄独兮汩徂往而不归吴旦生曰朱子集注眐音征従目眐独视也一作聇従耳独行也余按眐眐当作眄眄左太冲诗有左眄右盼之语说文眄目偏合也一曰衺视也莫甸切盼美目貌匹苋切赵凡夫谓俗溷眄盼为一字何以读左诗
　　吾子行云宋儒不识顾眄字【眄音湎】读为美目盼兮之盼又不识盼字而写使民盻盻然之盻【音异】又不识此盻字而读为盼今详之耳従丐者音湎从分者音攀【去声】从兮者音异何燕泉云按朱子语録张以道曰盼庭柯以怡顔盼读如俛读作眄者非
　　阡眠
　　杨升庵曰九懐逺望兮阡眠陆机诗林薄杳阡眠吕延济注阡眠原野之色按说文谸山谷青谸谸也则阡眠字当作谸眠又列子云郁郁芊芊注芊芊茂盛之貌李白赋彩翠兮芊眠谸眠作芊眠亦通文选别作防眠字皆従目
　　吴旦生曰按说文谸望山谷谸谸青也赵凡夫笺云陆机赋青丽谸瞑改作芊【草盛】眠非是溷茜【茅搜也】又溷靓【召也】并非是本借千加谷加草并转注也则说文望字正得王褒所云逺望之义升庵引之而遗此一字便无意态况升庵喜泛引而少断据之识又不若笺之确见也
　　骇鸡犀
　　刘向九叹云淹芳芷于腐井兮弃鸡骇于筐簏
　　吴旦生曰抱朴子通天犀有白理如线者以盛米置羣鸡中鸡欲往啄米至辄惊却故南人名为骇鸡也得其角一尺以上刻为鱼而衔以入水水常为开傅咸犀钩序云犀之美者有光鸡见影而惊故曰骇鸡韩诗外传南宫适至义渠得骇鸡犀以献纣战国策张仪破従连衡楚王献骇鸡之犀为上瑞黄香九宫赋剥骇鸡以为钗左思吴都赋骇鸡之珍
　　淮南子犀角骇狐盖云犀角置狐穴中狐不归
　　九鬿
　　刘向九叹云讯九鬿与六神
　　吴旦生曰今本作九魁当従困学纪闻作九鬿【音折】为是王逸注谓北斗九星也按黄帝素问有九星之言王氷注云上古世质人淳九星垂明中古道德稍衰标星藏曜故星之见者七焉所谓九星者天蓬天芮天冲天辅天禽天心天任天柱天英此盖従标而为始也楚辞补注谓北斗七星辅一星在第六星旁又招摇一星在北斗杓端北斗经疏云不止于七而全于九加辅弼二星故也与素问注不同曲礼招摇在上注招摇在北斗杓端主指者正义引春秋运斗枢云北斗七星第一天枢第二旋第三机第四权第五衡第六开阳第七摇光摇光则招摇也淮南时则训注招摇斗建也补注以招摇在七星之外恐悮徐整长厯云北斗七星间相去九千里皆在日月下其二隂星不见者相去八千里
　　门宝海经云北斗九星七见二隠其第八第九是帝皇太尊精神也汉霍光家有典衣奴子名还车忽见二星在斗中光明非常乃拜而还遂得増年六百
　　淟涊
　　刘向九叹云切淟涊之流俗
　　吴旦生曰淟吐典反涊乃典反博雅淟涊垢浊也扬雄反离骚纷累以其淟涊张衡思赋澄淟涊而为清陆机文赋故淟涊而不鲜唐书賛淟汩于隋光明于唐枚乗七发涊然汗出
　　蛓
　　王逸九思云蛓縁兮我裳
　　吴旦生曰王叔师作此以悲屈子言独处山野与众虫为伍所谓蛓者喻谗人也稗谈云蛓螫人虫也常在林间花叶背不知者輙为所刺故名林蛓老则吐汁自裹就其中作蛹谓之呫嘶说文蛓毛虫也千志切
　　鼻祖
