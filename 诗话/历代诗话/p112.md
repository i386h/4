<!-- { "loadSidebar": true } -->
　　吴旦生曰天啓间杨副院涟首暴珰罪一时清流之祸缇骑四出周铨部顺昌被逮民大哗顔佩韦创义汹变手杀一校尉已而谈笑入西市目当事曰我死而生诸公生而死矣同坐死者五人吴因之率众葬之虎丘勒石曰五人之墓今岿然存也止生作二十八忠诗以表诸君子又作三奇诗顔其一也顔沈湛里中鬬走技击为雄卒之慷慨赴义贤于衣冠逺矣止生为鹿门先生之孙年十嵗吴兴大祲太守陈幼学议输赈人嗫嚅莫敢应止生垂髫奋袖请倾家廪以济荒太守叹曰此异童子也长而好谈兵进武备志待诏翰林改授副总兵以罪遣戍因呼愤纵酒而死于昭逺感述云气满挥戈遑驻日心倾指囷遡驹年又云北阙筹兵真武库西曹谤箧似文渊
　　歴代诗话巻七十九
　　钦定四库全书
　　歴代诗话巻八十
　　归安吴景旭撰
　　癸集下之下
　　格律
　　陈卧子辱李司马萍槎赠诗勉以世事兼许文笔云久瞻枢府重明光投我连城云锦章伤乱已闻刘太尉赏音深愧蔡中郎九龙移帐春无草万马窥边夜有霜蚤晩沧江惊驿使诏书先问右贤王朱云子论此诗曰三四稳实五六巉秀方见配搭之妙向与卧子论李颀知君官属一篇章法浓淡青节顿挫之妙深夜相与叹息可语格律者世无一二今阅卧子诗至此恍如当日呉旦生曰卧子此诗起二句见司马赠诗颔聮之上句见世事下句见文笔轻将题面收拾已过而颈聮乃賛美司马之辞结句又足成之卧子深于格律有筋节有气韵故为七字擅场此法从唐律中得来如老杜奉送蜀州栢二别驾将中丞命赴江陵起居卫尚书太夫人因示从弟行军司马位其起居云中丞问俗画熊频爱弟传书防鹢新言栢中丞【贞节】遣弟别驾将命而徃也颔聮上句云迁转五州防御使言中丞时为防州都督也【唐书防州兼峡忠归万为五州】下句云起居八座太夫人言起居卫尚书伯玉之祖母也【唐以六尚书左右仆射合为八座】颈聨云楚宫腊送荆门水白帝云输碧海春乃是江陵与蜀州景语结句云与报惠连诗不惜知吾斑鬓总如银则及示从弟意矣如孙逖和左司张员外自洛使入京中路先赴长安逢立春日赠韦侍御及诸公其起句云忽覩云间数鴈回更逢山上一花开第一句见使还第二句见立春也颔聨云河边淑气迎芳草林下轻风待落梅承第二句立春而言也颈聨上句云秋宪府中髙唱入言张之以诗赠韦也下句云春卿署里和歌来自言以此诗和张也结句云共言东阁招贤地自有西征作赋才乃賛美张公耳观杜孙二诗极完整却又极贯串凡作长题而有数事者皆于此等诗细求之则首尾部位自然匀美而何有凌杂之患哉即以李颀一篇言之送李囘起句云知君官属大司农诏幸骊山职事雄言囘侍从而徃骊山也颔聨上句云嵗发金钱供御府是承第一句官司农而言也下句云昼看仙液注离宫是承第二句幸骊山而言也颈聨云千岩曙雪旌门上十月寒花辇路中是徃骊山景语葢此篇总以第二句为主也结句云不覩声明与文物自伤留滞去闗东则颀之反而自道耳此等格律非盛唐何以有此
　　大长秋
　　陈卧子感懐诗羣臣多拜大长秋
　　吴旦生曰通典战国时有宦者令秦有中谒者令丞【汉灌婴为中谒者后常以阉人为之】又有卫尉少府各一人汉景帝改为大长秋或用中人或用士人成帝加置太仆一人掌太后舆马通谓之皇太后卿又有长信长乐少府职如长秋后汉大长秋常用宦者职掌奉宣中宫命中宫出则从【师古云秋者收成之时长者恒久之义故以为皇后官名】汉书戾太子传夜入未央宫殿长秋门后汉书马皇后传有司奏立长秋宫注请立皇后不敢指言故以宫称之南齐书秋宫亦遽轩景前亏梁书配徳早终长秋旷位隋书大长秋主诸宦者以司宫闱之职刘禹锡宫词云日晩长秋帘外报于鹄少年行云少年初拜大长秋
　　鴈塞
　　陈卧子燕中杂诗鴈塞云连阵龙沙月近楼
　　吴旦生曰燕中用鴈塞字卧子似未确核尝见今人所用紫塞鴈门鴈塞皆混而称之莫攷其地按古今注云秦筑长城土色皆紫汉塞亦然故称紫塞焉周兴嗣千字文鴈门紫塞鲍昭芜城赋北走紫塞杜甫诗萧萧紫塞鴈李频诗秦地山河连紫塞是矣山海经云鴈门山鴈出其间在髙栁北梁州记云梁州县界有鴈塞山传言此山有大池水鴈栖集之因名鴈塞顾太初有鴈塞考最审实可据葢云鴈门紫塞地皆在北今人称北为鴈塞非也荆州记鴈塞北接梁州汶阳郡其间东西岭属天无际鴈飞翥至此即囘翼惟一处稍下每鴈飞达则矫翮裁度下处而过故名鴈塞地在蜀汉间也
　　文无害
　　黄太穉读周元立两都诗有懐云更谁年少文无害有客阳春和不多
　　吴旦生曰野客丛书谓萧何以文无害为沛主吏椽赵禹为丞相亚夫吏府中皆称其亷平然亚夫不任曰极知禹无害然文深不可居大府张汤给事内史为氏掾以汤为无害言大府顔师古注无害言最胜又曰伤害也言无人能伤害之者仆观后汉百官志秋冬遣无害都吏案讯诸囚注按律有无害都吏如今言公平吏汉书音义曰文无所枉害萧何以文无害为沛主吏掾正如此也据此则文无害乃汉律中语太穉用作读诗賛美之辞未之考究尔如杨仲诗慎密文无害详观狱有疑自是确当
　　成语
　　黄太穉寄怀三友其中二聮云以吾一日长乎尔如此三星粲者何汉口帆从鹦鹉落荆州士比鲫鱼多吴旦生曰王直方诗话山谷尝谓作诗使史汉间全语为有气骨后因诵孟浩然诗见以吾一日长异方之乐令人悲及吾亦从此逝方悟山谷之言太穉正得此意故用成语独苍然
　　北梦琐言云江陵世号衣冠薮泽人言琵琶多如饭甑措大多如鲫鱼
　　串月
　　徐元叹串月诗金波激射难可拟玉塔倒悬聊近似塔颠一月独分明千百化身从此止
　　吴旦生曰苏俗每嵗八月十八夜士女凝妆挈壶罍舣舟于桥畔首尾鳞比仅出篷窻以迟月葢吴中盛水水与月相吞孕凡区一水即各给一月望之累累焉如编贝而成串谓之看串月故元叹诗序或云从宝带桥外出数有七十二此横説也或云葑闗外极饶溪港是夜月出其方光影相傅望如塔灯此竖説也薄暮登楞伽山坐灵官殿庭逺水纵横昬昬莫辨更余孤魄渐升从溪港一一现形分身无数始大异之二更后益奇总之所为玉塔者近是向之横竖俱不足言今取元叹之序与诗合观之所谓串月宛在行间矣
　　稻孙
　　单莼僧诗稻孙翻晓露鸠妇语晴烟
　　呉旦生曰畨禺杂録稻再生曰稻孙又米元章秋日登无为州城楼宴集见田禾青青可爱问之老农云稻孙也稻已获得雨复抽余穗元章喜而名其楼曰稻孙楼今莼僧句用此
　　方瞳
　　陈百史诗赤幢既获老方瞳
　　吴旦生曰潜确类书李根两目瞳子皆方云八万嵗则瞳子方拾遗记老耼居山父老五人皆方瞳玉面共谈天地乃五方五行之精枕中书忽见一真人眼瞳正方顶负圆光玉顔絶世东坡诗白髪何足道要使双瞳方杨仲诗已惊双鬓短更待两瞳方掲曼硕诗方瞳緑鬓红氍毹
　　仙书言陶通明晩年一眼有时而方搜神记偓佺两目更方
　　支离
　　张钟筠诗石拳磊乱排碁谱朩叟支离负斧形
　　吴旦生曰研荘杂记鲜于伯机尝于废圃中得恠松一株移置所居斋前呼为支离叟朝夕抚翫以为适遂昌杂録云僧温日观时至其家抱轩前支离叟或歌或笑其法中所谓散圣者其人也钟筠用此按荘子支离疏者頥隠于齐肩髙于顶防撮指天【防撮椎髻也】五管在上【五脏之管皆属于背背曲偻则管在上也】两髀为脇此数句画出防子形状葢支离者伛偻也肢体不收拾之貌而鲜于取以名松必此松之盘屈而伛偻矣
　　春场
　　刘同人诗云杨栁活杨栁多小孩小女闲不过丝线结鞭鞭陀罗鞭陀罗陀罗起陀罗起鞭不已鞭不已陀罗死又诗云杨栁青儿手空钟不暂停空钟空钟舒而逺听如蛣蜣起未触于屏箫垂笛横丝弦合并大人为政小儿无此耐烦性又诗云倒掖器如瓯落阶瓶倒水匀匀呼吸吹薄纸吸少呼多脱瓶底藏爹钱瞒爹眼里迷糊琉璃厰甸子儿迷糊倒掖器爹着汗嬷着泪
　　吴旦生曰杨栁活杨栁青皆燕人习俗语而同人采之成咏也燕中儿谓之打拔拔按宋时寒食有抛堶之戏儿童飞瓦石之类也谓起于尧民之击壤【古童儿所戏之器非土壤也风土记云以朩为之前广后锐长尺三寸其形如履先侧一壤于地遥于三四十步外以手中壤击之中者为上】梅圣俞诗窈窕踏歌相把袂轻浮赌胜各飞堶【七禾切】葢同人与宛平于奕正搜事摛辞着帝京景物略一书可为采风之助如春场一帙附载十二月事例详善有致堪与荆楚嵗时记并传
