<!-- { "loadSidebar": true } -->
　　春渚纪闻曰玉台诗入门时左顾但见双鸳鸯鸳鸯七十二罗列自成行孟郊蔷薇歌仙机轧轧飞凤凰花开七十有二行不知皆用七十二取义何也
　　吴旦生曰田子艺言是美人之数也古人多言三三美人夫三三则六而六六则为三十六矣左右各三十六合之则为七十二矣盖六者隂数之极而六六三十六者又纯隂之数故用之妇人也余以此语未免穿凿后见真率笔记云霍光园中凿大池植五色睡莲养鸳鸯三十六对望之烂若披锦故相逢行云鸳鸯七十二罗列自成行按玉台诗乃乐府相逢行古辞也乃知古辞确有所祖可以释陶南村之疑矣梁简文筝赋鸳鸯七十二乱舞未成行李太白诗七十紫鸳鸯双双戏庭幽皆取当时相对之义
　　鸡鸣又云舍后有方池池中双鸳鸯鸳鸯七十二罗列自成行盖言方池正従园中大池入想也此乐府亦用霍家事实杨廉夫诗别院三千红芍药洞房七十紫鸳鸯此亦影借句耳若杨升庵诗芳池七十二宝帐三千重则是池有七十二耶【杨廉夫金台篇云上有七十二凤凰金鼎玉食髙颉颃】
　　丈人
　　顔氏家训曰古乐府歌辞先述三子次及三妇妇是对舅姑之称其末章云丈人且安坐调弦未遽央古者子妇供事舅姑旦夕在侧与儿女无异故有此言丈人亦长老之目今世俗犹呼其祖考为先亡丈人又疑丈当为大北间风俗妇呼舅为大人公丈之与大易为悮耳近代文士颇作三妇诗乃为匹嫡并耦巳之羣妻之意又加郑卫之辞何其谬乎
　　吴旦生曰顔之推疑大悮为丈不知古有丈人之称唐翊仁鲛人潜织诗三日丈人嫌武则天怒魏同赐死于家监刑御史房济曰丈人何不告密可以自直史记索隠注韦昭云古者名男子为丈人尊父妪为丈人故汉书宣元六王传所云丈人谓淮阳宪王外王母即张博母也
　　黄震云易经丈人程子谓尊严之称朱子谓长老之称丈者黍龠尺引之积说文云周制以八寸为尺十尺为丈人长八尺故曰丈夫论衡云人形以一丈为正故名男子为丈夫尊翁妪为丈人淮南子云老者杖于人为丈人
　　野客樷书云今人呼丈人为泰山或者谓泰山有丈人峯故云【青城山记云青城为五岳之长名丈人山俗呼人妇翁为令岳妻之伯叔为列岳因此欧阳永叔云呼妻父为岳翁以泰山有丈人峯呼妻母为泰水不知出何书】据杂俎载明皇东封张说为封禅使三公以下皆转一品说以壻郑镒官九品因说迁五品宗怪而问之黄幡绰对曰泰山之力也与前说不同陈后山送外舅诗丈人东南英注谓丈人为妇翁之称三国志献帝舅车骑将军董承而裴松之注谓古无丈人之名故谓之舅【晋书王忱任达妇父常有惨忱乗醉吊之旧唐书独孤郁以妇父辞内职宪宗曰权德舆有此佳壻】按裴松之宋元嘉时人呼妇翁为丈人已见此时余因乐府丈人之语附入此条窃以松之古无丈人之言未曽深考而勉夫谓南史时已见亦失之也观史记汉天子我丈人行则三国前早已有之汉书郊祀志大山川有岳山小山川有岳壻岂以山岳有壻因谓妇翁为岳耶
　　防防
　　甄后塘上行边地多悲风树朩何防防
　　吴旦生曰防音飕古本楚辞风防防兮朩防防今本作萧而音亦叶飕故乐府亦作萧萧又作翛翛总不若搜搜字之古也
　　按甄后中山无极人为文帝后其后为郭贵嫔譛赐死临终作此诗而前志云晋乐奏魏武帝蒲生我池中至今题下刋魏武帝字皆譌
　　秋胡妻
　　刘子曰列女传载秋胡妻者寻其始末了无才行可称直以怨怼厥夫投川而死轻生同于古冶徇节异于曹娥此乃凶险之顽人强梁之悍妇辄与贞烈为伍有乖其实焉
　　吴旦生曰按秋胡宦归路见美妇愿奉以金妇曰妇人当采桑力作以养舅姑不愿人之金只此数语节孝昭彰此傅所谓烈烈贞女忿言辞厉秋霜也卒恶其行投河而死谓非列女不可自子之论一出杨升庵谓当祠于妬妇津以刘伯玉妻配享胡元瑞谓当名秋胡妻所投水曰悍妇川皆非允论横汚古烈文人口业一至于此【西京杂记云杜陵秋胡为翟公所礼欲以兄女妻之或曰秋胡已经娶而失礼妻遂溺死不可妻也驰象曰今之秋胡非昔之秋胡也岂得以昔之秋胡失礼而絶防今之秋胡哉】
　　枯桑海水
　　饮马长城窟行枯桑知天风海水知天寒入门各自媚谁肯相为言
　　吴旦生曰翰注谓枯桑无叶则不知天风海水不冻则不知天寒喻妇人在家不知夫之消息也善注谓枯桑无枝尚知天风海水广大尚知天寒喻夫在逺不知妇之忧戚也余意合下二句总看乃云枯桑自知天风海水自知天寒以喻妇之自苦自知而他家入门自爱谁相为问讯乎
　　战国赵燕皆筑长城以备边自隂山止辽东谓之古长城至秦始皇西起临洮东入髙丽连亘万里按郦道元水经注及乐府广题谓其南北皆有泉窟汉时征戍之士饮马于此乃作是曲王僧防伎録以为相和歌辞之瑟调曲也凡妇人思逺者亦借此题以寄情焉此则其辞也
　　双鲤鱼
　　夷白斋诗话曰客従逺方来遗我双鲤鱼呼童烹鲤鱼中有尺素书鱼腹中安得有书古人以喻隠密也鱼沈潜之物故云
　　吴旦生曰五臣注相思感通梦寐之间若有使来遗者又云命家童杀而开之中遂得书不知此乃想像之词借枯桑海水以喻他乡异县字字神境若说杀鱼无乃痴騃按汉时书札相遗或以绢素结成双鲤之形即缄也非如今人用蜡唐李氏季兰结素鱼贻人云尺素如残雪结为双鲤鱼欲知心里事看取腹中书盖其遗制
　　长城
　　陈琳饮马长城窟行云生男慎莫举生女哺用脯君独不见长城下死人骸骨相撑拄
　　吴旦生曰秦筑长城时死者相属民歌云生男慎勿举生女哺用脯不见长城下尸骸相支柱则孔璋乃用其时谚语也
　　竹竿
　　卓文君白头吟云竹竿何嫋嫋鱼尾何簁簁
　　吴旦生曰汉铙歌二十二曲今所传朱鹭等十八曲而务成云黄雀钓竿四曲无传焉余尝拟朱鹭等因为补四曲是也其所谓钓竿者古今注云伯常子避仇河滨为渔父其妻思之每至河侧作钓竿之歌后司马长卿作钓竿诗今传为古曲也故文君言竹竿鱼尾正引伯常子事以讽长卿耳刘坦之补注云嫋嫋簁簁并摇动貌以比相如之心不定又将他图也
　　梁父
　　乐府解题曰梁甫吟盖言人死葬此山亦葬歌也吴旦生曰西溪丛语谓张衡四愁诗欲往従之梁父难注云泰山东岳也君有德则封此山愿辅佐君王致于有德而为小人谗邪之所阻梁父泰山下小山名诸葛好为梁父吟恐取此意按青州图经云三士冡在临淄县南一里三坟周围一里髙二丈六尺张朏齐记云是烈士公孙捷田开疆古冶子三士冢所谓二桃杀三士者【遥望荡隂里解题作追望隂阳里严沧浪云青州有隂阳里】

　　歴代诗话巻二十四
　　钦定四库全书
　　歴代诗话巻二十五
　　归安吴景旭撰
　　丁集中之下
　　古乐府
　　匹
　　子夜歌理丝入残机何悟不成匹
　　吴旦生曰字书匹僻吉切偶也配也合也歌中隠匹配之义此借字寓意也周礼媒氏入币纯帛无过五两注云必言两者欲得其配合之名左传币锦二两杜预注云二丈为一端二端为一两所谓匹也是每匹长四丈中分之向里巻其末为二端二端两也其实只一匹湘山野録载胡旦致仕遇恩赐束帛当十端夏竦镇襄阳选缣十匹赠之旦笑曰奉还五匹请捡韩诗外传及韩康伯等所解束帛戋戋之义自可见证据此则今之赠遗者称缣帛一匹为壹端悮矣
　　棊
　　围棋烧败袄着子故依然盖子夜四时歌之类每以前句比兴引喻而后句实言以证之若此甚多
　　吴旦生曰西京杂记汉元帝好蹴踘以为劳求相类而不劳者遂为弹棊之戏【蹴踘应作击掬】棊局方二尺中心髙如覆盂其巅为小壶四角微隆起李商隠诗莫近弹棊局中心最不平谓其中髙也白乐天诗弹棊局上事最妙是长斜长斜谓抹角斜弹一发过半局今谱中具有此法栁子厚叙棊用二十四棊者即此戏也艺经云弹棊二人对局白黒棊各八枚先列棊相当下呼上击之与子厚所记小异如奕棊古局用十七道合二百八十九道黒白棊各百五十六亦与后世法不同矣
　　世说弹棊魏宫中装器戏也魏文帝自负此技以手巾角拂之无不中有客着葛巾低头拂碁妙逾于帝
　　前溪
　　渔隠丛话曰于竞大唐传湖州德清县南前溪村则南朝集乐之处今尚有数百家习音乐江南声伎多自此出所谓舞出前溪者也复斋谩録言陈刘删诗山边歌落日池上舞前溪唐崔颢诗舞爱前溪妙歌怜子夜长按智匠古今乐録晋车骑将军沈充作前溪歌而非舞也盖复斋不曽见于竞大唐传故不知舞出前溪耳吴旦生曰郗昻乐府解题亦言前溪舞曲也寰宇记云前溪乌程县南东流入太湖谓之风渚后汉在市北余不亭晋沈充家于前溪余尝攷前溪一名余英溪水出铜岘山东过武康县前千秋桥又东过县学前又自县学前东过下渚湖南与余不溪水合是则前溪属武康县非属德清县也况德清在唐时名武源临溪德清而武康自晋时巳名之汉则名余不乡故于竞遂悮认之耶
　　破
　　徐兴公曰古辞碧玉破时郎为情颠倒芙蓉凌霜荣秋容故尚好夫破时春也芙蓉凌霜秋也春时色美故使郎颠倒矣而秋时亦不见其不美也
　　吴旦生曰碧玉晋汝南王妾名孙绰为作碧玉歌一名千金意按杨文公谈苑云吕仙翁有诗与张洎言将作鼎鼐之句其句云功成当在破年俗以为破为二八字洎六十四而卒乃悟余因观李羣玉赠冯姬诗字初分碧玉年亦谓以字分之则为二八字也则是古辞破者乃指碧玉十六妙年耶
　　石濶
　　读曲歌云石濶生口中衔悲不得语
　　吴旦生曰石濶古汉时碑名故取悲字之义子夜歌作石阙又水经注石的石碑也古名石桓石阙
　　屈戍
　　留青日札曰梁简文诗织成屏风金屈戍李商隠诗锁香金屈戍一作屈膝卢照隣诗娼妇盘龙金屈膝李贺诗屈膝铜铺锁阿甄说者以为即铺首非也盖既言屈膝又言铜铺则非一物明矣予谓即今之蝴蝶扇铰也可以屈伸折叠故可用之屏风也
　　吴旦生曰邺中记石虎作金钮屈膝屏风衣以白缣画义士仙人禽兽之象髙施则八尺下施则四或施六尺随意所欲也故段成式诗屏开屈膝见吴娃正与简文同用此田子艺据长吉之句遂以铺首为非余观辍耕録云今人家窻戸设铰具或铁或铜名曰环纽即古金铺之遗意北方谓之屈戍又戏瑕云曽见古金屈戍长可尺余广象楣棱小杀镂兽形若饕餮状絶细巧卫双环意即古之金铺耶据此则铺首未为非也正德中薛蕙诗双环金屈膝
　　中州集刘迎诗宝箱拂尘金銊
　　莫愁
　　莫愁乐云莫愁在何处莫愁石城西
　　吴旦生曰唐书乐志石城有女子名莫愁善歌谣盖卢家女一云为妓尝召入楚宫今郢州有莫愁村是也顾太初莫愁考云莫愁村今在承天府汉江西石城在州西北晋羊祜所建郑谷诗石城昔为莫愁乡莫愁魂散石城荒王横诗村近莫愁连竹坞人歌楚些下苹洲即此也
　　梁武帝乐府云河中之水向东流洛阳女儿名莫愁莫愁十三能织绮十四采桑南陌头十五嫁为卢家妇十六生儿字阿侯卢家兰室桂为梁中有郁金苏合香此盖洛阳人沈佺期诗卢家少妇郁金堂李商隠诗如何四纪为天子不及卢家有莫愁即此也则莫愁有两人矣
