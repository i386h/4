<!-- { "loadSidebar": true } -->
　　谨按巻十八第八页后三行庾信马射赋落花与芝葢齐飞杨栁共春旗一色并不云落霞文苑英华反本集皆同即各本困学纪闻所评亦皆作落花葢落花杨栁皆防缀三月时令且与华林园景物映合故佳若云落霞则全无意味矣乃景旭因王勃落霞孤鹜一聫误记信赋亦作落霞其谬巳不待言至谓落霞为飞蛾无论其説全无根据且以登髙赋诗临秋水眺长天而沾沾于野鹜之逐蛾虫亦复成何景会又谓云霞之霞则不能飞尤为纰谬果尔则下文所引骆賔王断云将野鹤俱飞句又将以断云为何物乎不揣是非妄生异论文人陋习之尤也

　　钦定四库全书
　　歴代诗话巻十九
　　归安吴景旭撰
　　丙集下之上
　　赋
　　歌扇舞衣
　　王勃春思赋敛态调歌扇逥【一作端】身正舞衣
　　吴旦生曰洪武间杨孟载早春诗近水欲迷歌扇緑隔花偏衬舞衣红诗话以为舞衣歌扇不脱元诗气习然见李义甫诗镂月为歌扇裁云作舞衣刘希夷诗池月怜歌扇山云爱舞衣储光羲诗竹吹留歌扇莲香入舞衣老杜亦云江清歌扇底野旷舞衣前则唐人已用之余观子安赋则唐初巳作此语且攷子安之前陈隂铿诗莺啼歌扇后花落舞衫前李元操诗红树摇歌扇緑珠飘舞衣徐陵杂曲云舞衫回袖胜春风歌扇当窻似秋月北齐萧放诗歌还团扇后舞出妓行前周庾信诗緑珠歌扇薄飞燕舞衫长则此语之起已久矣若张懐庆窃义甫句増二字云生情镂月为歌扇出意裁云作舞衣乃不免活剥生吞之诮
　　鹢首
　　王勃采莲赋鳞羽喧兮鹢首移
　　吴旦生曰鹢水鸟能厌水神故画于舟首方言或谓之艗艏郭璞解云今江东贵人船前作青雀是其像也韵集云鹢首天子船也淮南子云龙舟鹢首浮吹以虞此游于水也陆机诗龙舟浮鹢首盖用此语司马相如赋浮文鹢谢朓赋弭兰鹢兮江浔又张协乗鹢舟为水嬉
　　青琴绛树
　　王勃七夕赋掩青琴而独进凌绛树而轻回
　　吴旦生曰杨升庵以青琴对绛树谓皆美人不知汉人早入赋中矣司马相如上林赋若夫青琴宓妃之徒絶殊离俗注云青琴古神女也抱朴子南威青琴姣冶之极而必俟盛饰以増丽
　　志奇云绛树一声能歌两曲二人细听各闻一曲一字不乱人疑其一声在鼻竟不测其何术魏文帝答繁钦书云今之妙舞莫巧于绛树清歌莫激于宋臈徐陵杂曲云碧玉宫妓自翩妍绛树新声自可怜
　　花笑
　　骆宾王荡子従军赋云花有情而独笑鸟无事而恒啼吴旦生曰韩子苍谓丁晋公海外诗草解忘忧忧底事花名含笑笑何人世以为工及读东坡诗花非识面常含笑鸟不知名时自呼便觉才力相去如天渊余谓识面不识面犹有人之见者存也还不如独笑为幽庾信小园赋草无忘忧之意花无长乐之心鸟何事而逐酒鱼何情而听琴说到花鸟忘机处更深【施宜生含笑花诗百步清香透玉肌满堂皓齿转明眉褰帷被客相迎处射雉春风得意时】皇甫百泉云宾王荡子従军赋赋中之诗渊明归去来辞辞中之赋
　　浮沤
　　杨炯浮沤赋细而察之若美人临镜开宝靥大而望也若冯夷剖蚌列明珠
　　吴旦生曰冯夷剖蚌唐赋多用之而于浮沤较切金陵志云陈后主泛舟于河忽遇雨浮沤生宫人指浮沤曰满河珍珠因名其河为珍珠河唐阙史载任处士云沤珠槿艳不必多懐亦用此也赋中又云其生兮若浮其居兮若旅云销雨霁寂无处所此金刚经所谓泡影也左九嫔涪沤赋亡不长消存不久寄其成不欲难其败亦以易也苏子瞻作太白像賛云天人几何同一沤金人赵周臣诗况复秦宫与汉阙飘然聚散风中沤
　　彳亍
　　宋璟梅花赋步前除以彳亍倚藜杖于墙隂
　　吴旦生曰说文彳小步也象人胫三属相连也元包云趾彳亍上音赤下音畜潘安仁射雉赋彳亍中辍馥焉中镝锐注云彳亍行貌爰注云止貌张平子舞赋蹇兮欲往彳亍中辍杨廉夫懐延陵赋遵阊门以彳亍王元章诗老鹤彳亍如人行
　　皮袭美谓宋广平铁肠石心而梅花赋得徐庾体殊不类其为人然无刻本世亦罕传宋史庆长以不得见为惜元鲜于伯机得国子监写本书之以赠庄恭甫隆庆间田子艺得此书特为刋出
　　瓦松
　　崔融瓦松赋序云谓之木也访山客而未详谓之草也验农皇而罕记段成式难之曰崔公博学无不该悉岂不知瓦松在屋上曰昔耶在墙曰垣衣在石上曰陟厘梁简文咏蔷薇诗依檐映昔耶
　　吴旦生曰古诗金铺照昔耶王僧孺诗朝光照昔耶皆指苔也沈存中谓昔耶乃是垣衣瓦松自名昨叶则成式以昔耶为瓦松悮矣盖瓦衣之与垣衣自是二种按本草瓦衣谓之屋游本草注垣衣古墙青苔衣也其生石上者名昔耶一名乌韭余观融赋中有云惭魏宫之乌韭恧汉殿之红莲是既借乌韭为映照语遂不复及昔耶本自不谬而成式强欲难之尔酉阳杂俎云生于久屋之瓦魏明帝好之命长安西载其瓦于洛阳以覆屋或言构朩上多松栽土朩气泄则瓦生松大厯中修含元殿有一人投状请瓦且言瓦工唯我所能祖父时尝瓦此殿矣众工不能服因曰若有能瓦毕不生瓦松乎众方服焉又有李阿黒者亦能治屋布屋如齿间不通綖亦无瓦松
　　閜戢孴
　　杜甫朝献太清宫赋云仡神光而閜罗诡异以戢孴吴旦生曰閜许下切大开也大裂也司马相如上林赋谽呀豁閜即此义今五臣本改閜作閕则失之矣孴音拟盛貌王延夀鲁灵光殿赋芝栭攅罗以戢孴注云戢孴聚貌或作孨集韵羊入切木华海赋防泞潗防注云潗防沸声
　　金鸡
　　李华含元殿赋揭金鸡于太清炫晨光【一作阳】于正色庆忻之声不逾辰而靁四域
　　吴旦生曰海中星占云天鸡星动为有赦盖王者以天鸡为度隋书刑法志云北齐赦日令武库设金鸡及皷于阙门右挝鼓千声宣赦建金鸡唐百官志云赦日立金鸡于仗汝南有鸡黄金饰首衔绛幡承以防盘维以绛绳五坊小儿得鸡者官以钱赎之或取绛旛而已按李庾西都赋建金鸡于仗内耸修竿而掲起王建宫词云楼前立仗看宣赦万嵗声长再拜齐日照防盘髙百尺飞仙争上取金鸡盖道有唐之典制也
　　杨公谈苑云起于西京盖西主兊兊为泽鸡者巽之神巽为号令合是二物制其形揭为长竿使众人观之
　　丽谯坌入
　　刘禹锡楚望赋序曰城之丽谯实隣所舍四垂无蔽万景坌入
　　吴旦生曰庄子魏武侯欲偃兵徐无曰君亦必无盛鹤列于丽谯之间注丽谯战楼名一云魏城门名【谯亦作嶕谓华丽而嶕峣也】前汉书陈胜传战谯门中师古注门上为髙楼以望故曰谯楼刘贡甫云谯陈之旁邑此适谯之门耳犹宋门郑门之类杨升庵云城门名丽谯者丽如鱼丽之丽力支切谯即谯呵之谯谓守门人成列而呼喝之也余观刘赋中有云我卜我居于城之隅宛在藩落丽谯渠渠是时谪武陵谓以身居其中也而全文皆居髙望逺之词李乔亦作楚望赋伤刘也序云思必深而深必怨望必逺而逺必伤赋云生逺情于地表起遥恨于天末则丽谯于谯望之义居多
　　司马相如哀二世赋坌入曽宫之嵯峨注云坌并也普顿步顿二反刘赋坌入字出此苏子瞻书临臯亭云重门洞开林峦坌入亦用此也按左思吴都赋儇佻坌并注云疾走貌李为日赋夏日之烘彤坌勃唐儒学传坌集京师孔融表溢气坌涌陆防怪松图讃坌愤激讦韩退之诗坌薮毕原陋金人边德举诗洼尊尘坌寂无欢雷希顔诗尘坌恐惊黄鹄举
　　滤水
　　白行简滤水罗赋焦螟之生必全有以小为贵者江汉之流虽大盖可一以贯之
　　吴旦生曰欲全水虫之命凡取水必滤而后饮盖僧家戒律有此规也僧灵一诗滤泉侵月起扫径避虫行白乐天送僧文畅诗山宿驯溪虎江行滤水虫王建诗藕绡纹缕裁来滑镜水波涛滤得清杨廉夫乐府云水晶帘空滤明月三十六宫白于水
　　桐华凤
　　李德裕画桐华凤赋序云成都夹岷江矶防多植紫桐每至春暮有灵禽五色小于鸟来集桐华以饮朝露及华落则烟飞雨散不知所往有名工缋于素扇予因作小赋于上者也歌曰东风晚兮芳节阑敷紫华兮防碧湍美斯鸟兮类鹓鸾具体微兮容色丹彼飞翔于霄汉此藻绘于氷纨虽清秋之已至常爱翫而忘飱吴旦生曰寰宇记桐花色白至春有小鸟色焦红翠碧相间生花中惟饮其汁不食他物花落遂死人以蜜水饮之或得三四日性多跳掷抵触便死土人画桐花凤扇即此也性驯好集美人钗上乔子旷寄女子黄观诗那能飞作桐花凤一集佳人白玉钗唐僧隠峦诗五色毛衣比凤雏深丛花里只如无美人买得偏怜惜移向金钗重几铢统志云广西南宁出倒挂毛緑常倒挂于树林故名日询手镜云倒挂小巧可爱形色如緑鹦鹉而小畧大于瓦雀好香故名收香倒挂鲜于伯机退宫人引云金莲斜抱捧珠龙玉钗倒挂收香鸟
　　苏东坡异鹊诗家有五畆园么凤集桐花又梅花诗故山亦何有桐花集么凤刘言史诗肠断锦城风日好可怜桐鸟出花飞王原吉诗梨云散尽千官影独见桐花小凤栖王元章诗五更窻前博山冷么凤飞鸣酒初醒袁海叟诗緑毛么凤无栖处来往兰房不厌频髙季迪咏倒挂诗緑衣小凤啼愁罢痩影翻悬桂枝下天顺间樊时登诗梧桐音冷么凤鸣屏山暗结愁云紫
　　华山
　　杨敬之华山赋见若咫尺田千畆矣见若还【即环字】堵城千雉矣见若杯水池百里矣见若蚁蛭台九层矣醯鸡往来周东西矣蠛蠓纷纭【一作纷纷】秦速亡矣蜂巢【一作窠】聨聨起阿房矣俄而复然立建章矣小星奕奕焚咸阳矣累累茧果祖龙藏矣
　　吴旦生曰王勉夫谓杜牧阿房宫赋明星荧荧开妆镜也緑云扰扰梳晓鬟也渭流涨腻弃脂水也烟斜雾横焚俶兰也雷霆乍惊宫车过也辘辘逺听杳不知其所之也杜杨二文同一机杼洪容斋谓敬之赋内数语杜佑李德裕常所诵念牧之乃佑孙则阿房赋实模仿杨作也江行杂録云牧之阿房宫赋六王毕四海一蜀山兀阿房出陆傪长城赋千城絶长城列秦民竭秦君灭辈行在牧之前则阿房又祖长城句法矣余观赋家不嫌相袭如唐説斋中兴赋序云虽词有工拙学有博陋气有强弱思有浅深要皆变化驰骛不失古人之法度乃用班孟坚两都赋序道有夷隆学有麤密之语司马相如大人赋亦用屈原逺游中语自李尤有德阳殿赋而王延夀之灵光殿何晏韦诞夏侯之景福殿宋武帝刘义恭何尚之之华林清暑殿诸赋出矣自扬雄有蜀都赋而傅毅之洛都班固之西都东都张衡之南都东京西京左思之蜀都吴都魏都徐干之齐都刘桢之鲁都刘邵之赵都庾阐之扬都周美成之汴都诸赋出矣自冯衍有显志赋而刘桢之遂志丁仪之厉志韦诞之叙志枣据之表志曹摅之述志陆机之遂志梁元帝之言志诸赋出矣自宋玉有好色赋而司马相如之美人张衡之定情蔡邕之协初曹植之静思陈琳阮瑀之止欲王粲之闲邪应玚之正情张华之永懐江淹之丽色沈约之丽人诸赋出矣
　　云龙
　　杜牧阿房宫赋长桥卧波未雩何龙
　　吴旦生曰隠居诗话牧谓龙见而雩故用龙以比桥殊不知龙者龙星也余以隠居此辨甚确齐源师谓髙阿那肱龙见当雩阿那肱曰何处龙见其色如何师曰龙星初见礼雩祭非真龙也岂牧之文人而亦有此失耶后见洪驹父诗话载古本是未云何龙其义始安乃知防画之譌相去悬絶至此百川学海云盖长桥之卧波上如龙之未得云而飞去若加以雩字则龙乃星名何有于长桥之势哉
