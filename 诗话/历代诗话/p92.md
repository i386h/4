<!-- { "loadSidebar": true } -->
　　吴旦生曰此后主书迹述所云也钱若水云陆希声得笔法凡五字擫压钩掲抵用笔双钩则防画遒劲而尽妙矣谓之拨镫法希声以授沙门防光光入长安为翰林供奉江南后主亦得此法复増二字曰导送王氏谈録云江南李主及二徐传二王拨镫笔法中朝士人吴遵路待诏尹希古悉得之吴尤以为秘所传二人与范宗杰而已其法五字擫厌抵钩掲吴又云更有二字曰蹲送者蹲锋迎送之谓耳据此则本是五字而后増之为七字矣然观林韫拨镫序则其字又有异者序略云庐陵卢肇忽相谓曰吾昔授教于韩吏部其法曰拨镫今将授子子勿妄传推拖撚拽是也
　　解大绅云执笔之法虚圎正又曰浅而坚谓拨镫令其和畅勿使拘挛真书去毫端二寸行三寸草四寸掣三分而一分着纸势则有余掣一分而三分着纸势则不足此其要也而擫捺钩掲抵拒导送指法亦备其曰擫者大指当防侧以甲肉际当管傍则善而又曰力以中驻中笔之法中指主钩用力全在于是又有扳罾法食指拄上甚正而竒健撮管法撮聚管端草书便提笔法提挈其笔署书宜此执笔之功也
　　説文镫锭也从金登声徐铉曰锭中置烛故谓之镫急就篇顔注镫所以盛膏夜燃燎者也其形若杅而中施釭有柎者曰镫无柎者曰锭柎谓下施足也按古无灯字至汉祠太乙自昬至晓燃灯故有七枝灯百枝灯之类然上林赋镫字从金旁是以五金铸之也宋玉招魂云兰膏明烛蕐镫错些梁简文有列镫赋陈后主有光壁殿遥咏山镫诗刘公榦诗明镫熺炎光岑嘉州诗寒镫静深屋髙达夫诗髙舘张镫酒复清盖镫本是古字岂待铁崖诗证其音读耶【玉山草堂集铁崖诗作拨蹬误】
　　牛衣
　　虞伯生诗牛衣春梦鬓苍浪
　　吴旦生曰演繁露王章卧牛衣中注龙具也龙具之制不知何若按食货志董仲舒云贫民常衣牛马之衣而食犬彘之食然则牛衣者编草使暖以被牛体盖蓑衣之类也刘兼诗王章莫耻牛衣泪潘岳休惊鹤鬓霜陆放翁诗牛衣未起王章疾马磨何伤许靖贫盖用此也又陆鲁望诗病中祗自悲龙具世上何人识羽袍陆放翁诗生涯破碎余龙具学问荒唐守兔园则复用注中语
　　桄榔
　　虞伯生题儋耳东坡载酒堂云翳翳儋耳城歴歴桄榔树
　　吴旦生曰海槎余録谓载酒堂即苏长公寓儋耳逰宴之地也今有堂三楹祀公像于中元亷访使伯琦周公书碑文一道列堂东隅堂周遭有墙相去百步有塘寛百余畆水土深浅异处蒲芦苇之属最茂宻毎春秋二祀例率郡僚师儒会饮堂中即渔此塘以为乐名浊劳会亦洗阖境诸祀之劳之谓也故传乳井泉桄榔庵茉莉轩今皆湮废遗址尚存桄榔朩类纻树树杪挺出数枝毎枝必赘青珠数条毎条不下百余颗计一树可得青珠百余条团团悬挂若伞盖然可爱也其朩最重番舶用为鎗以代铁其钟重锋铓侔于铁也东坡寄文潜桄榔杖诗江邉曵杖桄榔痩林下寻苗荜拨香述异记桄榔皮里出屑如麫用作饼食之与麫相似因谓之桄榔麫蜀都赋麫有桄榔伽蓝记所谓麫朩是也
　　松烟
　　杨升庵曰朱万初善制墨纯用松烟盖取三百年摧朽之余精英之不可冺者用之非常松也天厯乙已开奎章阁防儒臣亲侍翰墨荣存初喀喇子山皆侍阁下以朱万初所制墨进大称防得禄食艺文舘虞伯生赠诗云霜雪摧残涧壑非深根千嵗斧斤违寸心不逐飞烟化还作云绕紫防盖纪兹事也
　　吴旦生曰上古无墨竹挺防漆而书中古方以石磨汁至魏晋时始有墨丸乃漆烟松煤夹和为之曹子建所谓墨出青松烟而晋人多用凹心砚者欲磨墨贮沈耳或谓燎松丸墨起于唐王方翼不知前此已有也唐髙丽嵗贡松烟墨用多年老松烟和麋鹿胶造成唐末奚超与子廷珪至歙州其地多松因留居以墨名家尚用松烟宋元佑间潘谷作墨东坡谓其杂用髙丽煤故诗云徂徕无老松易水无良工珍材取乐浪妙手惟潘翁亦用松烟也熈丰间张遇供御墨用油烟入脑麝金箔谓之龙香剂徽宗以苏合油搜烟为墨金章宗购之一两墨价黄金一斤伯生又有跋云近世墨以油烟易松烟尝谓松烟墨深重而不姿媚油烟墨姿媚而不深重若以松脂为炬取烟二者兼矣
　　行李
　　杨仲作刘将军诗云往年鄂州省绥靖失其理交驰赤白囊来告犯邉鄙遣人觇虚实在廷孰可使矫矫刘将军一旦备行李
　　吴旦生曰左传僖公三十年行李之往来共其乏困襄公八年亦不使一介行李告于寡人此用李字昭公十三年行理之命无月不至国语行理以节送之此用理字骑官左角曰理史记天官作李管子书大理皆作李古文二字通用然观杜预注左云行李使人也后之逺行束装称为行李而不知是行使也按旧文使字作【使字山下人人下子】传写之悮遂作李焉今仲所用乃得使字意刘孝威结客少年塲行云少年李六郡遨游遍五都李作使音
　　麦光
　　杨仲诗麦光人共赏棘刺巧无穷
　　吴旦生曰蜀中方物记纸曰麦光杜子美诗麦光铺几净无瑕苏子瞻诗香云霭麦光王原吉诗傥寄麦光牋子瞻云海东罗文麦光纸坚韧异常
　　赠石塘
　　杨仲赠胡石塘诗先生惟达道久矣乐山林致聘无双璧为生过十金身闲云出岫髪短雪盈簪遁世犹吾志同盟欲自今
　　吴旦生曰婺州三胡先生长诚仲次穆仲次汲仲而石塘乃汲仲号也清介孤髙仲一诗字字为其实録赵松雪尝为罗司徒奉钞百锭为石塘润笔请作乃父墓铭石塘怒曰我岂为宦官作墓铭耶是日正絶粮其子千里以情白坐上诸客咸劝受之却愈坚送蔡如愚归东阳诗薄糜不继袄不暖讴吟犹是钟球鸣尝语惟善曰此予秘宻藏中休粮方也【东园友闻云赵松雪挽胡穆仲诗泪湿黔娄被情伤郭泰巾观此则其为人可知矣】
　　相于
　　杨仲送范徳机诗往嵗从君直禁林相于道义最情深
　　吴旦生曰繁钦定情诗何以结相于金薄画搔头唐太宗诗此时欢不及调轸坐相于杜子美诗良友幸相于元稹诗未面西川张校书书来稠叠颇相于刘得仁诗便欲去随为弟子片云孤鹤肯相于按相于即绸缪也徳机有云浦君髙价本璠璵多幸蒹葭得所于亦此义
　　杰句
　　范徳机诗黄河西去从天下泰华东来拔地髙
　　吴旦生曰此徳机杰句有函盖有振荡不徒以气象求之如云日月双吟鬓乾坤独病身又云乾坤双蜡屐江海一渔舟又云世故风尘双短屐生涯天地一扁舟三诗辞致若一且俱在颈聫要其兴会所属意到笔落不自知其髣髴也生平与仲契分谈诗最合故徳机有进三朝实録诗三后龙光周典册羣臣鹄立汉衣冠仲则有寄袁伯长诗祀事悉稽周典礼颂声须假汉文章又西曹即事诗李耳旧藏周典礼萧何元得汉圗书即两人各自意到笔落亦不自知其髣髴也
　　粪巷
　　范徳机诗门巷祗今埋粪壤轮蹄自昔走雷霆
　　吴旦生曰东坡因子过读南史卧而聴之语过曰王僧防居建康禁中里马粪巷子孙质实谦和时人称马粪诸王为长者东汉賛论李固云视胡广赵戒如粪土粪之秽也一经僧防便为佳号而以比胡赵则粪有时而不幸汝可不知乎今徳机诗正用王僧防事
　　趣
　　草朩子曰危太朴尝与范徳机秋夜同步徳机得二句云雨止脩竹间流萤夜深至喜甚既而曰语太幽殆类作不复缀笔
　　吴旦生曰此徳机感秋诗也集中具有全作岂终自眷惜为之缀笔耶诗云苍山秋意长池舘静而閟雨止脩竹间流萤夜深至羲黄世已逺雅俗日凋举手遏頽波谁识作者意乌啼鲁东门泗水不染袂后出三千年直可肩圣智机闗系风化词语特细事月落闭虚帘坐梦太古帝扬眉顺玉色尽发飬生秘勿谓仙学难此道可立致观其托防深长寄懐神圣盖将示来学以趋归其自家胸次岂复堕趣哉要知类一语即是其教来学者知所避就尔
　　庾楼
　　掲曼硕过江州诗落日照庾楼惊风满湓浦
　　吴旦生曰世説庾亮在武昌秋夜景清殷浩王胡之之徒登南楼理咏庾公步来诸贤欲起避之公徐云诸君少住老子于此处兴复不浅因据匡牀与诸人咏谑据此则武昌事也范石湖吴船録云泊江州登庾楼前临大江后对匡庐名山大川悉萃此楼庾元规故事本是武昌南楼后人以元规尝刺江州故亦以庾名然景物则有南楼不逮者陆放翁入蜀记云庾亮尝为江荆豫州刺史其实则治武昌若武昌南楼名庾楼犹有理今江州治所在晋特柴桑县之湓口闗耳此楼附会甚明然白乐天诗浔阳欲到思无穷庾亮楼南湓口东固已承悮久矣张芸叟南迁録云庾阳镇浔阳经始此楼其悮尤甚曼硕复尔承袭未之深考也
　　余于元诗体要读施钧武昌南楼二聨云匡床老子三更月铁笛仙人一曲秋流水白云吴夏口西风黄鹤晋矶头亦自雄浑
　　寓讽
　　诗话类编曰黄子肃为翰林供奉人有以且耕亭求诗者黄赠诗云万里扶揺鹤未回荷锄聊复此徘徊闲云照水自舒巻幽鸟爱山时往来琴榻松风寒带雨砚池花露碧生苔且耕亭上春如锦想见斑衣戏老莱盖其人有亲在堂乃逺防奔竞旷其家园故诗寓意云尔吴旦生曰子肃深于徳机之学故其含辞托防要有古诗之义如送王君冕云君子希道徳永言结同心呈贡侍御云寄语东家儿红妆莫轻嫁殷勤嘱付河梁何让焉古乐府二首尤可爱玩一云君好锦绣段妾好明月珠锦绣可为服服美令人愚不如珠夜光可以照读书又云君好春芍药妾好夏池莲芍药多艳色春风迷少年不如莲有实可以寿君筵
　　铜爵砚
　　傅与砺铜爵砚歌云石麟暗刻魏春秋铜爵空题汉年月
