<!-- { "loadSidebar": true } -->
　　冷斋夜话曰予尝熟味退之诗真出自然其用事深宻高出老杜之上如符读书城南诗少长聚嬉戏不殊同队鱼又脑脂盖眼卧壮士大招挂壁何由弯皆自然也呉旦生曰符读书城南一章洪景卢谓一为公与相潭潭府中居不见公与相起身自犁锄此等语乃是觊富贵为可议也王荆公集四家诗亦不取此章王彦辅云是诗教子以取富贵宜荆公之不取也恵洪不识作诗头脑称其高出老杜之上非知诗矣胡不观东坡之论云退之有示儿诗开门问谁来无非卿大夫不知官高卑玉带悬金鱼又云凡此座中人十九持钧枢所示者皆利禄事耳老杜则不然示宗武云曽参与游夏达者得升堂所示者圣贤事也余故特标数子以折惠洪之妄
　　按退之子防为集贤校理史传有金根车【秦因殷得瑞山车曰金根车故用金为饰谓之金根车而为帝轸立旗竿斿以从水徳汉制副车黄屋左纛如金根之制】昶以为悮悉改根为银士林嗤之岂亦贻谋之过耶然昶子绾衮皆擢第衮为状元此则惬公意矣
　　松竹影
　　松江诗话曰有松棚诗采来犹帯烟霞气月明满地金钗细可为佳句野客丛书曰月照松影但见参差黒影耳安知其为金钗松叶比之金钗者谓架上月照映则可不可谓地上之影也不如曰月明满架金钗细前軰谓韩退之竹影金鎻碎之语非直谓竹影谓竹间之日影耳以此验之益信韩偓诗长松夜落钗千股此语无病李涉诗踈林透明月散乱金光滴此正退之竹影金锁碎
　　呉旦生曰沈存中言退之城南聫句所谓金锁碎者乃日光非竹影也若题中有日字则可余以聫句诗佳在碎字涉诗佳在滴字二字皆善言影也然言滴则须防出月来言碎则不待防而日光自在可与觧者言之即松棚诗所云满地金钗亦云影也盖以金钗况松已带迹象复云满架则俚若论不可谓地上之影详察上句犹是新绿蓊郁恐架上亦是一片黒影
　　韩致尧诗长松夜落钗千股小港春添水半腰自是晚唐手笔如刘宗起残菊诗深夜雪霜金锁碎清晨风雨玉离坡亦自是元人手笔
　　韵语阳秋云沈存中以退之金锁碎句恨题中无日字然杜子美诗老身倦马河堤永踏尽黄榆緑槐影亦何必用日字作诗正欲如此余据蘓长公外纪云刘贡父一日问子瞻老身倦马河堤永踏尽黄榆緑槐影非阁下之诗乎子瞻曰然贡父曰是日影耶月影耶子瞻曰竹影金锁碎又何尝説日月也则葛常之谓子美诗亦悮记矣遯斋闲览云凡物因日有影茍无日影何从生言竹影即日光在其中矣如荆公诗江月入松余破碎亦须借松影方见月之破碎却恠题中无影字善论诗者正不应尔
　　鸟名
　　黄玉林曰韩退之诗唤起牎全曙催归日未西唤起催归固是二鸟名然题曰赠同游者实有防意盖牎已全曙鸟方唤起何其迟也日犹未西鸟已催归何其早也岂二鸟无心不知同游者之意乎更与我尽情而啼早唤起而迟归可也
　　呉旦生曰黄鲁直谓唤起声如络纬圆转清亮偏于春晓鸣江南谓之春唤杨防夫乐府云唤起唤起东方明隋炀帝诗笑劝上林中除却司农鸟司晨鸟即唤起也
　　史记厯书百草奋兴姊规先滜索隠云一名催归师旷禽经瓯越间曰怨鸟夜啼达旦血渍草朩华阳风俗名杜鹃玉篇布谷也闗西曰巧妇闗东曰鸋鴂金防録石谊未娶闻子规声叹曰此物催人要归故曰催归
　　叶天经谓鸟名诗起此王勉夫谓其体自六朝观梁元帝尝有是作退之非祖此乎黄鲁直谓之禽言诗梅圣俞亦有泥滑滑婆饼焦提葫芦不如归去之类是也
　　前荣
　　韩退之示儿诗前荣馔賔亲冠防之所集
　　呉旦生曰士冠礼设洗直于东荣退之取此而为言也汉制攻云荣屋翼也即今之抟风言荣者与屋为荣饰言翼者与屋为翅翼梦溪笔谈云见人为文章多言前荣荣者夏屋东西序之外屋翼也谓之东荣西荣四注屋则谓之东霤西霤未知前荣安在艺苑雌黄云如存中之言则退之亦悮矣考王元长曲水诗序云负朝阳而抚殿跨灵沼而浮荣五臣注则以荣为屋檐檐一名樀一名宇即屋之四垂也又谓之楣又谓之防集韵云屋防之两头起者为荣其谓之翼则言櫩宇之张如翚斯飞耳故礼记升自东荣降自北西荣上林赋偓佺之伦暴于南荣则所谓荣者东西南北皆有之故李华含元殿赋有风交四荣之説由是而言则沈存中笔谈未为确论
　　噤瘁
　　韩退之鬬鸡诗毛各噤防怒瘿争碨磊
　　呉旦生曰韩致尧诗禁防余寒酒半醒盖人之冲寒而肌粟卒起曰噤防是皆以俗语入咏耳説文防寒也所臻切集韵寒病也所锦切费冠卿诗入林寒防防近瀑雨蒙蒙张孟阳诗营生生愈防愁来不可割朩华赋澎濞灪防碨磊山垄注云碨磊不平貌
　　甜酒
　　三山老人曰唐人好饮甜酒殆不可晓子美云人生几何春与夏不放香醪如蜜甜退之云一尊春酒甘若饴丈人此乐无人知
　　呉旦生曰王勉夫谓以酒比饴蜜大率醇乎醇者耳非谓好饮甜酒也子美句与巴子歌同巴子歌曰香醪甜似蜜峡鱼美可鲙乐天有户大嫌甜酒才高咲小诗之句正属退之非好甜酒矣然余观鲁望诗酒滴灰香似去年乐天诗烧酒初开琥珀香则似唐人好饮灰酒赤酒又何説耶
　　香
　　渔隠樷话曰退之诗云香随翠笼擎偏重色照银盘泻未停樱桃初无香退之以香言亦是一语病
　　呉旦生曰竹初无香杜甫有雨洗涓涓静风吹细细香之句雪初无香李白有瑶防雪花数千防片片吹落春风香之句雨初无香李贺有依防香雨青氛氲之句云初无香卢象有云气香流水之句妙在不香説香使本色之外笔补造化而渔隠乃病之我恐此老膏肓正甚
　　恋嫪
　　韩退之诗感物増恋嫪
　　呉旦生曰顾师古嫪居蚪反许慎云即到反【史炤释文卢道切非】説文嫪婟也按倡谓游壻曰婟嫪秦始皇九年文信侯诈以舍人嫪毐为宦者坐滛诛故秦俗骂滛曰嫪毐音涝蔼士人之无行者郭璞防云泽虞一名鶭即婟嫪也声类云婟嫪恋惜也以此鸟恋惜池泽见人不去因名婟泽鸟
　　虱
　　韩退之泷吏诗不知官在朝有益国家否得无风其间不武亦不文仁义饰其躬巧奸败羣伦
　　呉旦生曰古本风作虱字觧者悮引步兵禈虱事姚令威言公孙鞅靳命篇云国以功授官予爵则治省言寡以六虱授官予爵则治烦言生六虱曰礼乐曰诗书曰修善曰孝悌曰诚信曰贞亷曰仁义曰非兵曰羞战国有十二者上无使农战必贫至削十二者成羣此谓君之治不胜其臣官之治不胜其民此谓六虱胜其政也杜牧之云彼商鞅者能耕能战能行其法基秦为强曰彼仁义虱官也可以置之余因观刘勰云韩魏力政燕赵任权五蠧六虱严于秦令惟齐楚两国颇有文学退之诗定指此而言
　　泷
　　韩退之泷吏诗南行逾六旬始下昌乐泷
　　呉旦生曰泷音双奔湍也韩子年谱载此诗又云下此三千里有州始名潮公以正月十四日去国行逾六旬三月几望矣遂以二十五日至潮则是十许日行三千里盖泷水湍急故也欧阳文忠云韶州图经乐昌县西一百八十里武溪惊湍急石流数百里按武水源出郴州武县其俗谓水湍峻为泷刘仲章者前为乐昌令予初以韩诗云昌乐疑其悮乃改从乐昌仲章云不然县名乐昌而泷名昌乐其旧俗所传如此韩诗不悮也陆放翁诗四方行役男儿事常笑韩公赋下泷
　　聫句
　　云浪斋日记曰退之聫句古无此法乃自退之开辟也呉旦生曰诗话皆言聫句自栢梁始则汉时有之何得以石鼎聫句便云退之开辟也然余攻泊宅编云聫句起于栢梁非也式防诗曰胡为乎中露盖泥中中露卫之二邑名刘向以为此诗二人所作则一在泥中一在中露其理或然此则聫句所起也
　　蚝山
　　韩退之诗蚝相粘为山十百各自生
　　呉旦生曰本草衍义牡蛎附石而生磈礧相连如房故名蛎房读如阿房之房【音傍见史记】一名蚝山初生海畔才如拳石四靣渐长有一二丈者一房内有蚝肉一块肉之大小随房所生每潮至则诸房皆开有小虫入则合之以充腹宋翟忠恵焦山诗僧居蚝山迷向背佛宇蜃气成吹嘘杨升庵载賛云海曲蛎房或名蚝山眉渠磊砢牡牝异斑
　　氍毹
　　韩退之诗两厢铺氍毹
　　呉旦生曰説文氍毹氊緂之属海録碎事云氍毹音瞿输亦作毹杜阳编新罗进五色氍毹以籍地高帝纪贾人毋得衣【居例反】师古注云织毛若今氍毹之类
　　毹一作四愁诗美人赠我毡氍古乐府请客上北堂坐毡及氍按周官掌皮供毳毛为毡毡之异名曰毛席防之异名曰毛褥通俗文云织毛褥谓氍细者谓之毾防出天竺大秦等国毾防者施大床之前小蹋床之上蹋而登床者王子猷诣郄雍州防事上铺毾防是也杨防夫诗杪椤树子风前落吹傍恩公旧毾防自注云音榻登西域毛席大床前小榻以上香者一云氍恐即是渠搜国名音同而字不同耳渠搜出书禹贡
　　桃笙
　　复斋谩録曰东坡论子厚诗盛时一失贵反贱桃笙蔡扇安可常不知桃笙为何物偶阅方言簟宋魏之间谓之笙乃悟桃笙以桃竹为簟也按叚公路北户録云琼州出红藤簟方言谓之笙或曰籧篨又曰行唐沈约奏弹歙令仲文秀恣横云令吏输六尺笙四十领东坡何亦忘此耶
　　呉旦生曰方言簟与筕篖原分二条郭璞觧筕篖云江东呼笪音靼梦溪笔谈云赵韩王治第盖屋皆以板为笪上以方塼甃之然后布瓦一云覆舟簟则筕篖之非簟明矣复斋何得混引况东坡偶尔见遗复斋乃欲以一二记忆与之折角耶余且广其説于左按説文簟竹席也释名簟簟也布之簟然平正也尚书顾命云敷重篾席孔安国谓桃枝竹王伯厚汉制攷云周礼缫席次席注缫席削蒲蒻展之编以五采若今合欢矣次席桃枝席有次列成文疏汉有合欢席故举汉法况之汉世以桃枝竹为席次第列成文章东观汉记云马棱为防稽太守诏诘防稽车牛不务坚强车皆以桃枝细簟山海经云嶓冢之山嚚水之上多桃枝竹魏志云倭国有桃枝竹广州记云广州有桃枝竹华阳国志云竹朩之璝者有桃支灵夀荆州记云安城郡今属江州出桃枝席一统志云四川保宁出桃笙即竹簟庾翼与王公书云今致桃枝簟十枚简文答湘东王献簟书云五离九折出桃枝之翠笋庾信竹杖寡人有铜环灵夀银角桃枝郭璞江赋桃枝筼筜实繁有丛左思呉都赋笙象簟韬于筒中刘禹锡诗月露濡桃笙曽文清诗雾帐桃笙画寝余梅圣俞诗桃簟冷如氷刘少宣诗桃笙乗势献防凉石邦彦诗藤牀桃簟多败绩成化中洪唯卿诗一帘秋水浸桃笙天启中许令则诗桃笙烟帐小宗香
　　中州集朱师美诗葵扇风未来桃笙汗初浃盖用子厚语也
　　竹谱云桃枝竹皮赤编之滑劲可以为席东坡云叶如椶身如竹宻节而实中犀理瘦骨古隽考畧云竹性中虚桃竹独实类于朩韵语阳秋谓之慈竹言生不离本也恐非按海録碎事云赤玉脂桃竹也紫云盖慈竹也
　　晋阳秋云谢太传乡人有罢中宿县诣安安问归资答曰惟有五万蒲葵扇安取其中者执之其价数倍蒲葵掠榈也李义山诗何人书破蒲葵扇
　　趂虚
　　栁子厚栁州峒岷诗緑荷包饭趂虚人
