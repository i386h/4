<!-- { "loadSidebar": true } -->
　　更不可觧者李义山杂纂以对花啜茶为杀风景云溪友议云防州游符邀客看花而不饮酒至今荆襄花下斟茶者吟诗戏曰白帝城头二月时忍教清醒看花枝想唐时有此俗谚故云尔然宗与江采苹鬬茶此开元中事陆羽是大厯元和人创煎茶法撰茶经三巻至今鬻茶之家陶为其像置于炀器之间云宜茶足利于是茗粥渐着皎然茶诀陆鲁望茶品温庭筠采茶録张又新煎茶水记苏廙十六汤品盖蔎荈之事彰著若此而云杀风景何其背驰耶宋晏元献以惠山泉煑日注从容置酒赋诗云嵇山新茗緑如烟静挈都篮煑惠泉未向人间杀风景更持醪醑醉花前王荆公寄茶诗金谷看花莫谩煎犹戏指前事也
　　柳枝
　　容斋随笔曰薛能晩唐诗人格调不髙而妄自尊大有柳枝词五首最后一章曰刘白苏台总近时当初章句是谁推纎腰舞尽春杨柳未有侬家一首诗自注云刘白二尚书继为苏州刺史皆赋杨柳枝词世多传唱但文字太僻宫商不髙耳能之大言如此但稍推杜陵视刘白蔑如也今读其诗正堪一笑刘之词云城外春风吹酒旗行人挥袂日西时长安陌上无穷树惟有垂杨管别离白之词云红板江桥青酒旗舘娃宫暖日斜时可怜雨歇东风定万树千条各自垂其风流气槩岂所可彷佛哉
　　呉旦生曰皇甫湜有言读诗未有刘长卿一句巳呼阮籍为老兵笔语未有骆宾王一字已骂宋玉为罪人书字未识偏傍髙谈稷契读书未知句度下视服郑殆为能軰言耶黄山谷谓薛能欺世刘后村谓能无忌惮正自不诬按杨柳枝本歌亡隋之曲故陈子昻诗万里长江一带开岸边杨柳几千栽锦帆未落干戈起惆怅龙舟去不囬韩琮诗行乐隋堤事已空万条犹舞旧东风晋和凝诗万枝枯槁怨亡隋似吊呉台各自垂是也刘白晚年唱和此词白云古歌旧典君休问听取新翻杨柳枝又作杨柳枝二十韵注谓洛下新声也刘云请君莫奏前朝曲听唱新翻杨柳枝盖称白傅之别创词也后黄钟商有杨柳枝曲仍是七字四句但每句下各増三字一句乃唐时和声如竹枝渔父皆有和声也旧词多侧字起头第三句亦复侧字起声度差稳
　　云溪子云杜牧诗巫娥庙里低含雨宋玉堂前斜带风滕迈诗陶令门前罥接防亚夫营里拂朱旗不言杨柳二字为妙冷斋夜话云荆公诗含风鸭緑粼粼起弄日鹅黄袅袅垂此言水柳妙在于言其用而不言其名也然余观郑谷诗半烟半雨溪桥畔间杏间桃山路中渔隐樷话以为此乃柳谜子诗家又不可不知
　　王崔
　　王维郑州诗他乡絶俦侣孤客亲僮仆崔涂旅中诗渐与骨肉远转于僮仆亲杨升庵曰王语浑含胜崔王弇州曰王语虽极简切入选尚未崔语虽觉支离近体差可要在自得之
　　呉旦生曰诗有渉履所至吻喉筋节以直以促发人酸楚着不得些子文辞如苏子卿之生当复来归死当长相思傅休奕之志士惜日短愁人知夜长曹顔远之冨贵他人合贫贱亲戚离皆此类也何处下浑含二字亦谁能以体律之昔人谓崔涂此联与郑谷在处有芳草满城无故人一联可谓委曲形容旅况非富贵安逸不出户庭者口中所能道此谓知言
　　焚书
　　章碣焚书坑儒诗云坑灰未冷山东乱刘项原来不读书
　　呉旦生曰焚书坑在骊山下即坑儒谷昔人题云焚书祗是要人愚人未愚时国已墟惟有一人愚不得又从黄石读兵书按黄石公记云黄石镇星之精也黄者镇星色也石者星质也东坡以圯上老人爲隐君子
　　万厯中陈眉公诗雪满前山酒满觚一编常对老潜夫儿曹空恨咸阳火焚后残书读尽无天启中叶圣野诗黄鸟歌残恨未央可怜一夕葬三良坑儒旧是秦家事何独伤心怨始皇一诘责后人一追咎前人各妙
　　宋萧森希通録云按史书所坑特侯生卢生四百六十余人非尽坑天下儒者为其所坑又非儒者何以知之始皇三十二年使卢生求羡门刻碣石门坏城郭决通隄防又卢生入海还因奏録图书有亡秦之语始皇乃遣防恬发兵三十万人起临洮筑辽水又卢生说始皇曰日方中人主时为微行以辟恶恶辟真人至愿上所居宫毋令人知然后不死之药可得也其后建阿房宫千门万落必自此言发之观此皆卢生等稔其恶特方伎之流耳岂所谓儒者哉郑夹漈论秦不絶儒学有曰陆贾秦之巨儒也郦食其秦之儒生也叔孙通秦时以文学召待诏博士数岁陈胜起二世召博士诸儒生三十余人而问其故皆引春秋之义以对况叔孙通降汉时有弟子百余人项羽之亡鲁为守礼义之国则知秦时未尝废儒而始皇所坑者盖一时议论不合者耳萧何入咸阳收秦律令图书则秦亦未尝无书籍也其所焚者乃一时事耳
　　簏簌
　　李郢诗钗垂簏簌抱香怀
　　呉旦生曰簏簌下垂之貎又作防李长吉剑子歌云挼丝团金悬防簌呉正子注防剑鹿卢貎李峤宝剑篇鹿卢宛转黄金饰枚乗传作鹿卢韵防作樚栌虎钤经作辘轳金人李钦叔诗苔花锦斓斑悬溜珠防
　　夜试进士
　　容斋三笔曰唐进士入举塲得用烛故或者以为自平旦至通宵刘虚白有二十年前此夜中一般灯烛一般风之句及三条烛尽之说
　　呉旦生曰唐制举人试院日暮以烛三条为限白乐天集云试许烧朩烛三条烛尽不许再续韦永贻试先毕作诗云三条烛尽钟初动九转丹成鼎未开薛能省试夜赋诗云更报第三条烛尽文昌风景冩难成黄滔御试诗云九华灯作三条烛万乗君悬四首题五代时勅进士并令排门齐入就试至闭门时试毕内有先了者上厯画时旋令先出其入策亦湏昼试应诸科对防并依此例宋时率由白昼不复继烛隋唐嘉话云武后以吏部选人多不实乃令试日自糊其名暗考以定等第判之糊名自此始
　　卢氏杂说云开成中髙谐知举内出霓裳羽衣曲赋太学创置石经诗进士试诗赋自此始
　　羣碎録云殿试唐武后天授元年始
　　国史补云进士科始于隋大业中盛于贞观永徽之际缙绅虽位极人臣不由进士者终不为美以至岁贡恒不减八九百其推重谓之白衣公卿又曰一品白衫其艰难谓之三十老明经五十少进士其有老死于文塲者亦无所恨故有诗曰太宗皇帝真长筭赚得英雄尽白头其都会谓之举塲通称谓之秀才投刺谓之乡贡得第谓之前进士互相推敬谓之先軰俱捷谓之同年有司谓之座主京兆府考而升者谓之等第外府不试而贡者谓之防解将试相保谓之合保羣居而赋谓之私试造请权要谓之关节激扬声价谓之还往既捷列姓名于慈恩寺塔谓之题名大防于曲江亭子谓之曲江防在关试后亦谓闻喜宴后同年各有所之亦谓为离会籍而入选谓之春闱不捷而醉饱谓之打毷氉匿名造谤谓之无名子退而肄业谓之过夏执业以出谓之夏课挟藏入试谓之书防
　　贾公谈録云李贮侍郎知贡举夜放榜未毕书吏得疾暴卒更呼一吏方醉磨墨卤莾或淡或浓一榜之字浓淡相半遂成淡墨书榜首蔡寛夫诗话云李程应举时遇隂府吏于贡院前问登第人姓名则有李和而无程仓皇中用淡墨笔加王字于和下果得第后爲相因命凡榜书人名皆用淡墨范蜀公诗淡墨题名第一人则所淡书者登第人姓名也今放榜但以黄纸淡墨前书礼部贡院四字余皆浓墨岂流传既久遂失其本耶
　　唐书欧阳詹传云詹举进士与韩愈李观李绛崔羣王涯冯宿庾承宣联第皆天下选时号龙虎榜故诗曰一举首登龙虎榜【海録碎事云龙虎榜时陆贽知举】
　　摭言云状元以下到主司宅下马缀行而立敛名纸通呈与主司对拜主事云请状元谢名第第几人谢衣鉢
　　摭言云进士及第赐宴曲江状元置司处谓之团司年最少者谓之探花郎蔡寛夫诗话云唐故事探花郎宋熈寜中始罢之太平兴国三年冯拯为探花是岁登第七十四人太宗赐以诗曰二三千客里成事七十四人中少年秦中岁时记云唐进士杏园初宴谓之探花宴差少俊二人为探花使徧游名园若他人先折得名花则二使皆被罸南部新书云唐大中以来礼部放榜岁取二三人姓氏稀僻者谓之色目人亦曰榜花
　　学林新编云隋无漏寺在长安唐武德初废无漏寺贞观二十年髙宗在春宫爲文德皇后立寺于无漏寺故基以慈恩为寺名西院浮图髙三百尺永徽五年沙门无楚所立国人谓之鴈塔唐故事进士及第列名于慈恩寺塔因谓之鴈塔题名摭言云神龙以来杏园宴后皆于塔下题名同年中推善书者纪之他时有将相则朱书之及第后知闻或遇未及第时题名则为添前进士字或诗曰曽题名处添前字送出城人乞旧诗文昌杂録云唐慈恩题名起自进士张莒于长安慈恩寺闲游题其姓名于塔下遂为故事宋进士题名皆刻石于相国兴国两寺亦慈恩之比也【逰城南记云按唐登科记有张台无张莒】
　　卢氏杂说云进士及第以泥金书帖附家书中报登科之喜至文宗朝遂寝此仪
　　谈苑云士人初登第必展欢宴谓之烧尾说者云虎化为人惟尾不化须为烧去乃得成人又说新羊入羣诸羊抵触不相亲附烧其尾乃定又说鱼跃龙门化龙时必须雷电为烧其尾乃化石林燕语云唐书言大臣初拜官献食天子名曰烧尾又唐人迁官朋僚慰贺皆盛置酒馔音乐宴之为烧尾【北梦琐言云宇文翃嫁女与窦璠致登第时杜尚书宅遭火家人云老鼠尾曵火入库因而延燎京兆谓宇文曰鱼将化龙雷为烧尾近日老鼠亦有烧尾之事用以讥之】
　　摭言云罗玠贞元中及第闗宴曲江泛舟玠以溺死后有闗宴前卒者谓之报罗【海録碎事云进士放榜后须有一人谢世名报罗使言报大罗天也】
　　十家
　　郑嵎津阳门诗十家三国争光辉
　　呉旦生曰唐梨园弟子以置院近于禁院之梨园也女妓人宜春院谓之内人亦曰前头人谓在上前也骨肉居教坊谓之内人家有请俸其得幸者谓之十家家虽多亦以十家呼之三国谓秦韩虢三夫人也出侯鲭録
　　红绫饼餤
　　卢延让诗莫欺零落残牙齿曽吃红绫饼餤来
　　呉旦生曰避暑録话唐御膳以红绫饼餤为重昭宗光化中放进士裴格等二十八人以为得人防燕曲江令大官特作二十八饼餤赐之卢延让在其间后入蜀为学士既老为蜀人所易延让乃作此诗王衍闻知遂命供膳亦以饼餤为上品以红罗裹之至今蜀人工为饼餤而红罗裹其外公厨大燕设为第一洛中纪异云僖宗幸南内兴庆池泛舟方食饼餤时进士在曲江有闻喜宴上命御厨依人数各赐红绫饼餤所赐以金合进上命中官驰以赐
　　泼火雨
　　唐彦谦上巳日寄韩八诗上已接寒食莺花寥落晨微微泼火雨草草踏青人
　　呉旦生曰退斋雅闻云河朔人谓清明雨为泼火雨盖以禁烟之后方举火而雨若泼之也陆放翁诗霏霏泼火雨初晴
　　三尺一抔
　　唐彦谦题长陵一聮云耳闻明主提三尺眼见愚民盗一抔
