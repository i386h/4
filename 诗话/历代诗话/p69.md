<!-- { "loadSidebar": true } -->
　　柳子厚有骂尸虫文呉渊颖有三彭传李颀王母歌云若能链魄去三尸后当见我天皇所温庭筠诗风卷蓬根屯戊巳月移松影守庚申陆放翁诗积恐侵春甲子昬灯懒守夜庚申近董思白诗谷名子午真盈一坐守庚申不但三芝田録云朝士夜集终南太乙观拉医师同守庚申医云不守庚申亦不疑此心良与道相依玉皇已自知行止任汝三彭说是非
　　楸
　　说文楸梓属也笺云松楸墓朩也时至秋多悲伤故从秋谓楸为梓属可谓即梓不可唐诗松楸远近千官冡禾黍髙低六代宫
　　呉旦生曰此许浑金陵怀古之颔联也若如笺云则楸几与白杨同萧萧愁杀矣然观韵语阳秋云楸花色香俱佳又风韵絶俗而名不编于花谱何哉老杜云要把楸花媚远天言其色也又曰楸树馨香倚钓矶言其香也梅圣俞楸花诗云图出帝宫树耸向白玉墀髙艶不近俗直许天人窥言其韵也埤雅云楸美朩也故曰山居千章之楸其人与千戸侯等述异记云越人多橘柚园岁出橘税谓之橙橘戸中山又有楸户此盖名髙楸籍矣岂特墓朩堪悲而已哉董子曰朩名三时草命一岁若椿从春楸从秋榎从夏所谓朩名三时芓从子蔩从寅茆从卯莤从酉荄从亥艼从丁茂从戊芑从已莘从辛葵从癸命以一岁支干故曰草命一岁也
　　罨画
　　许浑咏紫藤诗家住江南罨画溪杨升庵谓当用字若罨乃鱼网非其训也张泌诗罨防春涛打船尾谓鱼尾遮防也此最得其义然左思蜀都赋罨翡翠钓魦其来古已
　　呉旦生曰说文罨防也于业切笺云奄取禽兽故从奄奄掩省也升庵又谓呉兴有罨画溪皆借罨字此字多为借义所专余寓此溪久喜其古藤老树夹岸交罗非借一罨字不能尽此溪之胜郑谷诗顾渚山边郡溪将罨画通刘涛诗欲识人间真罨画朱藤倒影入青溪张西农诗风吹未归去罨画小溪平张伯客义兴王氏诗路入秋隂罨画间乃易之送呉月舟之湖州诗鸟程美酒临池酌罨画青山拄笏看按罨画今之生色也张祜诗红罨画衫纒腕出杨汝士诗罨画罗裙任嫂裁此其义也若作字反索然矣曽见杨亷夫苕山水歌云既到车山口还过水濆又漫兴云画溪头翠水家升庵或据此爲说耶【漫兴七首有云环沈溪头买酒去髙堂寺里看碑来长城女儿双结了陈皇宅前第一家乃亷夫至雉城时作】然蜀都赋八方庵蔼王充论衡桃李梅杏庵丘蔽野正同罨画之义金人刘致君诗罨画溪山半是梅乃用论衡语意
　　陵阳
　　许浑霅溪诗谁堪从此去云树满陵阳
　　呉旦生曰乌程北二十一里为西陵山呉太子孙和葬此子皓继统追尊文皇帝陵曰明以其在西故名西陵而呉兴郡城在其南故以陵阳名之许诗指此又李涉在维扬见呉兴刘全白之爱姬宋态作诗云陵阳夜宴使君筵解语花枝在眼前牟巘寓居城南因名其诗为陵阳集皆谓此也
　　玉条脱
　　温庭筠伤李处士诗辜负南华第一篇【唐诗鼓吹作第二篇】呉旦生曰此条所载不同南部新书云大中好文尝赋诗有金步揺未能对温岐卿【孙光宪云温庭云字飞卿或作筠字旧名岐沈徽云温曽于江淮为亲表槚檚由是改名】以玉条脱应之宣宗令以甲科处之为令狐绹所沮除方城尉绹曽问其事于岐岐曰出南华真经非僻书也冀相公燮理之暇时宜览古绹怒甚后岐有诗曰悔读南华第二篇北梦琐言云曽以故事访于温岐对以事出南华绹怒乃奏岐有才无行不宜与第所以岐诗曰因知此恨人多积悔读南华第二篇野客樷书云真诰玉条脱事正在第一篇中谓华阳第一篇可也岂南华第二篇耶考温集有题李羽诗曰终知此恨销难尽孤负华阳第一篇无悔读南华第二篇之句卢氏杂记云唐文宗博览羣书一日问宰臣古诗云轻衫衬跳脱跳脱是何物宰臣未对上曰即今之腕钏也真诰言安妃有斵粟金跳脱是臂饰余窃有疑焉一云曾问其事一云曽以故事访或者别事非明指条脱耶属对是宣宗问古诗是文宗岂判然两朝事耶南华则无华阳则有洵矣而载南华者云因知此恨载华阳者亦云终知此恨诗辞髣髴非抄纪之譌耶
　　宛委余编云真诰萼緑华赠羊权金玉条脱各一枚周处风土记作条达仲夏造百索系臂又有条达等组织杂物相赠遗繁钦定情篇又作跳脱云何以致契濶绕腕双跳脱盖一物而三名传写之悮也秕言云条脱即跳脱韵书跳田聊切与条同音
　　李义山诗羊权虽得金条脱温峤终虚玉镜台余于元音补遗见宋本大都杂诗有云朱门细婢金条脱紫禁材官玉鹿卢其工丽不减温李
　　额黄
　　温庭筠诗额黄无限夕阳山
　　呉旦生曰言额上妆黄如残阳斜抹于山西也极善形容昔称文君眉色如望远山亦此意近陈卧子兰陵晚眺诗童山不待夕阳黄又于说黄处具有脱换之法
　　按汉宫妆有额上涂黄谓之鸦黄王荆公所谓汉宫娇额半涂黄也杨升庵引陈去非腊梅诗智琼额黄且勿夸眼明见此风前葩智琼晋代鱼山神女也黄妆实自智琼始则升庵未审其汉宫已有之耶然观庾信诗眉心浓黛直防额角轻黄细安而后周天元帝禁天下妇人不得施粉黛自非宫人皆黄眉墨妆卢照怜纎纎初月上鸦黄则黄妆或涂额角或施眉上也又观汉日给宫人螺子黛故云眉黛曹子建七啓眉弛兮铅华落而后周墨妆即黛今妇人以杉朩炭研末抹即其制也则黒妆或以饰眉或以防额也
　　二十双
　　温庭筠诗招客先开二十双
　　呉旦生曰唐书南诏传官给田四十双谓是二百亩则以五亩为一双也然观辍耕録谓近读云南杂志曰蛮有田皆种稻其佃作三人使二牛前牵中压而后驱之犁一日爲一双以二乏为已二已为角四角为双约有中原四亩地则又以四亩为一双矣
　　相思子
　　胡元瑞曰今骰子制甚小大者不过三数分无至寸者而唐人骰子凡四防当加绯者或篏相思子其中温庭筠诗玲珑骰子安红豆入骨相思知不知相思子即今红豆并四枚篏一面则唐时骰子将近方寸矣
　　呉旦生曰此庭筠与裴諴所爲新添声杨柳枝词也王摩诘诗红豆生南国秋来发几枝赠君多采撷此物最相思为梨园所唱李年奔放江潭曽于采访使筵上唱之是也徐兴公云岭南闽中有相思朩岁久红子色红如大豆故名相思子每一树结子数斛非即红豆也温飞卿诗树名从此号相思注云相思树其理邪交故名盖此朩也
　　程大昌摴蒱经云蔡泽说范睢曰博者或欲大投班固奕指曰博悬于投不必在行投者掷也桓元曰刘毅摴蒱一掷百万皆以投掷为名也古惟斵朩为子一具凡五子故名五朩后世转而用石用玉用象用骨故列子之谓投琼律文之谓出玖琼与玖皆玉名盖借美名以命之未必真用玉也繁钦威仪箴曰其有退食偃息闲居操橩弄棊文局摴蒱言不及义胜负是图注橩瞿营反博子也橩之读与琼同其字仍从朩知其初制本以朩为质也唐则镂骨爲窍朱墨杂涂数以为采亦有出意爲巧者取相思红子纳置窍中此二者即今名骰子其体制全与朩异矣方其用朩也五子之形两头尖锐中间平广状似今之杏仁尖锐可转跃平广可镂采凡一子为两面其一面涂黒黒之上画牛犊一面涂白白之上画雉凡投子者五皆现黒则名卢卢者黒也此为最髙之采挼朩而掷往往叱喝故名呼卢也其次四黒一白则其采名雉比卢降一等矣自此而降白黒相杂每每不同故或名爲枭即邓艾言六博得枭者胜也至于骰子之制裁去五朩两头尖锐而蹙长为方既有六面又着六数不比五朩但有白黒两面矣【李君实云骰色乃南宋冡宰朱河所造俗讹为朱窝】
　　流落
　　诗话类编曰温庭筠才思艶丽工于小赋李义山尝谓曰近得一聨句云远比召公三十六年宰辅未得偶句温曰何不云近同郭令二十四考中书又药名有白头翁温以苍耳子爲对他皆类此宣宗好微行遇于逆旅温不识龙顔傲然诘之曰公非长史司马之流帝曰非也又曰得非六参簿尉之类帝曰非也谪为方城尉竟流落而死杜悰自西川除淮海庭筠诣韦曲杜氏林亭留诗云卓氏垆前金线柳隋家堤畔锦防风贪为两地行霖雨不见池莲照水红祁公闻之遗绢千疋
　　呉旦生曰唐书载庭筠才思神速多为人作文大中末试有司亷视尤谨庭筠私占授者已八人执政鄙之授方城尉诗话又云迕宣宗被谪大抵凌物府怨文士结习亦无足怪然未有流落之惨如庭筠之因身以及其后者旧传其子宪于僖昭时就试有司値郑延昌掌邦贡以其父傲毁朝士抑而不録遂题一絶于崇庆寺壁云十口沟隍待一身半年千里絶音尘鬓毛如雪心如死犹作长安下第人后郑公登相因国忌行香见之暮归召知举赵崇谓曰某主文衡以温宪庭筠之子深嫉之今见一絶令人恻然幸勿遗也于是成名使非郑公之末悔不终流落长安哉又宪为李巨川草荐表盛述先人之屈云蛾眉先妬明妃为去国之人猿臂自伤李广乃不侯之将人多怜之
　　疑病
　　全唐诗话曰雍陶为简州牧投贽者稀得见冯道明下第请谒云与员外故旧阍者引进陶辞曰与公昧平生何云相识道明曰诵员外之诗仰员外之德诗集中日得相见何隔平生也遂吟曰立当青草人先见行傍白莲鱼未知又曰江声秋入寺雨气夜侵楼又曰闭门客到常疑病满院花开不似贫陶闻吟欣狎待道明如曩昔之友
　　呉旦生曰云溪友议载此条作闭门宾到常推病余以推者在此事便实情便减疑者在彼事便虚情便溢一字之易相去防丈盖从主却客不若客自入而意度之也卢象诗主人非病常髙卧亦此意也又陶有哀蜀人为南诏所俘诗云渐到蛮城谁敢近一时收泪羡猿啼杨升庵云畏死吞声而不敢哭所以羡猿声之啼一羡字妙或改作听非知诗者
　　白莲牡丹
　　渔隐樷话曰陆防咏白莲诗无情有恨何人见月冷风清欲堕时若移作白牡丹诗较更亲切陈辅之诗话曰唐人牡丹诗红开西子妆楼晓翠掲麻姑水殿春若改春作秋全是莲花诗
　　呉旦生曰鲁望白莲二句无论体物之工即月冷风清是何气韵断不属三春物候东坡解人且道决非红莲诗也唐人牡丹二句若以红楼近于粉房翠殿近于伎盖此又东坡所诮作诗必此诗矣判断两家不若各给原主二公且莫硬扯
　　杨升庵谓鲁望为白莲传神然此诗祖李长吉咏竹诗无情有恨何人见露压烟笼千万枝余观范石湖岭梅诗花不能言客无语日暮清愁相对生又似脱胎鲁望而韵格并絶
　　渔隐谓胡武平白牡丹诗璧堂月冷难成寐翠幄风多不奈寒胜于裴璘所咏长安豪贵惜春残争赏新开紫牡丹别有玉杯承露冷无人起就月中看【何燕泉云神仙呉猛传猛登庐山见一叟坐树下以玉杯承甘露授猛此语不徒然也】余以胡句固佳即裴絶亦因看花三月奔走慈恩特发此咏故文宗一加讽念而此诗夕满六宫矣总之诗家或感时事或体物情各有兴触不向死句较工拙也辅之又谓和靖梅诗踈影横斜水清浅暗香浮动月黄昏近似野蔷薇盖以此咏桃李尚不可况野蔷薇耶何处着此想不禁掩口胡卢
　　王微
　　笠泽樷书载自遣诗云月澹花间夜已深宋家微咏有遗音重思万古无人赏露湿清香独满襟
