<!-- { "loadSidebar": true } -->
　　冷斋夜话云夜阑更秉烛相对如梦寐言更相秉烛照之恐尚是梦也更字当作平声读若作仄声则失其意矣
　　呉旦生曰冷斋说支离宜订作仄声为妥老学庵笔记言夜巳深矣宜睡而复秉烛以见久客喜归之意妄云当平声读乌有是哉【唐诗纪事云盛文肃尝梦朝上帝见殿上题扇云夜阑更秉烛相对如梦寐初谓天上之作巳而知子美诗也】
　　北征
　　冷斋夜话曰老杜北征诗唯昔艰难【刘会孟本作忆昨狼狈】初事与前世【刘会孟本作古先】别不闻夏商【刘会孟本作殷】衰终【刘会孟本作中】自诛褒妲意者明皇鉴夏商之败畏天悔过赐妃子死也而刘禹锡马嵬诗官军诛佞幸天子舍如姬羣吏伏门屛贵人牵帝衣白乐天长恨词六军不发争奈何宛转蛾眉马前死乃是官军迫使杀妃子歌咏禄山叛逆耳孰谓刘白能诗哉其去老杜何啻九牛毛耶北征诗识君臣之大体忠义之气与秋色争高可贵也
　　呉旦生曰车若水亦言子美北征读之感泣有功名教如乐天长恨全是姗笑君父以败亡为戏更无恻怛忧爱之意墨庄漫録亦以为元微之连昌宫词过于乐天长恨歌白止于荒淫之语终篇无所规正元词乃微而显其荒纵之意皆可考卒章乃不忘箴讽为优也乃何元朗称长恨为古今长歌第一而懒真子谓明皇太真之事本有新台之恶而歌云杨家有女初长成养在深闺人不识故世人罕知其为寿王瑁之妃得春秋为尊者讳义此皆未审立言之要归也【梦溪笔谈云长恨歌峩眉山下少人行旌旗无光日色薄峩眉在嘉州与幸蜀路全无交涉】
　　活国
　　许彦周诗话曰北征诗微尔人尽非于今国犹活独以活国许陈元礼何也盖祸既作惟赏罚当则再振否则不支持矣元礼首议诛太真国忠軰近乎一言兴邦傥无此举虽有李郭不能展用
　　吴旦生曰公所以称桓桓陈将军仗钺奋忠烈也又有鹿头山诗冀公柱石姿论道邦国活谓冀国公裴冕亦与此活字同防山谷赋苦笋云苦而有味如忠谏之可活国盖用此

　　歴代诗话巻三十五
　　钦定四库全书
　　歴代诗话巻三十六
　　归安呉景旭撰
　　巳集上之下
　　杜诗
　　引坐
　　陈无功曰晋以后有宫人叅随侍朝故杜诗云戸外昭容紫袖垂双瞻御座引朝仪至朱梁革易遂沿后世肃观
　　吴旦生曰唐制天子坐朝宫人引至殿上故郑谷入阁诗亦云导引出宫钿也文昌杂録云天祐二年十二月勅曰宫嫔女职本备内任今后每遇延英坐朝日只令小黄门祗引从宫人不得出内自此始罢宫人引导则是老杜出天祐前尚有此典制然在唐昭宗天祐间已罢非至朱梁始革易也
　　开元礼疏云晋康献褚后临朝不坐则宫人传百寮周隋相沿国家因之不改
　　常叅入閤
　　晚出左掖诗春旗簇仗齐又腊日诗还家初散紫宸朝吴旦生曰唐故事天子日御殿见羣臣曰常叅朔望荐食诸陵寝有思慕之心不能临前殿则御便殿见羣臣曰入閤盖宣政前殿也【大明宫正殿曰含元含元之北为宣政即古之内朝也】谓之衙衙有仗【唐朝防之仗三卫番上分为五仗毎月以四十六人立内廊閤外号曰内仗朝罢放仗】紫宸便殿也【宣政之北为紫宸即古之燕朝也】谓之閤朔望不御前殿而御紫宸乃自正衙唤仗由閤门而入百官随以入见故谓之入閤则知左掖诗为宣政之正衙而腊日诗为紫宸之内衙矣
　　唐文武职事官九品以上望朔朝文官五品以上及两省供奉监察御史员外太常博士日朝为常叅武官三品以上三日一朝为九叅五品以上及折冲当番五日一朝为六叅时多御宣政正衙立仗廊飱而退开元以朔望上宗庙牙盘避正殿移御紫宸即唤仗入閤干符以后因乱礼缺天子不能日见羣臣而见朔望故正衙废仗而入閤有仗遂以入閤为重至御前殿犹谓之入閤其后入閤亦废常叅赴正衙对立宰相押班传不坐即退后唐明宗诏五日一入见中兴殿便殿也此入閤之遗制而谓之起居朔望一出御文明殿前殿也反谓之入閤李琪谓非唐故事请罢五日起居而复朔望入閤然终不能正也
　　鸡栖
　　陈辅之诗话曰明晨有封事数问夜如何此幸而得之坐以待旦之意避人焚谏草骑马欲鸡栖所谓嘉谋嘉猷入告尔后于外曰斯谋斯猷惟我后之德
　　吴旦生曰赵子常注结句见晚出之情骑马见出欲鸡栖见晩而他注引国风鸡栖于埘以见日夕意耳余按魏文帝以刘放为中书监孙资为中书令魏晋世语云刘孙共典枢要夏侯献曹肇心内不平殿中有鸡栖树二人相谓此亦久矣其复能几指刘与孙也今公言簇仗则自宣政殿而出左有门下省右有中书省其于献纳焚草之余犹有凛凛懐忠惟恐覆餗之惧故引鸡栖树以自励此又朝乾夕惕若之旨也韦承庆诗清切凤凰池扶疎鸡树枝张文琮诗影照凤池水香飘鸡树风注云鸡栖树即皁荚树
　　紫逻
　　送贾阁老守汝州诗云山紫逻深
　　吴旦生曰旧注逻塞也取廵逻之义余谓不然九域图云汝州有紫逻山则是送贾至出守汝州故举其地之山而言也元遗山寄王德新诗紫逻留行客黄流隔戍城时德新在汝州也按逻作去声杨焕然诗紫逻堪高卧经拟共传欧阳原功诗道吴山头龙自卧叠嶂重冈深紫逻灵湫瀑布千尺长古寺神杉十围大
　　左省
　　雍録曰宣政殿前有两庑两庑各有门其东曰日华日华之东则门下省也居殿庑之左故曰左省西廊有门曰月华月华之西即中书省也凡两省官系衔以左右者皆分属焉故杜答岑参诗云窈窕清禁闼罢朝归不同言分东西班各归本省也岑为补阙属中书省居右署公为拾遗属门下省居左署所以归不同也又云君随丞相后我往日华东盖丞相罢朝由月华门出而入中书凡西省官亦随丞相出西也若左省官仍自东出故曰我往日华东
　　呉旦生曰岑寄公诗聨步趋丹陛分曹限紫微正言其分左右以出入故公答岑诗亦云然也我往诸本皆作住旧注亦谓公拾遗在左闼故云住日华东然颔聨二句俱承罢朝归而说自当作我往矣即防上句随字可见
　　复斋漫録云唐六典左右拾遗掌供奉讽谏凡发令举事有不便于时不合于道者小则上封大则廷静子美以至德二载拜左拾遗故寄贾司马云法驾还双阙王师下八川此时霑奉引佳气拂周旋奉酬严公题野亭云拾遗曾奏数行书懒性从来水竹居奉引滥骑沙苑马幽栖真钓锦江鱼此两诗所以言供奉也宿左省云明晨有封事数问夜如何晚出左掖云避人焚谏草此两诗所以言小则上封大则廷诤也
　　燕支
　　竹坡诗话曰徐陵玉台新咏序南都石黛最发双蛾北地燕支偏开两脸古今注云燕支出西方土人以染中国谓之红蓝以染粉为妇人色而俗乃用胭脂或胭脂字不知其何义也杜少陵林花着雨胭脂湿亦用此二字白乐天三千宫女胭脂靣却用此二字殊不可晓吴旦生曰古今原始载纣以红蓝花汁凝作脂以为桃红妆则事物考谓秦宫中悉红妆其物自秦始非也余氏辨林云盖燕国所出故名胭脂今人冩燕字复加月甚有因傍加月者失其本矣余观河西旧事云失我祈连岭使我六畜不蕃息失我焉支山使我妇女无顔色盖北方有焉支山山多红蓝北人采华染绯取其英鲜者作胭脂妇人妆作颊色鲜明可爱然则燕支焉支胭脂胭脂字皆可通用【云麓漫抄云旧谓赤白之间为红即今所谓红蓝也西域一名黄蓝博物志谓黄蓝张骞所得収其花俟干以染帛色鲜于茜谓之真红亦曰干红目其草曰红花以染帛之余为燕支干草初渍则色黄故又为黄蓝也史记货殖传若千畮巵茜徐广注云巵音支茜音倩一名红蓝其花染缯亦黄也知今之红花乃古之茜而今茜系蘓朩枣朩染成非古之茜矣】
　　有以杜此句题壁者湿字为蜗蜒所蚀东坡云润字山谷云老字少游云嫩字佛印云落字覔集验之乃湿字也出于自然而四人遂分生老病苦之说诗言志信矣
　　请急
　　偪侧行云已令请急会通籍
　　吴旦生曰释名急及也言操切之使相逮及也山谷笺云晋令急假者五日一急一岁以六十日为限晋书车武子早急出诣子敬尽急而还是也余观霍光传光时休沐出上官桀代决事张安世休沐未尝出如淳云汉律五日一赐休沐则是晋仍汉制也按休假休澣休急取急请急此皆休沐之名俗以上澣中澣下澣为上旬中旬下旬盖本月制十日一休沐之义也【因话録云沐无防者沐浴之沐也沭有防者音述古沭阳县】
　　酒价
　　玉堂诗话曰宋真宗宴羣臣于太清楼问唐酒价几何无能对者丁晋公奏曰唐酒每斗三百上曰安知丁曰臣读杜甫诗速令相就饮一斗恰有三百青铜钱是知一斗三百上大喜曰甫诗可为一时之史
　　吴旦生曰郭次象谓杜诗可知当时酒价然乐天与梦得沽酒闲饮诗共把十千沽一斗当刘白之时酒价何太不亷哉芥隐笔记云曹植乐府归来宴平乐美酒斗十千十千恐未必酒价言酒美而价贵耳野客樷书云唐人引曹语如李白诗金尊沽酒斗十千王维诗新丰美酒斗十千崔辅国诗与沽一斗酒恰用十千钱许浑诗十千沽酒留君醉权德舆诗十千斗酒不知贵陆蒙诗十千沽一斗而一斗三百钱独见子美所云故引以定当时之价唐食货志云德宗建中三年禁民酤以佐军费置肆酿酒斛収直三千又观杨松玠谈薮北齐卢思道尝云长安酒贱斗价三百杜引此亦未可知【典论曰汉孝灵帝末年百司湎酒一斗直千文此可证汉酒价】
　　肝
　　义鹘行结句云聊为义鹘行永激壮士肝
　　吴旦生曰老杜之义鹘行即太史公之游侠传也歴叙健鹘之急难即斗上捩孤影一句已极振动而脩鳞巨颡纷纷欲坠乃曰此事樵夫传将鹘事小挽住而转句云飘萧觉素髪凛欲冲儒冠其时之怒气坌勃为何如也遂以肝字结之正不浪下说者谓肝主怒也章法字法俱絶蘓东坡诗一笑防肝胃正得斯防
　　埤雅云鹘有义性杜所赋义鹘行是也冬撮鸟之盈握者夜以燠其爪掌左右易之旦即纵之令去其往东矣则是日也不东向搏物南北亦然盖其义性有擒有纵如此李邕鹘赋所谓营全鸠以自暖乃诘朝而见释是也
　　车箱箭栝
　　望岳诗车箱入谷无归路箭栝通天有一门
　　吴旦生曰寰宇记车箱谷一名车水涡在华隂县西南深不可测水经注自下庙歴列栢南八十一里东廻三里至中祠又西南出五里至南祠从北南入谷七里又届一祠出一里至天井其路迂曲不可穷【述征记云栢谷谷名也汉武帝征行所至谷中无廻车地夹以髙原栢林隂翳穷日幽暗殆弗覩阳景】禹贡治梁及岐又曰荆岐既旅其山本以有两岐故呼为岐路之岐今俗呼为箭栝岭【胡三省通鉴辨误云箭筈岭名有箭筈关在凤翔西南界上宋髙宗绍兴元年金自凤翔攻箭筈关呉玠遣将击退之盖蜀口关隘处】华山记箭栝峰上有穴才见天攀援自穴中而上如坐室窥牕
　　三意
　　早秋苦热诗对食暂飱还不能
　　吴旦生曰赵注但引蔡琰诗饥当食兮不能飱不知此七字已见堆案相仍之苦每至炎蒸之日盘飱具列聊一举筯为烦暍所困不复下咽因念此句之妙即黙坐犹难况簿书耶
