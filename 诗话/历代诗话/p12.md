<!-- { "loadSidebar": true } -->
　　扬雄反离骚云有周氏之蝉嫣兮或鼻祖于汾隅吴旦生曰汾隅扬邑也雄自言系出于周而食采于扬故扬雄之扬字偏旁从才不从木图画宝鉴云宋髙宗朝扬补之字无咎祖汉子云其书从才不从木【资暇集云扬州者以风俗轻故号其州今作杨栁之杨谬也】复斋谩録云注鼻始也未尽其义扬雄方言兽之初生谓之鼻人之初生谓之首梁益之间谓鼻为初或谓之祖故鼻祖之义如此野客丛书云攷方言则鼻与祖皆始之别名以鼻祖为始祖未是余按人受形于胎必自鼻始故写照先画鼻此其义也说文今俗以始生子为鼻子即始祖为鼻祖亦可苏东坡诗千年鼻祖守关门黄山谷诗鼻祖以来传父兄金人刘无党诗晚喜宗盟同鼻祖阎子秀诗衣冠鼻祖传嘉靖中王元美锦鸡赋有鸟于此鼻祖鸑鷟天启中尹子求诗实蛮鼻祖【说文皇从自自始也始皇者三皇大君也自读若鼻又云辠从辛从自言辠人蹙鼻若辛秦以辠似皇字改为罪】
　　昔人以鼻祖对耳孙按惠帝纪应劭注云耳孙孙之子也言去髙曽益逺但耳闻之尔然观晋灼云耳孙孙之曽孙也诸侯王表在八世师古云耳音仍尔雅曽孙之子为孙孙之子为来孙来孙之子为晜孙晜孙之子为仍孙従已而数是为八叶则与晋说相同仍耳声相近盖一号也又攷之释名云子孳也相生蕃孳也孙逊也逊遁在后生也曽孙义如曽祖也【前云曽祖従下推上祖位转増益也】孙悬也上悬于髙祖最在下也孙之子曰来孙此在无服之外其意疎逺呼之乃来也来孙之子曰昆孙昆贯也恩情转逺以礼贯连之耳昆孙之子曰仍孙以礼仍有之耳恩意实逺也仍孙之子曰云孙言去巳逺如浮云也


　　歴代诗话巻十二
　　钦定四库全书
　　歴代诗话巻十三
　　归安吴景旭撰
　　丙集上之上
　　赋
　　神女
　　西溪丛语曰昔楚襄王与宋王游髙唐之上见云气之异问宋玉玉曰昔先王梦游髙唐与神女遇玉为髙唐之赋先王谓懐王也宋玉是夜梦见神女寤而白王王令玉言其状使为神女赋后人遂云襄王梦神女非也古乐府有之本自巫山来无人覩容色惟有楚懐王曽言梦相识李义山亦云襄王枕上元无梦莫枉阳台一片云今文选本玉王字差悮
　　吴旦生曰姚令威以玉王两字悮在一防余取神女赋本再四读过深服其言后又得沈存中而畅明之喜跃欲狂笔谈云神女赋序曰楚襄王与宋玉逰于云梦之浦使玉赋髙唐之事其夜王寝梦与神女遇王异之明日以白玉玉曰其梦若何对曰晡夕之后精神恍惚若有所熹见一妇人状甚竒异玉曰状何如也王曰茂矣美矣诸好备矣盛矣丽矣难测究矣瓌姿玮态不可胜赞王曰若此盛矣试为寡人赋之以文考之所云茂矣至不可胜赞云云皆王之言也宋玉称叹之可也不当却云王曰若此盛矣试为寡人赋之又曰明日以白玉人君与其臣语不当称白又其赋曰他人莫覩玉览其状望余帷而延视兮若流波之将澜若宋玉代王赋之若玉之自言者则不当自云他人莫覩玉览其状既称玉览其状即是宋玉之言也又不知称余者谁也以此考之则其夜王寝梦与神女遇者王字乃玉字耳明日以白玉者以白王也王与玉字悮书之耳前日梦神女者懐王也其夜梦神女者宋玉也襄王无预焉从来枉受其名耳据姚与沈之言则唐人诗倾国倾城汉武帝为云为雨楚襄王云雨无情难管领任他别嫁楚襄王料得也应怜宋玉只因无奈楚襄王今来云雨知何处重上襄王玳瑁筵皆是呓语矣词家能正其讹尽如古乐府作楚懐王而以为不成佳话我不信也漫叟诗话云濠州西有高唐舘俗以为楚之髙唐也阎钦爱题诗曰借问襄王安在哉山川此地胜阳台李和风亦题曰若向此中求荐枕参差笑杀楚襄王盖并其地而悮称之流俗真可笑
　　露葵
　　宋玉讽赋烹露葵之羮
　　吴旦生曰尔雅翼云古者葵称露葵又终葵一名繁露今摘葵必待露解语曰触露不搯葵日中不剪韭各有宜也曹植七启霜蓄露葵潘岳闲居赋緑葵含露皆指此顔氏家训云梁世有葵朗父讳莼遂呼莼菜为露葵此真不渉学之故也如王维诗松下清斋折露葵亦谓是帯露之葵若指莼菜则岂辋川所有哉
　　按鲁颂薄采其茆注云茆鳬葵也叶大如手赤圆而滑江南人谓之莼菜者也马融传云鳬葵叶圆似莼生水中一名水葵此别一种不可引以证露葵唐诗几日相离别门前生稆葵注云稆葵草名余按稆字有义汉武帝纪野谷旅生曰稆米唐书开元十九年扬州奏稆生稻二百一十五顷唐代宗盩厔生稆麦杨升庵云野稻不种而生曰稆刈稻明年复生曰
　　空穴
　　宋玉风赋臣闻于师枳句来巢空穴来风其所托者然则风气殊焉
　　吴旦生曰庄子空阅来风桐乳致巢司马彪注云门户孔空风善从之桐子似乳着其叶而生其叶似箕鸟喜巢其中也一作空门又作空阁谓风自空生今之危阁类然也余以此皆由于穴通为阅而阁又阅之譌书当从空穴谓门户之穴也枳木句曲不若桐乳为工
　　土囊
　　宋玉风赋夫风生于地起于青苹之末侵滛谿谷盛怒于土囊之口
　　吴旦生曰博物志风山之首方髙三百里风穴如电突深三十里春风从此而出荆州记云宜都佷山县山有风穴口大数尺名风井夏则风出冬则风入暑月经之凛然有衣裘想则是土囊大穴也当类此杜子美诗曽宫凭风迥岌嶪土囊口
　　湛方生风赋风母殒而复生按刘欣期交州记云风母出九徳县似猿见人若慙屈颈打杀得风还活又十洲记云炎洲在南海中上有风生兽似豹青色大如狸以铁椎鍜其头数十下乃死张其口向风须防而起岂亦其类耶
　　胥靡
　　贾谊鵩鸟赋傅说胥靡兮乃相武丁
　　吴旦生曰张晏注傅说被刑筑于傅岩武丁以为相余攷楚元王传申公白生谏不听胥靡之师古注云胥相也靡随也聨系使相随而服役之也犹今之役囚徒以鎻聮缀耳然则如传云傅说胥靡又如祢衡罪同胥靡不能发明王之梦自昔相沿皆以为刑人矣西斋诗话云孙仅诗刑人一旦起幽深功业煌煌照古今此乃谬用盖当时有胥靡修筑岩道而说在困约中代之以假其赀是为胥靡佣资也楚辞说操筑于傅岩朱晦翁云傅氏之岩在虞虢之界通道所经涧水壊道常使胥靡刑人筑护此道説贤而隠代胥靡筑以供食也孔安国亦同此说合三家之言谓贤者必不至罹罪耳吴氏禆传蔡氏集传又谓说筑傅岩之野乃是以筑为居犹今言卜筑之意按傅岩在陜州平陆县北宋元丰间于陜建四公堂谓傅公召公姚公温公也
　　按傅说事综稽古语传譌非一如观象赋傅说登天而乗尾注云傅说一星在尾后乗尾在龙驷之间庄子云乗东维骑箕尾而比于列星则是精之上托天文因有此星谬一司马彪庄子音义云傅说生无父母洪氏注楚辞云说一旦忽然从天而下便为成人无少长之渐则是精之下降无端而有此人谬二古赋有云傅说奉中闱之祠注云傅说一星在尾北后河中盖后宫女巫也则是以说之贤乃为后宫祈子而祷祠之谬三郑樵通志云谓之傅说者古有傅母有保母傅而说者谓傅母喜之也偶商之傅说与此同音诸家不审其义则曰傅骑箕尾殊不知箕尾専主后宫之事故有傅说之称焉则是辨说之非骑箕反添出傅母支离之语谬四拾遗记云傅説赁为赭衣防于深岩以自给梦乗云绕日而行汤以玉帛聘为阿衡则是以聘伊尹事而混二十世后之髙宗指以为汤谬五
　　九渊
　　贾谊吊屈原赋袭九渊之神龙兮沕渊潜以自珍吴旦生曰师古注九渊九族之川言至深也按淮南子有九璇之渊许叔重云至深也
　　列子黄帝篇云鲵旋之潘为渊止水之潘为渊流水之潘为渊滥水之潘为渊沃水之潘为渊汍水之潘为渊雍水之潘为渊汧水之潘为渊肥水之潘为渊是为九渊
　　淹迟
　　野客樷书曰孙仲益谓司马相如上林赋盖令尚书给笔札一日而就非二京三都覃十年之思其夸苑囿之大固无荒怪不经之説后世学者往往读之不通防绎师古音义从老先生叩问累数日而后晓焉仆谓相如此赋决非一日所能办者其运思缉工亦巳久矣及是召见因以发挥不然何以不俟上命遽曰请为天子游猎之赋是知此赋已平时制下而非一日仓猝所能为者
　　吴旦生曰汉书枚臯为文疾受诏輙成故所赋者多相如善为文而迟故所作少而善于臯汉武故事云上自作赋初不留思相如造文迟弥时而后成尝谓相如曰以吾之速易子之迟可乎观此则制作淹迟首尾温丽固有愈于疾行无善迹矣闻其作赋时把笔齧之似鱼含毫故曰相如含笔而腐毫未闻有一日而就之説也西京杂记云相如为上林子虚赋意思萧散不复与外事相闗控引天地错综古今忽然如睡跃然而兴防百日而后成即考之本传但云武帝令尚书给笔札乃成赋奏之又岂云一日而就哉焦弱侯云相如游梁时尝着子虚赋为武帝所善寻着天子游猎赋复借子虚三人之词以明天子之意故亦名子虚赋赋中叙上林故一名上林赋其实一也文选截为二篇以前叙齐楚者为子虚赋亡是公听然而笑以下为上林赋谬哉
　　程泰之论上林赋三条其上篇曰亡是公者明无是人也既无此人则凡所赋之语何往不为乌有也知其乌有而以实録之故所向駮碍上林本始皇陿隘先王之宫而大加创治开宫馆二百七十复甬相连而又表南山以为阙立石朐山以为东门其意若曰阙不足为也南山吾阙也门不足立也胊山吾门也此固武帝之所师也所师在是谏无自而入故相如始而置辞包四海而入之苑内夸张飞动意若从谀故扬雄指之为劝也夫既劝之以中帝欲帝将欣欣乐听而后徐徐讽谕以为苑囿之乐有极而宇宙之大无穷则讽或可入也夫讽既不为正谏凡其所劝不容不出于寓言此子虚乌有亡是所以立也其中篇曰左苍梧右西极日出东沼入乎西陂此赋上林所抵也数百里间其能出没日月于东西乎又曰其南则隆冬跃波其北则盛夏含冻信斯言也必缩地南北而始有此读者不思故主文谲谏之义晦于不传耳其曰八水分流则长安实有此水不为寓言然而上林东境极乎宜春下苑即曲江也曲江仅得分浐为派而浐灞合防之地已在宜春之北则其地出上林之外矣然则虽实有之水亦不能确况紫渊丹水欲傅防而强求乎其下篇曰古惟扬雄能知此意故校猎之赋曰御自汧渭经营丰镐此则命其实矣至于出入日月天与地防则闗中岂能办此也又曰虎路三围经百里此则可得而有也至谓正南极海邪界虞渊此又岂闗境所能包络哉雄之意正仿相如讽劝相叅不当执实两赋一意也説者不知出此乃从地望土毛枚举细较是痴人説梦也杨升庵云观庄子魏防将伐齐华子曰有国于蜗之左角者曰触氏有国于右角曰蛮氏相与争地而战伏尸数万逐北旬有五日而后反君曰噫其虚言与东坡云淳于髠一斗亦醉一石亦醉至于州闾之防男女杂坐几于劝矣而何讽之有以吾观之盖自托于放荡之言而可止荒主长夜之饮世未有识其趣者长卿上林之赋意实若此能通庄氏之寓言兼战国之游説而后可得其防也长卿去战国未逺其谈锋与策士相似孔子论五諌曰吾从其讽是或一道也故战国讽谏之妙惟司马相如得之司马上林之防惟扬子校猎得之
　　云梦
　　司马相如子虚赋臣闻楚有七泽尝见其一未覩其余也臣之所见盖特其小小者耳名曰云梦
