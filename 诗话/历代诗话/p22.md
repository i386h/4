<!-- { "loadSidebar": true } -->






　　歴代诗话巻二十
　　谨按巻二十第九页前五行苏轼后赤壁赋今诸刻本皆作梦一道士与前适有孤鹤云云文义贯注无疑旧刻集本作二道士不过工匠写刻之讹读者何难校改即欲从阙疑之义亦不过云二系一之讹一语足以概之乃胡仔輙自以为得间笔诸渔隐丛话妄加议论其谬不值一噱景旭是书全引其文且以读古细心誉之益以见重儓之陋矣









　　钦定四库全书
　　歴代诗话巻二十一
　　归安吴景旭撰
　　丙集下之下
　　赋
　　金粉
　　唐寅六朝金粉赋一顾倾城兮再倾国胡然而帝也胡然天
　　吴旦生曰子畏侨居南都尝宴一通侯家时文士云集即席同赋子畏先成读至此二语侯大称赏余士俱阁笔盖子畏善作情语如自咏云四更中酒半床病三月伤春满镜愁又观灯云沈香连理三珠树结防分行四照花皆极雅丽
　　金鱼
　　王世贞金鱼赋何水族之微淼承金仪之熠艴形表瑞乎帝符色徴縁于灼日冠蹙浪之琼丙抱含书之丹乙鳞奕奕而垂锦沫霏霏而布瑟
　　吴旦生曰屠纬真金鱼品云尝怪金鱼之色相变幻遍考鱼部即山海经异物志亦不载读子虚赋有曰网玳瑁钩紫贝及鱼藻同置五色文鱼因知其色相自来本异而金鱼特总名也余按述异记闗中有金鱼神云周平二年十旬不雨祭天神金鱼跃出而雨降又屈原九歌乗白鼋兮逐文鱼王逸注鲤鱼也或即此种则前此已有之当不始于汉赋抱朴子云丹水有丹鱼夏至十夜伺鱼浮出水有赤光如火博物志云金鱼出功婆塞江脑中有金述异志云晋桓冲游庐山见湖中有赤鳞鱼洛神赋腾文鱼以警乗戴叔伦诗池塘养锦鳞于念东诗跃水朱光溜嘉靖中王元美诗猩红数防媚清泠吴明卿诗水面文鱼作队行
　　帝京景物畧云鱼之种深赤曰金莹白曰银其鱼金贵乎其银周之其鱼银贵乎其金周之而别以管若篐管者鬛下而尾上周其身者也篐者不及鬛周其尾者也鱼病二曰虱曰瘟【痩而白防生虱也治以粪浸新砖投之鳞张如脱者瘟也法以新蓝布擦之】鱼死三吞肥皂水得一死橄榄柤得二死核桃皮水得三死天将雨鱼拍拍出水面水底蒸如热汤也
　　韵语阳秋云潮州精舍寺池有金鲫鱼数年一现故白乐天诗唯有上强精舍寺最堪游处未曽游盖为此也临安六和寺亦有金鲫池苏子美诗沿桥待金鲫竟日为迟留亦以其出有时故竟日待之尔自子美之后四十年东坡始游兹寺尝投饼饵待之乃畧出不食坡谓此鱼难进易退而不妄食宜其夀若此作诗云我识南屏金鲫鱼今亦贵鲫不售鲤余按元马虚中访西湖玉公诗池中金鲫疑龙在归路残云带雨回正指此至崇祯初谭服膺诗士女相呼看金鲫欢尽趣竭饼饵掷乃用东坡六和故实以咏燕都之金鱼池也
　　桯史云今中都有豢鱼者能变鱼以金色鲫为上鲤次之贵游多凿石为池置之檐牖间以供玩或云以阛市洿渠之小红虫饲凡鱼百日皆然初白如银次渐黄久则金矣
　　姓州
　　王世贞登钓台赋夫一介之贱微灵诚感而烛天遂姓其州而貌其山者千五百年
　　吴旦生曰吕太史钓台记云姓是州曰严丘琼台诗云祚终四百已无汉州歴千年尚姓严王季重严滩诗云谁何一男子举州冒其姓自古及今沿习之譌不禁冁然欲笑萤雪樷说有一絶云谁知避讳更严氏滩与州名总悮称余喜此絶为有学识因为晰言之按袁崧后汉书云皇帝讳阳一名庄字子丽于是显宗讳庄悉改庄为严故庄子陵为严子陵卞庄为卞严庄君平为严君平观华阳国志庄遵字君平成都人也然而称君平者每云博览亡不通依老子严周之旨著书十万余言又叙传云贵老严之术老老子也严庄周也其他又以办装为办严治严或以为称人当曰办严自称曰办装不知办严即办装而避庄字并同音之装字亦避耳据此则严州合名庄州严陵滩合名庄陵滩今漫然曰姓其州而不攷之可乎况宣和间方腊冦江浙始改睦州为严州则计其嵗月几何而谓之千五百年乎李西涯寄庄孔旸诗清时例有逃名客见説严陵本姓庄最可证
　　杨升庵云古人避讳改字自有意义明帝讳庄改庄助为严助庄子陵为严子陵以庄与严古同音殷武诗叶音是其证也
　　子陵碣畧云光本姓庄字子陵本新野人避乱防稽范史以为防稽人悮矣其妻梅福季女也胡元瑞云按徐道晖诗梅福神仙者新知是妇翁最明可证老学庵笔记云今人谓具州为甘陵吉州为庐陵常州为毗陵峡州为夷陵皆自其地名也惟严州有名严陵滩严陵乃其姓字滩是钓处若谓之严滩尚可今俗谓之陵殊可笑也
　　熠燿
　　王世贞二鸟赋师名之曰丹鸟而字以熠燿
　　吴旦生曰大戴传萤谓之鸟者重其养也凡有翼者为鸟困学纪闻云豳风熠燿宵行传云熠燿燐也朱子谓熠燿明不定貌宵行虫名如蚕夜行有光如萤其说本董氏而说文引诗熠燿宵行熠盛光也末章云仓庚于飞熠燿其羽其义一也杨升庵云熠燿之训为萤火久矣今疑末章有仓庚于飞熠燿其羽遂以熠燿为明貌而以宵行为萤火固哉其为诗也古人用字有虚有实熠燿之为萤火实也熠燿为仓庚之羽虚也谓仓庚之羽如熠燿之明非谓熠燿即仓庚也今元美赋云字以熠燿其意与升庵同古今注萤火一名耀夜一名景天一名熠燿一名丹良一名燐一名丹鸟一名夜光一名宵烛
　　水母屋瓦
　　屠隆溟海波恬赋水母目虾屋瓦江珧
　　吴旦生曰郭璞江赋注水母俗名海舌食物本草云水母即海靼靼音涉今人以蜇字当之讹也类编云水母名曰防形如覆笠以虾为目虾动防沈盖常有虾依之以众为目虾见人则惊此物亦随之而没故云目虾越絶书云海镜蟹为腹水母虾为目苏子由诗去住由人真水母箪瓢粗足似山雌
　　岭表録异云南中旧呼为蚶子顷因卢钧尚书作镇遂改为瓦屋子以其殻上有棱如瓦垅故名焉海物异名记云天脔瓦垅蚶子也南州志賛云海蛤魁陆瓦垅鑛殻外眉内渠形质浑朴注云眉髙为眉渠疏为渠


　　歴代诗话巻二十一
　　钦定四库全书
　　歴代诗话巻二十二
　　归安吴景旭撰
　　丁集上之上
　　古乐府
　　富媪
　　郊祀歌云后土富媪昭明三光
　　吴旦生曰张晏注坤为母故称媪郊祀歌别章又云惟泰元尊媪神蕃厘注泰元天也媪神地也杨升庵谓气曰煦体曰妪天以气煦之地以形妪之后土富媪亦此义凡此皆地作媪矣余观吴斗南谓媪当作煴按贾谊新书云德渥泽洽调和大畅则天清彻地富煴物时熟是知汉时之语意
　　籋
　　天马歌云精权奇籋浮云
　　吴旦生曰籋古蹑字言天马上蹑浮云也陇上歌云陇上壮士有陈安防骢文马铢锻鞍按防亦古蹑字苏东坡次韵赵伯充画马云十驾均一至何事籋云风元厚之诗仙骥籋云穿仗下
　　象载
　　汉郊祀歌象载瑜白集西
　　吴旦生曰容斋三笔谓象载瑜章曰象载瑜白集西顔师古云象载象舆也山出象舆瑞应车也赤蛟章曰象舆轙即此也而景星章曰象载昭庭师古云象谓悬象也悬象秘事昭显于庭也二字同出一处而自为两说按乐章词意正指瑞应车言昭列于庭下耳三刘汉释之说亦得之而谓白集西为西雍之麟此则不然盖歌诗凡十九章皆书其名于后象载瑜前一行云行幸雍获白麟作自为前篇朝陇首览西垠之章不应又于下篇赘出之也余观乐府原题云汉武帝郊祀之歌十九章朝陇首十七注元狩元年行幸雍获白麟作象载瑜十八注太始元年行幸东海获赤马作据此则容斋之言益信
　　房中
　　刘元成语録曰西汉乐章可齐三代旧见汉礼乐志房中乐十七章格韵髙严规模简古骎骎乎商周之颂噫异哉此髙帝一时佐命功臣下至叔孙通辈皆不能为此歌寻推其原乃唐山夫人所作服防曰髙帝姬也韦昭云唐山姓也汉初乃有此人縦使竹竿载驰方之陋矣
　　吴旦生曰王弇州谓唐山夫人雅歌之流调短弱未舒耳余以短弱未舒非所以论乐章乐章类多质奥但房中乐亦自成汉初絶调耳至谓贤于竹竿载驰不又拟之失伦乎按乐府原题云房中乐者妇人祷祠于房中也故宫中用之髙祖好楚声故房中乐楚声也孝惠二年使乐府令夏侯寛备其箫管更名曰安世乐困学纪闻云周有房中之乐燕礼注谓歌周南召南之诗汉安世房中乐唐山夫人所作魏缪袭谓安世歌神来燕享永受厥福无有二南后妃风化天下之言谓房中为后妃之歌恐失其意通典平调清调瑟调皆周房中之遗声
　　秋
　　安世房中歌云飞龙秋游上天
　　吴旦生曰汉书苏林注云秋飞貌顔师古注云庄子有秋驾之法者亦言驾马腾骧秋秋然也








　　歴代诗话巻二十二
　　钦定四库全书
　　歴代诗话巻二十三
　　归安吴景旭撰
　　丁集上之下
　　古乐府
　　声辞
　　杨升庵曰汉铙歌十八曲古今乐録谓其声辞相杂不复可分是也大字是辞细字是声声辞合写故致然尔此说卓矣近世有好奇者拟之韵取不协字用难训亦好古之弊胡元瑞曰铙歌声文相乱处诚有之然如妃呼豨收中吾之类亦不多见其他句字嵲屼自是一时体格如此观缪袭韦昭所拟其时去汉不逺其体格大率相同即汉人本词可知
　　吴旦生曰汉时有鼓吹曲而短箫铙歌其一章耳诸曲调皆有声有辞故声辞合写此不易之论也按铙歌之妃呼豨收中吾与他曲之羊吾夷伊那何之类乃迟其声以送之耳夫被于歌声而又谱以辞者殆所谓声依永也后人拟之縦循厥本旨酷肖体裁而难协于律终是永依声矣况复辞乖其旨背离寖失耶沈休文云乐人以音声相传词诂不复可解正谓声辞相杂而胡元瑞以嵲屼为体格非深于乐府者尤笑王弇州谓铙歌十八中有难解及迫诘屈曲者如丝如鱼乎悲矣尧羊蜚従王孙行之类或有缺文断简其误处既不能晓佳处又不能识直以为不足观曽解人而作是语也
　　陆文裕公曰郑渔仲谓乐以诗为本诗以声为用又谓古之诗今之词曲也若不能歌之但能诵其文而说其义可乎世儒义理之说日胜而声歌之学日微马贵与则谓义理布在方册声则湮没无闻其言皆有见而朱文公亦谓声气之和有不可得闻者此读诗之所以难也夫乐之义理诗词是也声歌犹后世之腔调也两者俱诣乃为大成渔仲又谓乐之失自汉武始盖言亡其声耳汉世乐府如朱鹭君马黄雉子斑等曲其辞皆存而不可读想当时自有节拍短长髙下故可合于律吕后来拟作者但咏其名物词虽有伦恐非乐府之全也且唐世之乐章即今之律诗而李太白立进清平调与王维之阳闗曲于今皆在不知何以被之索宋之小词今人亦不能歌矣今人能歌元曲南北词皆有腔拍如月儿髙黄莺儿之类亦有律吕可按一入于耳即能辨之恐后世一失其声亦但咏月咏莺而巳此乐之所以难也
　　朱鹭
　　乐府原题曰鹭惟白色汉有朱鹭之祥因而为诗梁元帝放生碑云夜梦终见取于宋王朱鹭晨飞尚张罗于汉后谓此也乐府解题曰此盖因饰皷以鹭而名曲焉
　　吴旦生曰朱鹭者据乐志建皷殷所作栖鹭于其上取其声扬或云鹭者皷之精故吴王启地门以厌越越为雷门击大皷于下而地门闻焉后移皷建康之端门有双鹭出皷而飞乎云末或云诗振振鹭鹭于飞皷咽咽古之君子悲周之衰颂声息饰鼓以存鹭然此皆言鹭鸟也至宋何承天作朱路篇云朱路扬和鸾翠盖耀金华直称为路车与汉曲异矣
