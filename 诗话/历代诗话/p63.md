<!-- { "loadSidebar": true } -->
　　吴旦生曰唐六典外牧岁进良马印以三花飞鳯之字东坡笔记言李将军思训作明皇摘图嘉陵山川帝乘赤骠起三騣与诸王嫔御十数骑出飞仙岭下初见平陆马皆惊而帝马见小桥不进不知三騣谓何今见岑参有赤骠马歌云赤髯胡雏金剪刀平时剪出三騣高乃知唐御马多剪治而三騣其饰也复斋澷录乃引杨巨源观打毬诗玉勒回时露赤汗花騣分处拂红缨严维作勅赐寜王马诗镜防黄金眼花开白雪騣又见名画录言开元天宝世尚轻肥多爱三花饰马郭若虚藏韩干画贵戚阅马图中有三花马苏大叅家有韩干画三花御马晏元献家有虢国出行图亦画三花马盖三花者剪騣为三辫耳杨升庵云唐诗朝骑五花马又五花马千金裘杜诗萧萧十里马个个五花文隋丹元子步天歌五个花文以马鬛剪为五花或三花皆象天文也
　　格是
　　白乐天诗如今格是头成雪弹到天明亦任君
　　吴旦生曰格隔二字同义委巷丛谈云言已是如此曰隔是元微之诗隔是身如梦频来不为名
　　凿落琵琶
　　白乐天诗银含凿落盏金屑琵琶槽
　　吴旦生曰韩退之诗酡顔倾凿落按海录碎事云苍梧令金佐尧从贼被黥面尝自称金凿络湘楚人以盏斚中镌镂金渡者为金凿络又乐天送春词银不洛从君劝不洛酒器也意落络洛古字通用
　　张祜琵琶诗金屑檀槽玉腕明按说文长笺琵琶本作擘【博戹切防也】【博下切击也】唐人多以琵作必音读如云四弦不似琵琶声断肠犹系琵琶弦忽闻水上琵琶声之类是也杨亷夫诗东山宴上琵琶骨自注琵音弼乐天句当如此读
　　古今乐录云琵琶出于弦鞉杜挚以为秦末苦长城之役百姓弦鞉而鼓之又贞观中裴洛儿弹琵琶始废拨用手今所谓搊琵琶是也【席上腐谈云王昭君琵琶坏重造而其形小昭君笑曰浑不似今讹为胡拨四即元史以为火不思亦讹】
　　天地
　　韵语阳秋曰孟郊诗食荠肠亦苦强歌声无欢出门即有碍谁谓天地寛许浑诗万里碧波鱼恋钓九重青汉鹤愁笼皆是穷蹙之诗白乐天诗无事日月长不覊天地濶与二子殆霄壤矣
　　吴旦生曰同一天地也乐天以不覊便道濶东野以有碍便不道寛可见诗人胸次随其所发即有天地陈无已诗天地岂不寛妾身自不容更得风防泊宅编云韩退之多悲诗三百六十首哭泣者三十首白乐天多乐诗二千八百首饮酒者九百首
　　檠
　　白乐天诗鐡檠移灯背
　　吴旦生曰乐天自注檠去声唐彦谦雨诗灯檠昬鱼目薰炉咽麝脐李义山诗九枝灯檠夜珠圆韩退之诗墙角君看短檠弃皆去声按集韵檠渠映切注云有足似几物也诸诗作去声用本此
　　黄氏笔记云檠者定弓体之器周礼弓人注音景汉书苏武注又音巨京反东坡诗大弨一弛何縁彀已觉翻翻不受檠陆放翁云檠作平声押用汉注也
　　暖温暾
　　白乐天诗池水暖温暾
　　吴旦生曰辍耕录南人方言曰温暾者乃怀暖也致虚杂爼云今人以人性不爽利者曰温暾汤言不冷不热也乐天惯以俗语入诗王建亦云新晴草色暖温暾
　　下马陵
　　杨升庵曰白乐天诗自言本是京城女家在虾蟇陵下住虾蟇陵在长安谢良辅诗取酒虾蟇陵下家家守岁传巵齐已诗翠楼春酒虾蟇陵长安少年皆共矜吴旦生曰国史补谓董仲舒墓门人过必下马以故号下马陵而语讹为虾蟇陵白公诗亦狥俗之过奈何升庵又举他诗以证之耶东坡诗只鸡敢防乔公语下马聊寻董相坟又谢徐朝奉启云过而下马空瞻董相之陵元遗山诗千年荆棘龟趺在防有人寻下马陵黄晋卿诗时有北人来下马不知秦树几啼鹃
　　服章
　　容斋随笔曰唐人重服章故子美有银章付老翁朱绂负生平扶病垂朱绂之句乐天诗言银绯处最多七言如大抵着绯宜老大一片绯衫何足道闇淡绯衫称我身酒典绯花旧赐袍假着绯袍君莫笑腰间红绶系未穏朱绂仙郎白雪歌腰佩银龟朱两轮便留朱绂还铃阁映我绯衫浑不见白头犹未着绯衫绯袍着了好归田银鱼金带绕腰光银章暂假为专城新授铜符未着绯徒使花袍红似火似挂绯袍衣架上五言如未换银青绶惟添雪白鬓笑我青袍故饶君茜绶新老逼教垂白官科遣着绯那知垂白日始是着绯年晚遇何足言白髪映朱绂至于形容衣鱼之句如鱼缀白金随步跃鹄衔红绶绕身飞
　　吴旦生曰二仪实录隋炀帝诏牛洪等造章服差等三四品紫五品朱六品以下绿官吏青庻人白商皂服色之分疑自此始唐马周传云三品紫四五品朱六七品绿八九品青余按秦时光禄勲有中大夫汉武帝命光禄大夫皆银章青绶魏晋以来有左右光禄大夫光禄三大夫皆银章青绶谓之银青光禄大夫诏加金章紫绶谓之金紫光禄大夫则章服之别汉晋已然非始于隋唐而唐人特重之往往形于诗篇耳
　　西清诗话云唐制百官服色不视职事官而视其阶官之品与今制特异乐天为中书舍人知制诰宗简为京兆少尹官皆六品故犹着绯其诗所谓鳯阁舎人京兆尹白头犹未着绯衫南宫启请无消息朝散何时复入衘是也后与元微之同制加朝散大夫始登五品其诗曰命服虽同黄纸上官班不共紫微前青衫脱早差三日白髪生迟校九年中书舎人虽正五品必待加朝散而后易绯此知其不系于职事官也前辈记张嘉贞为中书令着绯傅游艺为相着缘盖以此也唐借服色皆并鱼假之乐天自江州司马除忠州刺史有谢裴常侍赠袍鱼袋诗鱼缀白金随步跃鹘衘瑞草绕腰飞其后除尚书郎后有脱刺史绯诗便留朱绂还铃阁却着青袍待玉除无奈娇痴三歳女绕腰啼哭觅银鱼此与今制特异也其特赐者疑亦不相越唐书载牛丛为睦州刺史赐金紫辞曰臣今衣刺史所假绯即赐紫为越等乃赐银绯野客丛书又云唐制服色不视职事官而视阶官之品至朝散大夫方换五品服色衣银绯封赠荫子未至朝散虽职事官高未许易服色封赠之制虽宰相只许封一代其封二代非特恩不可光禄大夫许门设棨防吏三十考转银青此其大略也观白乐天为中书舎人知制诰简为京兆尹官皆六品尚犹着绿其诗所谓鳯阁舎人京兆尹白头犹未脱青衫南宫启请无多日朝散何时复入衘刘梦得贺给事加五品诗曰入舎郎官换绿衣元微之作武儒衡陞朝散大夫制曰今由是级则服色骤加诚足贵矣乐天授朝散大夫制曰荫子封妻岂惟腰白金而已权德舆罢相为检校尚书兴元节度使改葬其父因表纳检校尚书请回赠祖官不许纳官特赠祖倕礼部郎中吕温代郑相公谢防十二枝表曰吏考三十始秩银青战勲十二乃号柱国
　　板舆
　　白乐天诗朱旛四从板舆行
　　吴旦生曰潘安仁闲居赋太夫人初御板舆升轻轩注云板舆一名步舆方四尺素木为之自乐天引用世遂以板舆为奉母故事然按当时三公告老许以板舆上殿如传只者又梁韦睿以板舆自载督厉众军则非耑以奉母
　　池鱼
　　清波杂志曰张无尽作一表云鲁酒薄而邯郸围城门火而池鱼祸上句出庄子下句不知所出以意推之当是城门失火以池水救之池竭而鱼死也广韵池字韵注云池水沼也古有姓池名仲鱼者城门失火烧死白乐天诗火发城头鱼水里救火竭池鱼失水初不主姓名之说然广韵当有所据
　　吴旦生曰古语有云楚国亡猿祸延林木城门失火殃及池鱼通鉴正史具载之非委巷媟语也如池鱼为姓名岂又有姓林名木者耶乐天诗正得语意而张表下句谓即出古语可
　　牡丹
　　酉阳杂爼曰牡丹前史中无说处惟谢康乐集中言竹间水际多牡丹成式检隋朝种植法七十巻中初不记说牡丹则知隋朝花药中所无也开元末裴士淹为郎官奉使幽冀回至汾州众香寺得白牡丹一窠植于长兴私第天宝中为都下所赏至德中马仆射鎭太原又得红紫二色者移于城中元和初犹少今与戎葵角多少矣
　　吴旦生曰欧阳永叔陆农师李石皆言牡丹初不载文字自则天后始盛自余观之康乐既言永嘉多牡丹嘉话录谓北齐杨子华有画牡丹处极分明又神农本草云一名鹿韭一名防姑广雅云白牡丹也则何云不载文字自唐始闻哉按海记云炀帝辟西苑易州进二十相牡丹有頳红鞓红飞来红袁家红醉妃红云红天外红一拂黄软条黄延安黄先春红颤风娇等名则何云隋朝花药中所无哉然一牡丹也据白乐天诗共道牡丹时相随买花去一丛深色花十户中人赋白廷翰唐蒙求韩令牡丹注云元和中京师贵防尚牡丹一本直数万而栁浑诗近来无奈牡丹何数十千钱买一窠今朝始得分明见也共戎葵不校多以贞元中牡丹多耳是何贵贱之不同也据蜀徐延琼闻秦州董成村僧院红牡丹一株使人取掘自秦州至成都三千余里歴九折七盘望云九井大小漫天悬险之路方至焉而韩滉私第有白牡丹遽命斸去曰岂效儿女耶是何栽覆之不同也据徐凝题杭州开元寺牡丹诗虚生芍药徒劳妬羞杀玫瑰不敢开而炙毂子诗牡丹妖艳乱人心一国如狂不惜金曷若东园桃与李果成无语自成阴是何毁誉之不同也据李正封诗天香夜染衣国色朝酣酒时杨妃侍上曰籹台前宜饮以一紫金盏酒则正封之诗见矣而刘梦得看牡丹诗今日花前饮甘心醉几杯但愁花有语不为老人开苏子由云此诗感慨是何乐悲之不同也通志云牡丹初无名依芍药得名故其初曰木芍药亦如木芙蓉之依芙蓉以为名也而后此种类既繁称名各异马虚中诗牙牌分牓牡丹名是何质文之不同也
　　开八袠
　　白乐天诗行开第八袠可谓尽天年
　　吴旦生曰注七十以上为开第八袠盖以十年为一袠故乐天又云已开第七袠屈指几多人此年六十三元日诗也
　　芥隐笔记云礼年八十曰有秩故以八十为八袠又道家流用此语乐天屡用之余按礼记八十月告存郑注云每月致膳九十日有秩郑注云秩常也日有常膳则知笔记为未审矣如陆放翁诗年开九秩尚不死坐对一编殊未餍此年八十三以后所作其用古始确
　　自叙
　　白乐天诗自怜郡姓为儒少岂料词塲中第频桂折一枝先许我杨穿三箭尽惊人
　　吴旦生曰乐天自作墓志以白起为祖故言郡姓儒少也与弟敏中行简三人相继皆中第故言三箭惊人也
　　避暑録话云世以登科为折桂此谓却诜对防东堂自云桂林一枝也自唐以来用之温庭筠诗犹喜故人新折桂其后以月中有桂故又谓之月桂而月中又言有蟾故又改桂为蟾以登科为登蟾宫用却诜事固可笑而展转相讹复尔
　　芰
　　白乐天诗荷芰绿参差新秋水满池
　　吴旦生曰芰菱也言荷与菱两物也杜牧之晚晴赋忽引舟于深湾覩八九之红芰是悮以芰为荷东坡诗绿芰红莲画舸浮乃分别言之按酉阳杂爼云四角三角为芰两角为菱应劭作蔆司马相如作老学庵笔记云今人谓巻荷为伎荷伎立也巻荷出水面亭亭植立故谓之伎荷或作芰非是
