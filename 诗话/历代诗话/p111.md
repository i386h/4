<!-- { "loadSidebar": true } -->
　　戏瑕云竹名龙钟而唐诗双袖龙钟泪不干则直以貌老人衰相矣然竹实有名龙钟者罗浮山第三十一岭半是巨竹皆七八围长一二丈谓之龙钟竹余按杜子美寄髙适岑参诗何太龙钟极于今出处妨薛苍舒注云龙钟竹名谓其年老如竹之枝叶摇曳不自禁持取此义也殊不知南越志与罗浮山记所载龙钟竹乃是希世之异物马融长笛赋惟笼籦之竒生于终南之隂崕是也安得以年老取义注杜耶后人反援为故实而伯敬不攷亦漫作此句【缃素杂记云古语有二声合为一字者如不可为叵何不为盍从西域二合之音切字之元也龙钟潦倒正二合之音龙钟切癃字潦倒切老字欲言癃欲言老即以龙钟潦倒言之】
　　伯敬诗清迥自异全用欧九飞盖桥翫月笔法与谭友夏选古唐诗归一时翕然称之其后訾者日起吴逸一云读诗归知钟谭善索隐每取奇于句字之间至于全章主意却不理防宜不能服大匠心也此论切中其弊
　　利玛窦
　　谭友夏过利西泰墓云私将礼乐攻人短别有聪明用物残
　　吴旦生曰万厯辛已大西洋奉耶苏教者利玛窦自欧罗巴国航海九万里入中土始到肇庆刘司宪持其贡表上闻所贡耶苏像万国图自鸣钟铁丝琴等上启视嘉叹命给廪赐第宣武门内建天主堂供耶苏像其上按耶苏释略云耶苏译言捄世者尊主陡斯降生后之名也陡斯造天地万物无始终形际因人始亚当以阿袜言不奉陡斯陡斯降世拔诸罪过人汉哀帝二年庚申诞于如徳亚国童女玛利亚身而以耶苏称居世三十三年般雀比刺多以国法死之死三日生生三日升去死者明人也复生而升者明天也越庚戌玛窦卒诏以陪臣礼葬阜成门外二里嘉兴观之右
　　白小
　　谭友夏诗夕烟河上黄茅屋秋雨桥边白小鱼
　　吴旦生曰老杜白小诗白小羣分命天然二寸鱼细微霑水族风俗当园蔬友夏评云形容细鱼贱而多妙絶葢老杜咏物之工髙出千古友夏深所矜赏因以入咏韵语阳秋言白小与菜无异岂复有厚味哉故白乐天亦有下饭腥咸白小鱼之句鱼始二寸已就烹鱼之穷也寒士又从而食之其穷抑甚又陆放翁诗羮釡帯鳞烹白小蓬门和蔓系黄团
　　山史
　　陈伸醇诗花枝送客蛙催鼓竹籁喧林鸟报更
　　吴旦生曰仲醇自言山鸟每至五更喧起五次谓之报更葢山中真率漏声也尝居小昆山下适闻庭蛙请以节饮因题此聨可为山史实録余按小昆山二陆读书处仲醇筑台其隂以栖隐焉少与董宰齐名侍御某督学至华亭两人各自许第一已而掲名宰首仲醇在次遂裂儒衣冠焚之决计肥遯时年二十有九自是名倾海内有山中宰相之目荐剡上闻累辟不起四方造请其庐乞片札以引重者几于在陆满车在水满舟矣即下肆之一芒屩一粉餈无不曰此眉公鞋眉公饼云
　　陈朩叔赠眉公诗金马有星仍字隠玉璜虽梦不能臣潘朩公极赏此二语余弱冠晤眉翁于南屏山寺盘桓竟日因以诗投赠云仙家十赉陶景战国一人鲁仲连翁谢不敢当
　　宣庙器
　　张士昌观宣炉歌云吁嗟乎此炉不可状南铸北铸徒多様曰除兽面象鼻与分裆防耳鱼耳斯为上又倪天枢宣磁謡云灿然者磁识宣皇当年盛时陶器良饶土凝雪骨薄刚如水泑光火则降又金声观宣庙漆器歌云人工化工二俱有百年收藏长在手奴驱倭漆兄剔红请为宣皇记考工
　　吴旦生曰器首宣庙之铜宣铜炉其首炉之制有辨焉色有辨焉欵有辨焉制所取宜书室登几案入赏鉴则莫若彛乳炉之口径三寸者【其制百折彛炉乳炉防耳鱼耳蜒蚰耳薰冠象鼻兽面石榴足橘囊香奁花素方圆鼎等上也角端象头鬲判官耳鸡腿脚扁炉翻环六棱四方直脚炉漏空桶炉竹节分裆索耳等下也钉耳补欵者伪也】色种种面色二防茶色汞浸擦薰洗为之【有栗色有藏经纸有褐色有棠梨有茄皮】鏒金色金泥涂炙成之【有赤金霞片】覆手色二鸡皮纹色火气乆而成者迹如鸡皮拂之实无迹也青緑硃斑色未经火气乆而成也欵亦制辨色辨之【隂印阳文真书大明宣德年制字完整地光泽与炉色等非经雕错者】近有北铸【以施家名】有苏铸【以甘家名】有南铸【以甘家名】每以伪得真售然制即可伪也欵即可伪也色终不可为伪宣炉色黯然奇光在里审视如肤肉内色蕴火爇之彩烂善变伪者外光夺目内质理疏槁然矣传宣庙时内佛殿灾金银铜像浑而液因用铸器非也宣庙欲铸炉问工铜何法炼而佳工奏炼至六则现殊光宝色异恒铜矣上曰炼十二乃铸也先是永乐间铸烧斑彛【耳多寛索腹多分裆】后是景泰成化间铸狮头彛【厚赤金作云鸟片帖铸之欵用药烧景泰年制等字】质色制欵无如宣炉者其他宣器质色如炉也而入赏鉴则亚之次窰器古曰柴汝官哥均定在今则永宣成正嘉万官窰其时饶土入地未恶其土骨紫白料法泑药水法底足火法花青画彩法雅既入古致又尽今故悬日无多而购市重直传世永宝焉永窰之压手杯传用可乆价直甚髙【坦口折腰沙足滑底外深青花内双狮毬毬内篆书永乐年制细如粒米鸳鸯心次之花心次之】近者仿之以蠢厚约略形似耳宣窰之红鱼杯【末西红宝石涂鱼形泑内烧出泑上宝红凸起紫黑者火候失也】青花茶杯【画龙松梅】酒杯【画人物海兽】硃砂小壶大碗【色红鲜白锁口】竹节卤壶小壶匾礶【皆罩葢者】炉瓶盘碟敞口花尊蜜渍桶礶【多五采者】白坛琖【心有坛字】暗花白茶琖【瓮肚釡底绵足里有龙鳯暗花底有大明宣徳年制暗欵】坐墩等【有漏花填彩有实花填彩皆深青地有蓝地填彩有白地青花有氷裂纹】器式缋事皆发古未有而橘皮纹起隠隠然他则水注【五采桃注石榴注彩色双注双鸳注鵞注】笔洗【鱼藻洗葵瓣洗磬口洗螭洗】两台灯檠雀食礶蟋蟀盆等成窰之葡萄杯【五彩敞口匾肚】草虫可口子母鸡劝杯人物莲子酒琖草虫小琖青花酒琖【薄才如纸】齐筯小碟香盒小礶【皆五采者】嘉窰之青花五彩二窰制器悉备有小白瓯亦曰坛琖【醮坛用器内书茶酒枣汤姜汤等字】三色鱼匾琖【磬口馒心圆足】红铅小花合子等【大如钱有青花有红花】葢永尚厚成尚薄宣青尚淡嘉青尚浓成青未若宣青苏浡泥青也宣彩未若成彩浅深入画也嘉万之囬青特为幽菁隆窰之春宫不入鉴藏是其别已其同者汁水莹厚如堆脂汁中椶眼有若蟹爪也质料腻实不易茅蔑也磨弄嵗深火色退净也今市所争购多当年不中御用者其有龙纹五爪不落民间或碾去一爪而亦市之次漆器古犀毗剔红戗金攅犀螺钿市时时有而今则剔红填漆倭漆三者剔红宋多金银为素今锡朩为胎永乐中则果园厰制【合盘匣不一合有蔗段蒸饼河西三撞两撞等式盘有圆方长八角縧环四角牡丹瓣等式匣有长方四方二撞三撞四式】其法朱漆三十六次镂以细锦底漆黒光【针刻大明永乐年制字】以比元作者【张成杨茂】剑环香草之式似为过之宣徳中制同永乐而特红鲜【底用刀刻大明宣徳年制填以金屑】伪造者用矾朱或灰团起外硃漆二层曰罩红也填漆刻成花鸟彩填稠漆磨平如画乆逾新也倭漆胎轻漆滑铅钤口金银片漆中金屑灿灿如飞金无少浑暗【有圆三五七九子合有方四六九子匣其小合匣重止三分有三撞合有粉扇笔等匣有木铫有角盥】中土尽其技者称蒋制倭漆与潘制倭铜焉正统中杨埙之描漆汪家之彩漆【设色如画用粉入漆乆乃如雪或曰真珠粉也】隆庆中方信川之堆漆螺蜔黄平沙之剔红人物精采刀法圆滑云南雕法虽细用漆不坚刀不藏锋棱不磨熟矣次纸墨纸不如旧墨不如新宣纸至薄能坚至厚能腻笺色古光文藻精细有贡笺有绵料【式如榜纸大小方幅可掲至三四张边有宣徳五年造素馨纸印】后则有白笺【坚厚如板两面砑光如玉】有洒金笺有洒金五色粉笺有金花五色笺有五色大帘纸有磁青纸【坚韧如段素可用书泥金字】有蓝纸【薄不能佳】外则有薛涛蜀笺镜面髙丽笺松江谭笺新安仿宋藏经笺等墨欲黑古墨色光如漆浓不湮沁淡不脱神今其法不可得时御用内墨则宣庙之龙鳯大定【青填金填大明宣徳年制字别有朱蓝紫緑等定】外则国初之查文通龙忠迪【碧天龙气水晶宫二种】方正【牛舌墨】苏眉阳【卧蚕小墨】嘉万之罗小华【小道士等】汪中山【太极十种香太守四种客卿四种松滋侯四种】邵格之方于鲁【青麟髓等其子子封曰羲苍篆】程君房【元灵气等方程墨各有谱】今之潘嘉客【紫极龙光】潘方凯【开天容】吴名望【紫金霜】吴去尘【不可磨未曾有等】而市品价尤重者始方罗中方程今两吴也其为质轻烟细易松以桐易桐以脂烟百两油三石今五石矣茜染独草今用剖矣若遂能取巨胜油烟徐铉李廷珪何足殊异哉见帝京景物畧
　　雌甲
　　申维烈赠曾弗人同庚诗雌甲幸同予共汝
　　呉旦生曰谐噱録裴晋公在相位有人寄槐瘿一枚欲削为枕郎中庾威捧翫良乆曰此是雌树生者恐不堪用裴曰郎中甲子多少庾曰某与令公同是甲辰生公笑曰郎中便是雌甲辰【范石湖云夏月值甲子日雨以妨农为忧老农云喜遇双日是雌甲子虽雨无妨因考嵗时杂占注云甲子值只日多验双日少验古诗云老尚夸雌甲狂宁作散仙盖古人原有雌雄之説】
　　廿年
　　申维烈诗廿年风雨隔胡牀
　　吴旦生曰入声十四缉韵中载廿字诗家徃徃用二十作廿葢古文省便字也按説文廿人汁切二十并也卉苏沓切三十并也卌先立反四十并也玉篇廿如拾切卉先阖切【广韵二十七合中音趿二十八盍又收】卌先入切容斋随笔云秦始皇凡刻石颂徳之辞皆四字一句泰山辞曰皇帝临位二十有六年琅琊台颂曰维二十六年皇帝作始之罘颂曰维二十九年时在中春东观颂曰维二十九年皇帝春逰防稽颂曰徳惠脩长三十有七年此史记所载每称年者辄五字一句尝得泰山辞石本乃书为廿有六年想其余皆如是而太史公悮易之或后人传写之讹耳其实四字句也余观国语云行玉廿谷正作此字顔之推稽圣赋中山何伙有子百廿
　　犊鼻
　　尹子求登华山诗脱却深衣宜犊鼻攀来絶壁是猿身吴旦生曰司马相如传身自着犊鼻裈涤器市中师古注即今之衳【之容反】也形似犊鼻故名余按明堂图人身两膝以下有穴名犊鼻西溪樷语云膝上二寸为犊鼻穴葢言裈之短仅至于此也戚南山歌短布单衣适至骭老杜同谷歌短衣数挽不掩胫亦同此意则顔师古韦昭之注皆悮留青日札云以三尺布为之形如牛鼻葢前后各一幅中裁两尖裆交辏即今之牛头孑裈一名梢子乃为农夫田衣而士人无复服之者此説俚甚
　　顔侠客
　　茅止生咏顔侠客诗侠香不得狂飚飏犹是吴趋一酒人
