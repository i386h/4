<!-- { "loadSidebar": true } -->
　　故人已分收君骨七尺何缘脱九关 【 兀突】 廷尉纵严无死法主恩原厚得生还 【 温厚有体】 转因世乱身难隐自此名高不易闲济事始怑陈太学。青磷犹照史书间

　　△陈焯

　　过朱云子半塘寓斋论诗有作
　　题元佑党碑

　　○过朱云子半塘寓斋论诗有作

　　朱氏村南旧草青。少微影动出文星中吴横笛歌成癖。绝越无弦调亦灵。折角他年山鹿惧。引商静夜渴狐听。三塘古塔飞鹦鹉购得奇书设二亭。

　　○题元佑党碑

　　惠朗持蔡元常所书党人石刻。索题于予。予读之为诸君子幸也。向令京不善书。必无书者则身在正类而名湮灭不传于后岂少哉曾布固引京自重者。乃亦得与三党并称何也。京不德布。遂铭其名将欲借布以示公耶嗟乎小人用心固微矣
　　歌哭参差雒蜀情。三重壁垒半门生石痕尚渍安民泪笔法空传君子名但恨南丰同绿字致令北寺乱清评持锤直待宣和电击碎黄昏岂圣明 【 上感雷变。使人阴碎其碑。亦晚矣。】

　　△方其义

　　赠程九屏宪副

　　○赠程九屏宪副

　　弱冠都亭别座隅每披东绢见珊瑚龚麟蚤卜宫中书。屃屃今生壁上图。宝箧人投新薜荔。金山客采旧蘼芜。扁舟远载行吟者笔染青油自不枯

　　△顾梦游

　　登狼山

　　○登狼山

　　兹山特以水生奇极目迷茫混两仪南际点青无对岸东连一气是诸夷高峰塔语潜蛟立绝壑风鸣介马驰谁使暴帆惊酒盏楼船新有誓师期

　　△金堡

　　以河工参革

　　○以河工参革

　　凉风引袂雨方酸夕捧严纶灯影寒岂是欲加元有罪不堪再削已无官朝廷大事图名易天地微生救过难闲把南华读秋水数声惊浪拍沙滩

　　△程邃

　　再和如须

　　○再和如须

　　朔鸟翔鸣夜拂林警时成论不堪深生郊戎马钲鼙日动地风雷羽镝音。奏赋上林京雒客狂歌中夕别离心关梁击榜寒流曲。倚酒同为浩浩吟。

　　△卜舜年

　　冬日诸姬讲猎
　　寄李孟荣

　　○冬日诸姬讲猎

　　狐领雕弓众媚娘碧蹄登降历邨庄空林奏矢落高鸟古社闻锣出野獐采幛犒觞和热酪锦靴回镫闪残阳流歌跃入梅花脱马升堂澹晚妆

　　○寄李孟荣

　　山斋瞑矣听雨眠羣叶飕飕如繁弦独抚瘠躬觉有冷缅怀诸友惟汝贤流俗最暗同长夜我文之高出苍天忽逢汝到不谓梦烧烛竟话西窓前。

　　△魏学洢

　　送唐污父入四安山

　　○送唐污父入四安山

　　污父先生久作邻未知污父是何人 【 起异】 茶垆时畜长生火药里常随不病身短袴独锄三尺圃。角巾留挂十年尘。刺船忽向千峰去何处烟波着钓纶

　　△潘一桂

　　渡淮寄李沮修
　　采石

　　○渡淮寄李沮修

　　一辞明月绿萝滦独向平原浅艹间别子几番今有泪渡淮三日不逢山人随征敛荒春事风促兵戈冷抱关。开箧读君临别句。情来如水不能删。
　　胸臆流出。情事自肰。不假粉饰。而气蕴特厚。

　　○采石

　　丹岩千仞束犇流万里长江一曲收。王气郁葱回建业。天门锁钥控神州。鲛人夜出风低草龙女春还雨入楼踪迹百年成独笑浪华声里一归舟

　　△周永年

　　观陆文定公丙舍
　　赋得盈盈楼上女
　　华山讲堂还闻公
　　尹子求贻笻竹杖
　　中峰礼教授和尚畵像讫听汰如法师讲华严玄谭晚宿扃公楼上

　　○观陆文定公丙舍

　　寿考君王肃与神。始终此际有元臣。期颐才弃人间世。应现仍归自在身。二十一科看后进。百千三昧见天真。白苏有子无迁谪。方得随公作后尘。
　　櫽括老到。非小家可办。便不须更读年谱。

　　○赋得盈盈楼上女

　　玉梯朱槛晓光腾十二台当第几层。理发无由临水映窥邻不待隔墙登只教春入凝长望却恐仙来引上升复道往还空里出身轻端合与云乘。

　　○华山讲堂还闻公

　　少时五老一相从以后都成梦里容别院马驮沙里置同参狮子窟中逢香花几处升高座瓶钵频年听远钟三界由来皆旅泊。半生宁厌客游踪

　　○尹子求贻笻竹杖

　　蒙君记忆杖乡年。远寄卭枝自蜀川问话放渠三十棒看囊乞取一文钱不忧济胜浑无具且幸扶颠得苟全转羡君年当七十。绳桥高步正轻便。

　　○中峰礼教授和尚畵像讫听汰如法师讲华严玄谭晚宿扃公楼上

　　清凉住世越期颐。遗貌犹同制疏时都讲谁人能送难散斋有意复留诗携衾半与僧分榻。穿屋惟闻雪到迟。枣柏尽教充妙馔。凭何论主对经师。
　　当行本色自见老手
　　附句　赠唵嚂。肯到耆年随海众。却教长者作沙弥。　涧响忽高因石鬬。峰形屡换觉林新。上元夜牧斋如是集。西丘此夜东山侣。明月当空积雪天。照水花怜一枝发。采珠人妬十分圆。　腊八修忏。檀特山当成道日。普门品现度人身。　忆沈君善。缝就斑衣慈母线。描成佛相绣娘禅。

　　△吕阳

　　游越州忙谢康乐
　　赠夏翀玄郡尊升淮徐道

　　○游越州忙谢康乐

　　康乐开山自始宁。悬崖绣斧挟天丁石牛延项通蚕窟嵎虎撑牙破鹿亭 【 瑰丽】 玉历未颁看荚叶金书乍简动台星舆人不识垂刊力惟礼空王诵佛灵。

　　○赠夏翀玄郡尊升淮徐道

　　北海真人佩玉符。专城拜遣出勾吴。双鱼刺史千书拥五马端州一砚无香案吏传清白样。麦田人献瑞黄图。胶东已卧山阳守。漫祖河于送大夫。
　　附句　虫穿古砌萝边□。瑟隐深闺字里诗。　红日半山香饭熟。青霞五岭秀兰开。　巫山南眺瑶姬馆。华岳西临老子村。

　　△单恂

　　涿鹿览古
　　忆京师作（二首其一）
　　重阳入畲山
　　寿陈征君师八袠初度（二首其一）
　　送张求吾之狂紫贝（二首其一）

　　○涿鹿览古

　　楼桑村路烧痕连。督亢陂头散瞑烟征铎带寒春堠曲市帘垂树暮桥边乐君塜废山狐窜。郦尉亭空野蔓牵。犹望太行三月雪故园红雨正漫天

　　○忆京师作 【 二首其一】

　　春剪罗云覆夹城御沟一水落红明华夷势迥神区壮。燕赵风寒古戍平珠帐小侯歌扇薄绣鞋中贵射旗轻羽书南北闲飞惯阊阖香 【 应碍第四句风字而易之肰终不若风字之稳。】 高自佩声。

　　○重阳入畲山

　　野蓬鸥领入云庄下上酣红数百章可拜石多仁者寿。无封树好古之狂鲈翻溪姥秋罾绿芋熟村僧晚爨香。杯底信佳山气夕醉哦重漉紫萸囊

　　○寿陈征君师八袠初度 【 二首其一】

　　数峰窓点佛头青。髣髴三山照碧溟叱石每教芝箓挂摩松闲唤笋舆停紫禽啸树春行酒白橘香帘晓注经最笑渭纶多事卷烟霞长好护南星

　　○送张求吾之狂紫贝 【 二首其一】

　　骊歌霜晓大江津驿舍尊寒雁度频抱膝依肰闲数子折腰勉矣试名臣城侵蜃雨弓衣重阁枕蛮烟畵簏新 【 色华声振】 应是□装春有脚岭云先照一枝春
　　附句　烟香细草三叉路。雨滑新潮十字□。　越罗半臂鸾光薄。楚玉搔头雀势轻。荳蔻篆双参佛罢。芙蓉笺界学书成。　兰瘦似人犹待侣橘滽成性本宜乡。壁邀佛对迁茶具。笺赖诗空累药方。　茶笼旋出盛棋子。笻杖权持当畵文。

　　△吴拭

　　和苍公感逝

　　○和苍公感逝

　　晚风吹瀑迅如雷。鹤去支公也不回古涧转从僧舍出小楼高并鹊巢开知师有鼻酸长逝何客无心痛再来慽慽杜鹃三两句为谁啼到礼经台
　　徐武子示所抄去尘诗一卷。殊多佳句。如花雨已过寒食后。风筝又傍社坛斜。苦欲断肠湘竹泪。娇难续命海棠丝。江程雨沸莼香细村路烟深荻影微。结桐人去山鸡哑。垂钓台荒石鼠啼。皆可诵也。

　　△丘遂

　　岘山

　　○岘山

　　碑荒留得泪成泉自是羊公一代贤向有此山人未重偶经名语世争传江光半黑高空雨。树色微青薄暮烟所喜蜀中无汉祚。欵吴长计十三年。

　　△钱光绣

　　翻书和陆狂生

　　○翻书和陆狂生

　　寂寂方当养日初芸签重理蠹飡余通人誉博三都贵。猜主奇因片檄除。国策固应称要物论衡那便是奇书 【 高眼】 不堪简点成惆怅漫遣临风辨鲁鱼

　　△冒襄

　　过京口寄赠程九屏郡公

　　○过京口寄赠程九屏郡公

　　间世英推廿五星划肰宝锷发新硎抚循殊绩先荒政。卓异高名首御屏灵岳何妨垂北固廉泉并不累中泠自惭国士空饥渴未敢轻游仲举庭。

　　果老石

　　○果老石

　　畵里峰峦未可形盘溪秀出碧珑玲空天迸落蓬莱小灵气分来滟滪青。春袅芳烟排剑戟晴封古雪峙门庭夕佳满目魂怡醉石乳云牙又翠屏 【 结不泛】

　　△孙永祚

　　铜雀砚
　　于少保祠
　　登福山晚眺
　　江上青阳瓜食而甘之（二首其二）

　　○铜雀砚

　　宫鸦飞散雀台烟横槊风流去不传繐帐已空残瓦在铜灰未尽古苔鲜寒光秋溅漳河水。晕气春销邺下田。莫怪魏家词赋盛鸳鸯一片值三千。

　　○于少保祠

　　西陵古木锁寒烟少保祠堂鄂墓边腔血到头终洒地元功归手不贪天深山夜夜飞精卫落日时时哭杜鹃不是有人扶社稷銮舆何日是归年

　　○登福山晚眺

　　长天漠漠望前空蜃雾龙云气不同万水东来江势尽。千帆南去粤烟通。遥传鱼海波难息近说狼山戍自雄。几欲振衣鳌背上苍茫日色射潮红

　　○江上青阳瓜食而甘之 【 二首其二】

　　离离秋雨摘初干水破红刀碧月团豹血成氷倾玉斗绀珠如雨落金盘楚王萍实浮江赤西母桃浆浥露寒。却笑阿环多病齿。飞尘一骑荔枝酸。
　　附句　鹰山晓发。寒星数点斗垂地。晓月一丝霜满船。　七夕立秋怀友北游。针神线影江南月。槎客星文斗北天。　拂水禅院。孤涧鹤松云罩住。两湖龙雨夜归来。　春水不来莎岸出。侯风无准苑花迟。　挽叔维。春灯夜剪西窓雨。雪叶秋烹北郭泉。

　　△韩绎祖

　　病吟

　　○病吟

　　炊烟稀见等卿云独寐绳床看日曛艹屦有心酬五岳。竹书无意读三坟要离死结高人伴李广生嗤福将勋 【 磈礧须浇】 绮语危言两须戒薙将须发更除荤 【 太露】

　　△张一鹄

　　香雪上人海虞寄怀次韵

　　○香雪上人海虞寄怀次韵

　　近城栽柳自成隅一径花烟月影虚敷座海天通自在。闭门几案即真如。禅心广应还归寂我法萧疏不寄书咫尺虞山魂梦绕隐峰肯许到茅居

　　△姚龙之

　　初夏次韵

　　○初夏次韵

　　堕絮飘花乱委塘深村景物欲全荒哺雏燕贺初干垒负子蜂穿旧穴墙未假冰盘驱毒暑已宽诗课待斜阳板桥流水无多尺。添得南风藕叶香。

　　△沈自然

　　夏词

　　○夏词

