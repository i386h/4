<!-- { "loadSidebar": true } -->
　　未夕露已生。无雨地尝润。风涛振沙沙不定。禾黍登场海始咸。家家灯火防潮信。
　　质而徤洁

　　△顾圤

　　喜休复归住云居兼呈明复

　　○喜休复归住云居兼呈明复

　　穉松上下山矫矫　曲垒层城皆 【 末刼老松劖】 秀好　廿年前此尝哭松。哭松补松松作龙。而今不堕哭松泪。欲枕松间石高睡。石萝袅袅山梦苍。可以闭刀无翱翔。有山不用买云辟　日读西方书一尺　夜龛火映北山帷鹤在两僧光里飞 【 灵烟幽妙】

　　△韩曾驹

　　精卫操

　　○精卫操

　　海水没人如没石激浪射天众星白。魂怒冤沉挟羽衣日衔石骨东南飞西山石顽褪五色。女娲欲炼老无力。我补东南尔西北。龙子鲛人眠不得。

　　△沈颢

　　题仿倪畵赠仲飞
　　默孙口授松花丹诀喜而作歌

　　○题仿倪畵赠仲飞

　　病境闲笔入之下笔若迅出意迟老柯叶秃竞石势　寒不在外霜微吹　精神寂寞子则知　子有苦吟吾所私。持此示世世必疑吾姑托之麤者倪 【 幽傲自赏】

　　○默孙口授松花丹诀喜而作歌

　　老骨胶尘尘似漆纵有羽毛飞不得终南真人昨寄书。云掷经伸事胎息。服食服气然不然。君但不言示以天。手画易卦护坛侧。温火密吹留后先。等闲暗点黄金雪。别有机前非尔传。

　　△周永年

　　主客行
　　瑞光寺塔灯歌

　　○主客行

　　下箸万钱食无鱼。舆前八驺出无车。妆楼十二夜交直。独我有身尚无家。主人自乐客自苦　强使登筵见歌舞　停觞看斩行酒姬。祼却全身前击鼓。豪家谨伺客喜嗔。不是尽皆无礼数。君不见　美人笑躄盘中死。执辔袖椎大梁市。

　　○瑞光寺塔灯歌

　　云端已暝忽复曙　灯烛直如妙高聚。舍利光常贯太虚　只今收摄随心住　上界高明受众朝　 【 颇似绿章中语】 中宵虚白开天路佛声浩浩若潮生人如磨蚁香如雾灯灯涉入夜夜明　何身早向光中度。传言影落鲇鱼口。佛灯渔火相先后鱼目常开鱼网沉饮光啖影争游走喜减鱼家黑业多。旁生所贵非长寿　 【 语本西教】 安得华严与上方　千灯四照摇星斗。却令蟹舍及鱼城。惆怅朝朝空发笱。
　　与元叹作一时勍敌

　　△徐波

　　和伯敬咏闺人畵兰停笔
　　沈雨若见示徐文长畵杂花卷
　　六月十八与陈古白吕子传。集顾青霞新构水亭。观粉壁畵松累石为地畵松其上
　　串月
　　瑞光寺舍利塔灯诗

　　○和伯敬咏闺人畵兰停笔

　　畵兰妙理昔闻诸　笔所未至更有余分明腕中不即应深心往往行其虚美人纤指削寒玉　拟写青青神未续徐将粉墨养吾情岂有花叶娱君目。露泣烟迷当可思沉吟苔石与盆池请看浅立经营处不似夫君在侧时他人畵后论鲜妍。此时此意须君传。心眼之间具兰谱。非畵寻常草木天。素质已尽笔墨在　素质遥遥不相待
　　结二语欠豁


　　○沈雨若见示徐文长畵杂花卷

　　徐生畵花备四时。惟须佳墨与胭脂。用墨亦在花叶外。墨所不及具花态。寒干疏梅开远天败荷枯荻淡多烟高情岂必求形似蜜蜂蝴蝶生其间侠烈诙谐无不露。令人喜亦令人怒。一草一木无常形笔端成物如风雨。醉眼迷离烛影阑风日佳时更借看。

　　○六月十八与陈古白吕子传。集顾青霞新构水亭。观粉壁畵松累石为地畵松其上

　　水触墙根为日久。新亭面此开轩牖。不能更问置亭时。有亭有水可无疑。已忘热客披衣苦便觉凉天列坐宜。壁间水气堪妩媚松石无端思坐致双柯脱手助清寒。更令词客歌其事。歌残月出卧纵横。恍听螺溪岭上声谓松能风余非佞孰物有形无性命主人累石畵者机。畵者含毫听指挥。松不痴肥石不瘦松耶石耶同时有

　　○串月

　　○吴中数十年来。盛传楞伽山八月十八夜串月。余年三十七矣。未尝一见。侪辈商度。或云从宝带桥外出。数有七十二此横说也或云葑关外极饶溪港。是夜月出其方。光影相传。望如塔灯此竖说也然亦意如阿閦佛国。裁一现耳。今岁丙子。秋宇澄霁。适李长蘅周安期辈。蓄意而往。少憩紫薇村黄君兆家。薄暮登山。月出较迟。列坐灵官殿庭。远水纵横。昏昏莫辨。更余孤魄渐升从溪港一一现形分身无数始大异之二更后益奇总之所为玉塔者近是向之横竖俱不足言游人匆遽而返亦未尽其变也别后各纪一□。余实首唱。
　　山亭露坐天如幕待月不出资谐谑轻风似欲扫浮云。将以所见证所闻纤微吞吐诚非易光影飞沉无定位真月犹未现全身先见第三与第二一溪一月非无因。于月不知谁疏亲。孤魄暂离烟雾窟众壑写尽瑠璃轮金波激射难可拟。玉塔倒悬聊近似塔颠一月独分明。千百化身从此止忽堕云中不可呼余光散入澹台湖。烛灰神醉庙门闭。露冷林昏人尽去。年年此夜幸相思。月出未尝离此处。

　　○瑞光寺舍利塔灯诗

　　层灯簇簇依空住月垂虚白为之地一光不独摄人天。皆仰亦能兼异类吾侪先事集禅关洗涤尘襟待夜阑僧徒营办无声息出门已见灯如山塔心宝匣相缠褁。八万四千分一颗。释迦舍利弥陀名唱佛声中见无我寻等孤塔隐浮烟夜清灯影到湖船游鱼自食波中影不共渔人更作缘网罟空时君始悟。应与游鱼均得度。
　　凡燃灯之明日。太湖网捕皆无所获。渔人见灯。遥相诟詈。湖与塔相去三十里。

　　△胡梅

　　道开砚山歌
　　宝月堂歌（堂之前窗。凿七十二圆牖。拟月轮之分身者。）

　　○道开砚山歌

　　开公砚山面面好捧玩常攒十指爪枝峰蔓壑岂在高仙的神嚣不厌小点径阁笔飞赤霞云窦空蒙圆若枣须弥若纳芥子中　此应缩小蓬莱岛　倘能时袖过茅斋。一度摩挲一娱老。

　　○宝月堂歌 【堂之前窗。凿七十二圆牖。拟月轮之分身者。】

　　我登宝月堂最迟。有月绝胜张灯时。大月上走开宝户。满堂小月随之移。小月一一入我手。七十二片圆玻瓈。蔷薇漏影疑桂树似有兔眼中迷离虽余酒量十分窄饮尽月数亦不辞宝光磨荡透枕席歌成堂外啼黄鹂。
　　堂制奇。诗特清劲无俗晕。

　　△卜远

　　邓彰甫细书歌

　　○邓彰甫细书歌

　　人谓邓君书法细　必曰蝇头与蚊臂又云芥子及微尘眉发尖头劈为二即以待物作笔毫。未必如君笔画细之至以笔作字细于笔斯理令人难解意。乃知手腕别有神　笔墨之先更有秘。闻君粒麻书数行　闻君寸楮千行记　愧我老眼如雾中　细细看之若无字。纵使少年逞目力。拭目几回逼目视。
　　与震甫作并极形容简烦各妙

　　△项煜

　　邯郸才人嫁为厮养卒妇（旧题多悞作玄晖太白亦悞今正之）
　　涿鹿行
　　趣园墨妙行

　　○邯郸才人嫁为厮养卒妇（旧题多悞作玄晖太白亦悞今正之）

　　邯郸才人嫁为厮养卒妇 【 旧题多悞。作玄晖太白亦悞。今正之。】

　　赵王北去十辈死。谋夫如云瞠目视。单词挺挺同车归。乃是军前一竖子。世间智勇安可量。亭长已帝点徒王。厮养之名齐日月。高官无数皆荒凉。邯郸才人命不薄。似此儿郎未云恶。天下奇士非老兵。后代词人多会错。东家女儿嫁富人。一堂金翠埋黄尘。西家女儿嫁士人。百年虀曰□酸辛。 【 双结亦遒】

　　○涿鹿行

　　玄女去后阴符留。五兵作时神鬼愁杀机飞出广成鼎乌号迸落蚩尤头 【 奇拔】 河东解池千万斛。洪荒以来血新衄。谁言此贼不英雄。武库旗飞汉皇哭。
　　僭删末二十八字似更■〈阝歨〉徤

　　○趣园墨妙行

　　吾家阿咸世希有　爱酒尝种秫千亩　顷来爱墨如爱酒。拔秫种松松脂溜。取以作墨色正黝。桑林主人君房叟。一时对之却且走。阿咸仰天笑破口。我以自怡非传后。世人得墨空相守。磨墨墨磨骨欲朽此侪未许为酒友灌以墨汁三五斗
　　酒墨夹说出入无痕洒脱可喜

　　△陈宗之

　　彩丝歌

　　○彩丝歌

　　清池鸠语槐阴午　墙角石榴红熖吐　邻园破晓饷薄芽　知是熏风日当五　纷纷儿女竞鞶丝锦胜飐钗绒作组犂锄未出麦秋凉　官家捕蝗兼捕虎　朱牌火亟追夙逋。租吏打门鸱叫雨。斗酒真珠泣小槽。鲑如龙鲊蔬如蒟。玉波龙舸闪朱旗。阗壕绣簿停轻橹。但识轻衫花满街。都忘悬磬尘生釡。富儿角奢贫儿效。畵蜡■〈毛瞿〉■〈毛俞〉对分赌。闺中少妇典堪频。陌上游儿歌且舞。吁嗟风俗何时古　锦袍白马渡江来　肯信穷閰剜肉苦　

　　△林云凤

　　题范长康舞蛟石歌

　　○题范长康舞蛟石歌

　　我闻太湖乃是冯夷宫中有潜蛟变化不可穷为避菑丘佽飞之宝剑幻成片石矹硉而玲珑自从辇入林庭里隐隐肉环犹跃起 【 将无作有笔端幻动】 巨鳞驳落苔藓青修髯掣断藤萝紫阴崖蜕骨撑寒氷古窦饥涎喷瀑水蟠泥乘雾谁能知出雨兴云殊未已傍耸一峰势更尊。凭空弄态无晨昏半里斜回似翼蔽孤标独举如腾骞美人垂手何堪拟。学士回波安足论。蜒蜿却疑在江海。攫拏直欲排天门。若使当年遇汉武。弯弓射汝。没金饮羽。何异霸陵田间见伏虎石乎石乎公莫舞
　　若抚诗坛耆宿。吟咏极富。七古及咏物七律。尤其胜场。兹选限以卷帙。不能多入。行为汇其全稿问世耳。

　　△释自扃

　　题畵赠洞云老衲

　　○题畵赠洞云老衲

　　洞云老人住洞久。有时出洞白云守。白云渐老化为瀑不如瀑边住一阁 【 落落老气】 阁门夜开月在天。瀑声当户搅秋眠晓来曳杖过桥去磵底流云寒不住

　　△许元功

　　观僧弥畵山水

　　○观僧弥畵山水

　　欲畵未畵笔在手反似心胸一无有惟空百灵欣所赴稍留耳目能然否木石岂应纸上看墨痕点点性情安想君自遇真山水故使无端六月寒阁边听彻有声泉一面疏林放远天 【 畵意】 君诗君骨皆如此。我之得尔原笔先。

　　△刘锡名

　　为冯犹龙题荷鹭双清图

　　○为冯犹龙题荷鹭双清图

　　我闻贾傅泊湖月　清水荷中见二叟相对吟诗贾揖之化为白鹭双飞走奇人往往遇奇事。作图赠君良不偶。浅浅池塘暑不侵。水花灿灿凉虚襟。翠葢成围鱼影匿。雪客闲闲坐碧浔。不贪振集名　不受虞罗厄　偃丝游戏芙蕖侧。花鸟相窥清净同。结伴高人吟日夕来去无心共白头回思二叟成今昔

　　△叶襄

　　端午

　　○端午

