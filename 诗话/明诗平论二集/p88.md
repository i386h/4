<!-- { "loadSidebar": true } -->
　　○居易寒碧同宿中峰古院时石殿新成

　　空门久矣自知津扪摸苔碑意已亲广殿孤灯形赠影寒宵独树鸟依人有心针芥如相觅求福香花又一新试蹴同床诸净侣。各言清梦在明晨

　　△刘锡名

　　送宾容入朝补官刺史
　　甲戌夏家大和尚从大梁披剃归六月十二值其六十有一诞辰同宜兄介弟率诸子侄叩关团圞竟日纪之以诗

　　○送宾容入朝补官刺史

　　绿到无加春自归 【 名句】 莺声为饯缓离悲半生氷操几相困五马铜符勉救饥名子阳城君有子干私定国语忘私。弟兄赠别安卑论娱老难轻三径资。

　　○甲戌夏家大和尚从大梁披剃归六月十二值其六十有一诞辰同宜兄介弟率诸子侄叩关团圞竟日纪之以诗

　　行藏如此恐惊人。匿影松筠喜自珍甲子一周僧腊始君亲余力法王身 【 郑重贴切】 回头噩梦惟长啸。假手清资就远因此日祝言难着语长教无着伴天亲

　　△顾凝远

　　小筑

　　○小筑

　　华堂清晏不婴情老去尤于艹木亲安顿矮墙几当榻卷舒麤帛枕兼裀多留壁孔容残帧浅斲檐牙让角巾自缚丛生岩下竹莫教蛛网上承尘

　　△管珍

　　初夏李灌溪携杖头过石湖园邀予同起顽文虎为竟日谈主人郑逢奇索顾石林仿米颠之笔更酌尽醉

　　○初夏李灌溪携杖头。过石湖园。邀予同起顽。文虎。为竟日谈。主人郑逢奇。索顾石林仿米颠之笔更酌尽醉。

　　宛似王摩
　　【 维】 宅辋川□浮飞絮乱荷钱十年芳草西堤路四月新秧北郭田地主味同官况久乡盟缘为道情联偶观双陆悲孤唱借笔吟成芍药篇。

　　△刘广

　　赠傅将军领任粤西

　　○赠傅将军领任粤西

　　频年卧甲领南方。寻拥楼船靖粤荒人度苍悟随雁断天标铜柱见鹰扬白衣并许谈勾漏。赤羽无劳发夜郎。方略一图应撤警金城飞将近西羗。

　　△胡梅

　　初寓霞中社柬周侍御绵贞陈明府元明
　　雨中过拂水访孟芳不值同梦父次壁间韵

　　○初寓霞中社柬周侍御绵贞陈明府元明

　　暖云如水近溶溶故国氷胶逼暮冬鳬舄豸冠新地主牛宫鱼舍旧村农词坛暂借焚香坐。天柱频思曳柱从。最爱庭中双桂树花开香乱隔坡松

　　○雨中过拂水访孟芳不值同梦父次壁间韵

　　携得枯禅欲蹔亲松高最称阮家贫烟扉揜映如深谷水店参差若比邻君出听泉非避客我来冒雨不逢人 【 谈事真语】 明朝相对俱相笑。索醉床头酒数廵

　　△龚端

　　埜居

　　○埜居

　　似斗如窠结构圆桑枢瓮牖近天肰聊图洁稳容双膝亦籍高寒耸一肩涤砚沼边霞片片煮茶铛畔月娟娟司花玉女初传信。香荐瓶梅在几筵。

　　△周惟正

　　郁洲岛

　　○郁洲岛

　　徐市三山须便风郁洲十里借潮通自疑骨浊仙无药。谁得心空佛有宫。溟涨极天滩外碧樱桃千石磊中红。不知汗漫何时已且说曾游过海东
　　附句　哀赵凡夫。经从未译音文悟。字取初生点画裁。　芦庵诗。汀月照秋茶坐坐。江风吹雨榻移移。　望海楼。幻市不生疑蜃死。朝曦先发待鸡啼。　鸳湖。艹柔细动含烟堞。柳腻新迷阁雨楼。

　　△陈宗之

　　咏史
　　秋坐杨姬斋

　　○咏史

　　邗沟营罢又汾阳。板帐行城徧四方。院内剪花居命妇。牙前嗅草拜名王。宫帷四十椒涂接。殿脚三千锦缆长。败国只因一字错。迷楼楼上捉迷藏。

　　又

　　西筑金河复紫阿旌旗百万拥琱戈。鹰师总向东京集。龙种空传海国多。六合板城随动转。千人大帐醉娑娑。三征韎韐成何事。恨杀当年浪死歌。

　　○秋坐杨姬斋

　　畵阑云碧土花香朱几熏笼对夕阳菡萏翠筒新酒甓。 【 甓砖类也。当易瓮盎等字。】 葡萄缥帙小书床雪梨吹茧银刀劈月饼红 【 缠】 绫玉筯尝点缀秋姿却团扇一区明月印流黄
　　附句　鲟鼻鲊香函自启。蛤蜊汤热酒初醒。　黄菊蚁香千日酒。碧云蟫老百城书。　看雨后山色。半壁宝青连雨脚。一纮酣紫荡虹腥。　夜火吹灯芦妇语。晓霜斗并橘奴攒。　铁枥冻瓶名宿坐。苔裳荒幔女郎祠。　水鸟随僧镫伴宿。枫人化羽月中归。　破壁冷瓶蜂作室。奚囊佳句蠹成粮。　蕙帐枕烟期鹤径。竹窗悬火捕鱼庵。　蜜因洞古零膏乳。鸟幸巢深长画雏。　吴堤纨扇花千舫。海国蒲团竹一丘。　瓈灯佛坐梅花坞。纸幔僧寮水月城。　护花綘几添新幕。辨草牙签较旧书。　晒日衲头收贮箧。折风巾角倒弹棋。

　　△释自扃

　　寒食后一日颛愚老师赴斋入寺雨宿小阁
　　双径参雪峤大师

　　○寒食后一日颛愚老师赴斋入寺雨宿小阁

　　寒食才过不禁烟剪蔬烹雨致高贤蒹葭古寺披襟日。氷雪层崖入道年。湘岳燕台谁是住伞居舟宿别为天。今宵孤阁看巍坐深媿东南骨力绵

　　○双径参雪峤大师

　　秋气苍茫径乍升遥通天目见崚■〈山层〉百千万仭窥其顶八十余传到此灯睡虎未醒冈月堕冻猩初语竹烟蒸欲探师道何从入一幅溪声卷剡藤。
　　附中句。　珠萤南浦黄蒸芡。脾蜜东陵绿破瓜。　桐江月落忘天下。战国书成应帝王。　吴头楚尾人何约。菊冷香残夜可怜。　划翠米山开法社。铸金岛佛立精蓝。　法超忍土三千界。社拟匡山十八贤。　非因客过门方掩。偶欲寻书鹤已还。　得月板桥偏寂寂。待人湖水自汪汪。　月上清弦鸣水屿。茶深寒菊倚秋灯。　起句。　卧绿沈枪跃马来。春风细柳一齐开。　六朝梅下雪痕新。清绝林宗折角巾。 故低此壑受诸峰。四豁轩窓面面容。

　　△黄承圣

　　挽王德操

　　○挽王德操

　　年来诗侣渐凋零胡不天教憗老成骨带烟霞冲举易。心持梵课梦魂清论交身后情方见托子生前累亦轻鹤怨猿惊空繐帐独留双桧月中横。

　　△黄翼圣

　　舟行望燕子矶弘济寺
　　吴志衍初莅成都留饮官署

　　○舟行望燕子矶弘济寺

　　孤峰秀绝大江东。圣祖经营在眼中。古堞绕山千雉日戍舟横浦一旗风鹤盘青嶂初投树蜃吐丹楼半倚空心恋胜区游未得始知今日是从公

　　○吴志衍初莅成都留饮官署

　　声望如君第一俦。暂教领袖蜀诸侯。文心似锦江初濯膏雨随车峡共流红叶饱看江岸树。黄柑刚荐益城秋。灯前满耳亲知话不信三年有旅愁。

　　△杨廷枢

　　焯儿就塾诗以勖之

　　○焯儿就塾诗以勖之

　　七龄学礼未云迟琢玉磨礲择汝师未有青箱传虎父。且令黄口效牛医。执经自此亲函丈。垂带于今戒佩觹。门第莫矜王谢好聿修尔祖是佳儿

　　又

　　年虽髫穉女称兄为学须修令器名七步裁云憎识薄双瞳剪水贱肤清方圆动静棋中出。艮巽坤干沙上门。休使山涛漫相识宁馨徒自误苍生

　　△章美

　　哭许玉重先生（名琰长洲生员也见明末殉□□）

　　○哭许玉重先生 【 名琰长洲生员也见明末殉□□】

　　挽天无手泪如涛草莾犹能壮本朝二字君臣应独识一时生死竟谁高风号王蠋阶前树。血染灵均指土骚。不是西山薇蕨尽可堪天下共滔滔

　　△陆坦

　　和文彦可先生送佛诗

　　○和文彦可先生送佛诗

　　宝树金躯现幻工辇来花窟法云同天衣拂石双童舞香杖成林四鹤通光出松杉归绀殿夜听风雨闲龙宫禅灯分外莲峰照支遁缨幢耸碧空

　　△徐汧

　　挽许玉重
　　恭遇烈皇帝圣诞哀感赋

　　○挽许玉重

　　祸缠霄极帝星微龙驭苍皇去不归汉殿衣冠浑欲扫。函京钟虞已全非人轻李萼师谁借邑刎王生义庶几瞻拜鼎湖因北首朝朝应见素魂飞

　　○恭遇烈皇帝圣诞哀感赋

　　洒泪先皇似向隅吞声岂忍忆嵩呼衣冠此日趋南閚。玉帛何年会冀都。圣主哀思应避殿。微臣隐忍尚全躯亦知佐命悲欢异。还记今朝令节无。

　　又

　　珍馔精镠赐讲筵。每逢圣节主恩偏。十章书未陈金鉴。九逝魂犹恋细旃。社稷风云作世世。园陵霜露自年年。史臣珥笔应书葬。王匣珠襦不忍传。

　　△项煜

　　龙湫
　　白沟晓渡
　　送刘退庵宫谕归省

　　○龙湫

　　名象思惟窅莫寻拔天窣地极高沉水含万古鸿蒙色龙涌孤峰霹雳音日月光穷凭石黑风烟气尽逼潭深 【 幽巉刻秀】 当年宴坐初非雨叜寂喧喧一点心 【 结说理反涉套】

　　○白沟晓渡

　　残月知寒不敢浓飞埃畏晓暂从容灯光马首惊烟鹭氷点驺须学雪松客剧转安能续梦僧闲亦起恰闻钟朦胧小有冬山色正是墩台不是峰
　　全是天机意想。似懒似老。别一风光。

　　○送刘退庵宫谕归省

　　旧国春江一径通仙官归路万花红干戈尘辟纱笼外。诗卷相随绣鹢东学士醉歌天子赐。恭人劳慰大夫忠。沙堤筑就来母晚残夜疏星待晓风

　　△李模

　　赠薛虞卿先生

　　○赠薛虞卿先生

　　澄澄物表肃前趋餐沐遥风叹莫踰汰去尘沙金作面。燕多烟雪玉凝肤著书静气如空谷。适性高吟异槁梧。道满蜀川终应迹一楼明月可同孤

　　△刘曙

　　虞卿先生谕蜀归来闭门论著枉赠新咏法书短章报谢

　　○虞卿先生谕蜀归来闭门论著枉赠新咏法书短章报谢

　　惠肰风雅不遐遗摸索如循度尚碑。欲报未成惭授管其人斯在想披帷盘空苜蓿文为活地辟蚕丛道转夷岂独穷愁名字并千秋还问著书谁。

　　△卜远

　　陈季采同游西湖后余至先余归且闻故园寇警赋此赠别
　　登孔子阨台
　　僦居湖上僧楼

　　○僦居湖上僧楼

　　借来山阁古云西绿剪当门柳万齐两岸精灵于岳墓六桥胜地白苏堤老僧作贾春开市高士为渔夜出溪千古销磨湖一片钱塘门外水禽啼。

　　○陈季采同游西湖后余至先余归且闻故园寇警赋此赠别

　　许我来游先汝至。汝先挂帆余未归春风春风吹社散一日一日游人稀听鸟渐征莺语涩看花直到杏仁肥更闻离乱难为别珍重湖山此落晖

　　○登孔子阨台

　　孤城寒玉抱清漪绿粉苍泥藓壁诗庙貌一堂松落落弦歌千载艹离离穷当吾道难容日愠到人情不免时风雨荒台照饥色。西山正对饿夫祠。

　　△徐籕

　　次韩人谷赠韵

　　○次韩人谷赠韵

　　猿臂将军本父风。独搏霜翮向秋空侬甘上九追阳子君自无双谒沛公书就中原推老将醉呼北海亦儿童封侯不碍烟霞相西食何妨宿又东雄风老气历落超羣

　　△周之玙

　　谒留侯祠
　　贺王耕玄自西曹改除侍御

　　○谒留侯祠

　　辟谷先生帝子师。龙摅蛇蛰总能奇。藏身无事污田宅。授教宁关进履綦四百久安前席箸千秋遗恨副车椎汉庭空爇烹韩鼎。逸翮冥冥孰可覊。
　　气雄词整即使青丘操觚空同染翰岂能复过

