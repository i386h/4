<!-- { "loadSidebar": true } -->
　　○南归过清源　少师　霁宇王公　远来相送　赋此言别　兼以为赠

　　干戈何意动边州宵旰谁分圣主忧班压朝中仍出镇。功成塞外又归休。十行手诏迎车劳。诸部夷王控马留。知是安危身尚系非熊勋业好全收

　　△利瓦伊祯

　　御史大夫王公开府檀州督四镇军事（四首录二）
　　赵太仆奉使豫章王邸便省觐司徒金陵（二首录一）
　　隋宫次韵
　　送林民部之陪京
　　送吴光禄握滇郡倅
　　晋王举中子开宴西园应教
　　南都
　　为茅生悼亡
　　送顺庆刘守
　　民部李起家水部
　　读马仲履天都载作
　　张侍御出守梧州

　　○御史大夫王公开府檀州督四镇军事 【 四首录二】

　　运筹帷帐日从容千里精神自折冲棡鼓曲声传涿鹿柳城烽信接卢龙海云晴闪旌旗影朔雪寒飞剑戟锋马弩关亭瓯脱远。春来甲士半归农。

　　又

　　日畿亭隧界扶桑。上将星躔北斗傍。武库甲兵飞紫电。名家事业出青箱。射鵰鸣镝风斯下歇马论文夜未央狼子野心诸属国莫教鼙鼓动渔阳

　　○赵太仆奉使豫章王邸　便省觐司徒金陵 【 二首录一】

　　传家几许簉鹓鸿世德高门自不同九列官联三品上一时人望两京中香秔粲雪司农赋。枭骑成云太仆功。早晚尚书台并入承恩座隔御屏风。
　　盛唐风格。大家举止。如此等作。于鳞极意处亦不能过。

　　○隋宫次韵

　　绣柱珠帘玳瑁梁别开西馆象咸阳百轝萤散华镫远五斛螺供畵黛长羽卫横陈迷日景彩花成树夺春光琵琶新曲安公子。为报并州有李郎。

　　又

　　十年辛苦事辽阳野鬼烦冤古战场气尽英雄沉鸭绿。情多儿女学鸦黄飞邮果送同心结迎辇花开并蔕香尚食镂金龙凤蟹随潮犹贡旧时筐

　　○送林民部之陪京

　　畵省新泰计相权。君恩深重赐环年移来长度山郎令。策有成书海王扁闾左已征秦市籍。江南犹告汉缗钱。含香起草诸曹事早晚封章达御筵

　　又

　　旄牛徼外故多奇都入才人绝妙辞木有十华浮若水莲开千叶昌滇池青羗劲卒飞军号赤斧仙官主簿祠洱海年年清夜色。形如初五月生时

　　○送吴光禄握滇郡倅

　　昆明箫鼓振楼船不似南征习战年。天马河收新产子。碧鸡山问旧游仙三郎庙貌青林外四姓军容赤甲前莫学娵隅蛮府语。专城参佐贵中坚

　　○晋王举中子开宴西园应教

　　离宫选胜自先朝况是充闾物色饶园有桃花能结子庭蕃椒实远扬条五文摩顶麟儿石一曲将雏凤女箫更向九成台奏鼓。玉筐新燕语偏娇。

　　○南都

　　旧邦偏霸一隅雄。帝命维新自不同。再辟乾坤清朔漠。双悬日月启鸿蒙。春开苍震青阳后。斗直黄旗紫葢中。率土王臣修职贡。江流万里亦朝东。

　　又

　　亲提三尺渡江来。宇宙东南帝业开。不尽风云生沛泽。方升海日见蓬莱河山两戒朝宗地草昧诸臣将相才高庙神灵时出王龙文五色正昭回

　　又

　　旌旗剑佩拥椒除。尚想戎衣革命初绿草不侵雕辇路红云常护紫宸居金银宫阙三山外烟雨楼台六代余谁谓长江天作堑八荒今日共车书。

　　又

　　钟山龙跃大江前。六位时乘起御天述作圣明三纪度。本枝孙子万人传黄图汉室诛秦定苍箓周京卜镐先即有新都开洛水忧劝莫忘肇基年。

　　○为茅生悼亡

　　壁间遗挂自流芳明月南端引恨长魂梦往来犹旦暮神光离合乍阴阳师为素女图空列名曰玄妻鉴已亡肠断同心相结处西陵松栢老禁霜

　　○送顺庆刘守

　　少年三纪领科名执法风霜白简生迁客浮沉曾别驾为郎拓落在陪京 【 风调翩然。□旎蕴籍。此律中要事也人于此待处多不着心眼。如何欲言声韵之道。】 载携鱼佩麟符去遥向蚕丛鸟道行开府南征师未捷于今郡将有干城

　　○民部李起家水部

　　异代才情水部同可知官属大司农书传遁甲开山后职在河图括地中一自灵昆开别苑。凭谁厌胜起新宫。曹郎不少含香奏独秉精诚达帝聪

　　○读马仲履天都载作

　　辟雍多士与周旋博学宏词自斐然篱落有行皆笔札。輶轩无语不丹铅。五千关令修玄诀。九百虞初志怪篇欲置帐中恒秘玩都人好事已流传

　　○张侍御出守梧州

　　天开五岭绾苍梧郡将专城佩虎符铜鼓匏笙分部曲椰浆挂蠹出行厨金留道士乘舟日。砂长仙翁炼药炉。闻道客江春色好绿波浑似掌中珠。

　　△顾起元

　　送罗拙庵守叙州
　　大司成李次卿兄晋少宗伯学士应召北上（二首录一）
　　莫愁湖

　　○送罗拙庵守叙州

　　双旌五马玉麟符台枕江流峙郁孤东望九关排虎豹。西征万里入鱼鳬。才名共忆越君子。文学争传汉大夫。同社故人偏感别白门杨柳未藏乌

　　○大司成李次卿兄晋少宗伯学士应召北上 【 二首录一】

　　入朝将押紫宸班。秘史先成石室间。风采乍惊临虎观。天香旋喜近龙颜。时闻赤羽传三辅。岁遣朱轮讯百蛮。拭目金銮新诏下侍臣初对浴堂还。

　　○莫愁湖

　　荡漾澄湖玉镜光羣峰环黛畵螺长酒人楼隐千波阔。溪女船回一水香。鸥梦不离捐佩浦燕泥还上郁金堂石城人去遗芳在谁忆双鸳向雒阳。
　　附句　谁倾万斛银河水。自摀千门玉杵霜。　天河兵洗蛮王砦。月觅人登汉将台。　调猿月傍宵钟起。冲虎风从夜锡还。　寿杯十斛金陵酒。舞彩三朝玉府衣。　瑶宫霞满蒸丹荔。珠浦潮香跃锦鱼。

　　△邢侗

　　秋日寄怀黄开府宁夏

　　○秋日寄怀黄开府宁夏

　　洮河双鲤绿波盈书到加餐万里情晚碛兰皋愁玉塞。秋风羗管忆金城盘中赤柰霜前果寨外黄羊腊后羮圣主垂衣莫西顾已将方畧付营平。

　　△董其昌

　　酬虞德园吏部
　　送许水道
　　赠狄将军
　　杜日章将军榆溪钓隐图
　　赠刘梦胥黄门
　　送李太史封秦藩
　　送萧九生方伯
　　次韵詶叶少师台山赠行
　　詶李京兆克庵备边疏

　　○酬虞德园吏部

　　七十二封山下居五千四百藏中书文人自具生天慧。吏部今为选佛除。恍忽之间含有象。湟盘能度尽无余。惭予学殖多荒落祗作空缘老蠹鱼

　　○送许水道

　　维扬淮海锡圭余雅爱焚香把道书拙宦十年苍水使。论交半畎碧山居。璸珠总逐廉泉出。龙性真于俗网疏任是风尘满天地。可能磨灭许公渠。

　　○赠狄将军

　　急管繁弦写竹枝听来不作异方悲六千君子旧名将两队美人新教师便许覊心■〈扌弃〉绿醑可无佳句比红儿若论湖海鸥盟在再入花源未可知
　　三四丽词响调千人亦见余恨欠警切

　　○杜日章将军榆溪钓隐图

　　濠梁之乐子非我欵乃一曲秦无人手铸黄金为少伯。头簪青笠比玄真。胡儿饮马留泉脉。海客盟鸥问水滨。烟艇莫言空载月半营鱼阵半谈兵
　　起手抝调森挺又本色结里奇快无比

　　○赠刘梦胥黄门

　　中垒名声重夕郎十年江海又班行金锥抗疏千秋论玉尺量才万丈光辽左羽书飞赤白甘陵龙战洒玄黄。忧天亦有羣公疏共道时艰倚召方

　　○送李太史封秦藩

　　持节俄将视草虚策文仍是史公书人从真气曕星使。槎泛天河上斗墟明月小山丛桂里新秋一叶剪桐初 【 娟秀】 离心已托南征雁能到罗浮问起居。

　　○送萧九生方伯

　　能将落叶对投簪身世肥癯战已酣四岳云开飞斗北。两峰秋爽憩湖南。时逢尧舜为方伯归事羲皇亦子男见说衮衣思吉甫容宗踪迹久江潭

　　○次韵詶叶少师台山赠行

　　驱车宛叶逐游尘春出秋归似雁臣闻道晚来差丧我论才少且不如人石渠书拟雠同异金屋恩须问故新入洛媿虚先达荐初衣仍返会稽薪。

　　○詶李京兆克庵备边疏

　　清时共爱玉门闲。岁岁名王事欵关。何限乘轩邀上赏。几谁越俎议行间。消磨细柳将军垒无恙燕支妇女颜壮尔筹边多胜算先声今已到天山
　　附句。　青螺拔地存尧市。白马凌波立梵宫。　人从隐后称湖长。水在封中表谷王。　名著青蒲臣似矢。家传繁弱子为弓。　曲水竹林分左右青山宾主列东南　谷名子午真盈一。坐守庚申不但三。　子舍舞衣朱绂贵。春宫横卷黑头师。　芝兰一一分湘浦杨柳依依似汉南病解维摩非病处。才全庄叟不才中。

　　△邹廸光

　　饭三茆宫
　　谒禹陵
　　灵峰洞（洞甚轩厂似数间大厦石级上下凡数百丈始入）
　　舟过吴江
　　憩径山环秀楼
　　石梁洞

　　○饭三茆宫

　　星宫月阙俯巑岏宛转徐攀百尺栏天酒醉铺黄叶卧胡麻炊和白餐武林城傍真人席。罗剎江围太乙坛。鳯管鸾箫吹不住翠微高处拥仙官

　　○谒禹陵

　　江汉怀襄大块浮胼胝谁复奠神州黄金白锡千年贡。玉匣珠衣万古丘麋鹿空山疑世代龙蛇畵壁走松楸高飙萧飒虚岩夕。能使防风地下愁。

　　○灵峰洞 【 洞甚轩厂。似数间大厦。石级上下凡数百丈始入。】

　　郁萧台殿鬼工妍。琢壑雕岩几万年直入苍穹方蹋地又窥玄极始扪天。山头发带三芝草。洞口涎流五色泉。石扇■〈阝歨〉开霞葢举悬知白日迓飞仙

　　○舟过吴江

　　软浪吹花匹练明霞城如带水虹横地多篁筱惟三户。人住菰蒲老一生。比岸渔舠齐结网当秋茅屋尽添荆独怜陌柳风流尽不似王恭月下行

　　○憩径山环秀楼

　　绝巘开衢屈曲通排空仙掌系青骢僧居地肺长衔日佛立天心但附风峰势虬龙多矍踢泉流虹蜺有雌雄不须为设桑门馔石甲山毛腹可充

　　○石梁洞

　　石屋躭躭驾石梁不知阅尽几沧桑天关闪出云霞片。地肺潜生日月光。追琢尚留神斧迹淋漓时泻帝台浆因嗤王烈尘心在。负却仙人大洞章。
　　附句　抺烟水面开初丽朿雾山腰举渐轻　观海。金轮跃出空中地。瑶岛分明物外天。万国航王突归禹贡。千年驱石想秦鞭。　登赤城山。霞旗高挂三千尺。天阙雄围十二城。印枝劈虎岩犹在。玉牒投龙涧已荒。　辽左。十道进援非实额。八关索欵是虚要。生驹绝食难存马。掘雀为粮且及貂。　孝陵。玉匣春秋承内使。石鲸风雨护材官。　僧刺舌指血书经。指椎玛璃流为液。古片珊瑚屑作花。罗什针玫先不律。神光血喷洒袈裟。

　　△曹学佺

　　送戚山人之内黄兼柬邓远游明府
　　金陵怀古（六首录一）
　　喜喻子奋陈有美至自潘州
　　送米彦伯还永州
　　送邹孟麐
　　闻被留之报

　　○送戚山人之内黄兼柬邓远游明府

　　三月莺声别故山萋萋芳草照离颜春光白下无多日夜月黄河第几湾 【 风韵天然。可与季廸白下有山皆遶郭。清明无客不思家。并美千古。】 置驿正当宾客盛。弄琴遥识使君闲。闺中易作刀头梦。珍重休过博望关。

