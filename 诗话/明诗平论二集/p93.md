<!-- { "loadSidebar": true } -->

　　○题毕钵山图

　　毕钵罗峰迥入霄不通猿鸟不通樵横空独水如飞栈半月仙人一换桥

　　○题寿安寺壁

　　灌木阴阴殿角斜寺南一带好人家春潮退后西风急破网无鱼挂落花

　　又

　　雨余石壁绿初齐细拂苔痕认旧题读罢支颐碧窗下松花如雪打黄鹂

　　○山中

　　空山无伴水无枝。鸟雀啾啾虎豹饥独荷长镵衣短后五更风雪葬厘离
　　酒徒剑侠行径如生

　　△董其昌

　　题画赠眉公（二首录一）
　　画家霜景与烟景淆乱余未有以易也丁酉冬燕山道上乃始悟之题诗驿楼云
　　题画赠许绳斋郡伯时浚河成
　　题画为杨弱水侍御
　　题画送人归江西

　　○题画赠眉公 【 二首录一】

　　何处江山好定居卜邻真拟傍专诸骚人已落滋兰事濠叟犹传说剑书

　　○画家霜景与烟景淆乱余未有以易也丁酉冬燕山道上乃始悟之题诗驿楼云

　　晓角寒声散柳堤千林雪色亚枝低行人不到邯郸道一种烟霜也自迷

　　○题画赠许绳斋郡伯时浚河成

　　楼倚城阴九点烟虚窗忽响白苏泉应将太史河渠记。并入南华秋水篇。

　　○题画为杨弱水侍御

　　绿溪青嶂是秦归。灵境今归藏史居。素友讵迷初得路顽仙曾读未焚书。

　　○题画送人归江西

　　归鸿别隺夜钟残徙倚霜庭醉不欢颇忆故山寒翠否。天涯相向画中看。

　　△葛一龙

　　魏武赎归蔡琰
　　江行口号

　　○魏武赎归蔡琰

　　驮金辛苦向黄沙赎得文姬到汉家多少遗书付王粲。独传胡语拍霜笳。

　　○江行口号

　　不断江流不断洲。苇黄芦白杜兰幽月寒螺女搴香夜风动蛇神捣药秋

　　△沈德符

　　赠广陵杨眉尹见访（八首录一）
　　新茶竹枝词（二十首录二）
　　杨子江（十二首录一）
　　看灵谷松同王子彦（四首录二）
　　中秋吴下诸胜合家姬连夕大集（廿首录二）
　　雪中同诸君送张葆生南还（八首录一）
　　臆史杂言（一百四十首录十）

　　○赠广陵杨眉尹见访 【 八首录一】

　　养纸芙蓉粉似脂瓠犀濡墨写新诗蛮笺幅幅题杨字。怕有人猜卫茂漪。

　　○新茶竹枝词 【 二十首录二】

　　野服江南负俊声使君伧父漫相轻瓷神博士叨茶报。何物人间李季卿。

　　又

　　蟹眼初翻正焙香瓶笙声里日初长携将二十四都统。来品君家十六汤。

　　○杨子江 【 十二首录一】

　　燕中失意归途喜北渡心情懒不堪罨画溪山花月夜助人雌懦是江南

　　○看灵谷松同王子彦 【 四首录二】

　　戈戟阴森捧帝台中宵争听怒涛回御前十万霜皮甲。似向鄱阳确鬬来。

　　又

　　十四朝来雨露浓。蔽空鬐鬣戏狞龙。钱唐赵帝真寒乞。尺干教名御爱松。

　　○中秋吴下诸胜合家姬连夕大集 【 廿首录二】

　　腰围手腕技重重快睹贪看又怯逢儛掌已怜张净琬。弯弧仍怕李雍容。

　　又

　　作计欢场好庇身。糟坛筑就又花裀信陵末路方奇俊曲士那知酒妇人
　　似快似愤似达口角甚妙

　　○雪中同诸君送张葆生南还 【 八首录一】

　　腊尽江南到已温韭黄葅笋荐河鲀地衣团饮谈风雪。笑杀狂奴在蓟门。

　　○臆史杂言 【 一百四十首录十】

　　倡条迨叶漫平章吴帝唐宗一例狂新授官衔堪绝倒。惜花御史侍芝郎。

　　又

　　袁粲门生杀穉儿噬仇狞狗竟陈尸黄金合范韩卢像。陪祀桥边豫让祠。

　　又

　　计赚英雄是太宗尽将文史老三冬帝王此后输乡贡。进士前衔李道龙。

　　又

　　东汉人材敌古初那知中正法全疏虚名只似今时彦。察孝廉身父别居。

　　又

　　卖履分香亦枉肰。子桓狗鼠有谁怜。不知伏魄过时伎。曾否西陵望墓田。

　　又

　　溺爱晋家存正度斥昏隋室贬房陵。两朝异法俱亡国。自是天心有废兴。

　　又

　　伯仁金印醉狂呼。周札开门纳逆徒。诛赏一家真倒置。枉教江左号夷吾。

　　又

　　玄德颓龄离白帝文皇晚节事高丽英雄枝痒兼才尽一蹶堪怜竟不支。

　　又

　　子房歼羽伍鞭尸二楚虽墟步月迟。锺邓片时齐授首。无人击节快姜维。

　　又

　　书生讥切苦纷纭烈妇贞臣几策勋具眼昔惟王介甫。相称冯道女昭君。

　　△李流芳

　　雨中看梅西碛

　　○雨中看梅西碛

　　山头白云自往来。山腰白云团不开。共道山腰云更白。不知却是梅花堆。

　　又

　　溪头一夜雨喧豩添得泉声万壑哀花事摧残君莫问只如元为听泉来
　　能始昭州途中遣兴诗。常说竹篱茅舍好。请君今夜且安眠。妙于点醒。此后二句妙于排遣。

　　△尹伸

　　鸿门
　　视师海上（四首录二）
　　入黔
　　游仙曲（三首录一）

　　○鸿门

　　一掌山河属赌场千秋碁局几兴亡项家竟不曾先着。卮酒全输与舞阳。

　　○视师海上 【 四首录二】

　　一望滔天碧海湾。直凭貔虎作雄关午潮西上三千尺战舰高于马迹山

　　又

　　裁出钱场即控弦黄衫绿帻气翩翩片颿时向龙堆宿东面从无日本船

　　○入黔

　　乱波颓壁不成峯百里童童山万重。竟日驰驱裁一舍。寒风五月似初冬。

　　○游仙曲 【 三首录一】

　　玊鳞毫染碧霞笺芝简灵文尽欲传弘景道华新视草从今才鬼不登天

　　△吴鼎芳

　　雨渡

　　○雨渡

　　苇岸烟生语夕鸦绿蓑青笠称渔槎残霞衬出西峯雨掩映波心几树花

　　△程嘉燧

　　中秋风雨送长卿归新安
　　除夕
　　画风雨夜泊沽酒图
　　湖南晚归
　　许儆韦白下寄丙午所画秦淮秋雨索题
　　坐月金莲池
　　登楼
　　雨中张子薪饷麦
　　听曲赠赵五老
　　曲中听黄问琴歌（八首录一）
　　题弄月图
　　忆金陵（杂题画扇）

　　○中秋风雨送长卿归新安

　　山雨空楼落木多月明城下见漳河江南鸟道青枫外。三百高滩飞 【 卷】 白波。

　　○除夕

　　久客怀人百事慵春归 【 回】 几日又残冬长安雪后无来往报国门前独看松

　　○画风雨夜泊沽酒图

　　雨作江花荻作声荒寒如梦旅魂清村酤未是消愁物。欲共残灯话到明。

　　○湖南晚归

　　湖头新水出新绵荷叶生时又一年桑薙乱烧斜日里百层山翠万条烟

　　○许儆韦白下寄丙午所画秦淮秋雨索题

　　六年光景未题诗画得如尘似梦时。断雨湿云休细看看来容易鬓成丝

　　○坐月金莲池

　　竹根松月白泠泠。暗石荒藤坐小萤。却咲林 【 邻】 僧也归去夜泉何事不同听。

　　○登楼

　　少小听歌怕唱愁一声楚尾与吴头如今身在伤心地但见春光莫上楼。

　　○雨中张子薪饷麦

　　梅雨蚕风六月凉藤桥帖岸水平秧正思村落琴书静。忽送柴门饼饵香。

　　○听曲赠赵五老

　　逐调安排见典刑。缘情巧妙是心灵 【 马仲良曲在美人曲无主。不肰只如对歌谱。苦心妙理。可与此诗参看。】 寄言度曲红颜子。白却髭须始解听。

　　又

　　懒出闲眠爱道书苦吟狂呌渐消除清歌如此还抛得。不及情人我不如。 【 真知音癖好语非此中人不晓】

　　○曲中听黄问琴歌 【 八首录一】

　　轻染鸦黄拂髻鬟莺雏巧咲鬬双弯不知水调声能苦蹙损横波一寸山

　　○题弄月图

　　桑根船出水禽飞棹拍莲花露溅衣山月下来残酒醒摘将荷叶葢头归 【 本是禅语借来不觉】

　　○忆金陵 【 杂题画扇】

　　秋阴殢客思腾腾。木末荒台尽日登谁信到家还远忆。雨斋含墨画金陵。

　　又

　　最忆西风长板桥笛床禅阁雨潇潇只今画里犹知处。一抹寒烟似六朝。

　　又

　　青门杨柳白门乌秋雨秋阴旧酒垆何处蘼芜最相忆缫丝风雨暗西湖

　　又

　　臈下风光旅客颜奇情孤绝未能还携钱日向旗亭醉醉看长江雪后山
　　语近意远。气老情深。绝句中未易可及。

　　△钱谦益

　　绣斧西廵歌为徐季良先生作（四首录一）
　　徐州杂诗
　　送刘编修鸿训颁诏朝鲜（十首录二）
　　过淮上
　　和比玉
　　戊寅元日偶读史记戏书纸尾
　　题画赠香山何相公

　　○绣斧西廵歌为徐季良先生作 【 四首录一】

　　僰雾巴烟蜀道遥。每瞻参井叹中朝知君未惬澄清思又过清江万里桥

　　○徐州杂诗

　　彭城十日水奔流太守行呼吏卒愁何复诗成无一事。羽衣吹笛坐黄楼。

　　○送刘编修 【 鸿训】 颁诏朝鲜 【 十首录二】

　　鸭江水绿兔山青。洪范犹传旧典刑。新传五行归论奏。清朝访落待横经。

　　又

　　金函玉节日边行。辽海荣光接汉京。黑水残波休作浪。黄河已为圣人清。

　　○过淮上

　　鸟尽弓藏事惘肰英雄终不受人怜生平跨下能蒲伏。只是羞随哙等肩。

　　○和比玉

　　落魄风流迥不羣酒场骚垒自能军微词若道无人解何事登徒也识君

　　○戊寅元日偶读史记戏书纸尾

　　牍背千金狱始明。吹箫织薄可怜生。北军左袒仓皇日。七尺争如冐絮轻

　　又

　　綘侯系急漫嗟吁。又见工官坐亚夫父子将兵俱百万。敢从狱吏鼓咙胡。

　　又

　　汉家争道孝文明左右临朝问亦轻綘灌但知谗贾谊。可思流汗愧陈平。

　　○题画赠香山何相公

　　岭表山川规外星。扶胥海口界青冥为园五畆无多地元气堂临浴水亭。

　　△娄坚

　　怀古
　　闻鸟
　　看题扇
　　同美人送别

　　○怀古

　　百年田宅几家存。牛马襟裾横里门尽散赐金供酒贝须知真是为儿孙
　　古云智而多财。则损其智。愚而多财。则益其愚。不如此诗痛快。富贵人须书此。各赠一幅。悬之座右。

　　○闻鸟

　　妬他娇鸟自相呼树树枝枝翠欲铺忆得妆成低唤起。可凭睡眼画眉无。

　　○看题扇

　　句里秋风别恨新题来一字一堪颦殷勤欲比江皋佩。摹得王家小洛神。

　　○同美人送别

　　潮红容易上莲腮一日看君醉几回饮罢那能不分手泥人小雨送凉来

　　又

　　雨过空山冷翠屏鸣榔声发不堪听从嗔醉里轻为别。犹胜明朝酒乍醒。

　　△唐时升

　　田家即事

　　○田家即事

　　江村女儿喜行舟江上人家吉贝秋。缘岸荻花三四里。石桥南去见城头。

　　又

　　新成燕麦欲相扶风急高杨落乳乌社酒醒来人寂寂紫桐花下数鸡雏

　　又

