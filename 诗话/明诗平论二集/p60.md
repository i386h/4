<!-- { "loadSidebar": true } -->
　　间世英推廿五星划肰宝锷发新硎抚循殊绩先荒政。卓异高名首御屏灵岳何妨垂北固廉泉并不累中泠自惭国士空饥渴未敢轻游仲举庭。

　　果老石

　　○果老石

　　畵里峰峦未可形盘溪秀出碧珑玲空天迸落蓬莱小灵气分来滟滪青。春袅芳烟排剑戟晴封古雪峙门庭夕佳满目魂怡醉石乳云牙又翠屏 【 结不泛】

　　△孙永祚

　　铜雀砚
　　于少保祠
　　登福山晚眺
　　江上青阳瓜食而甘之（二首其二）

　　○铜雀砚

　　宫鸦飞散雀台烟横槊风流去不传繐帐已空残瓦在铜灰未尽古苔鲜寒光秋溅漳河水。晕气春销邺下田。莫怪魏家词赋盛鸳鸯一片值三千。

　　○于少保祠

　　西陵古木锁寒烟少保祠堂鄂墓边腔血到头终洒地元功归手不贪天深山夜夜飞精卫落日时时哭杜鹃不是有人扶社稷銮舆何日是归年

　　○登福山晚眺

　　长天漠漠望前空蜃雾龙云气不同万水东来江势尽。千帆南去粤烟通。遥传鱼海波难息近说狼山戍自雄。几欲振衣鳌背上苍茫日色射潮红

　　○江上青阳瓜食而甘之 【 二首其二】

　　离离秋雨摘初干水破红刀碧月团豹血成氷倾玉斗绀珠如雨落金盘楚王萍实浮江赤西母桃浆浥露寒。却笑阿环多病齿。飞尘一骑荔枝酸。
　　附句　鹰山晓发。寒星数点斗垂地。晓月一丝霜满船。　七夕立秋怀友北游。针神线影江南月。槎客星文斗北天。　拂水禅院。孤涧鹤松云罩住。两湖龙雨夜归来。　春水不来莎岸出。侯风无准苑花迟。　挽叔维。春灯夜剪西窓雨。雪叶秋烹北郭泉。

　　△韩绎祖

　　病吟

　　○病吟

　　炊烟稀见等卿云独寐绳床看日曛艹屦有心酬五岳。竹书无意读三坟要离死结高人伴李广生嗤福将勋 【 磈礧须浇】 绮语危言两须戒薙将须发更除荤 【 太露】

　　△张一鹄

　　香雪上人海虞寄怀次韵

　　○香雪上人海虞寄怀次韵

　　近城栽柳自成隅一径花烟月影虚敷座海天通自在。闭门几案即真如。禅心广应还归寂我法萧疏不寄书咫尺虞山魂梦绕隐峰肯许到茅居

　　△姚龙之

　　初夏次韵

　　○初夏次韵

　　堕絮飘花乱委塘深村景物欲全荒哺雏燕贺初干垒负子蜂穿旧穴墙未假冰盘驱毒暑已宽诗课待斜阳板桥流水无多尺。添得南风藕叶香。

　　△沈自然

　　夏词

　　○夏词

　　清昼沉沉畵阁闲翠华宫里见南山。催成织素先裁扇。唤取氷棱试作环。鸳甃雨来珠跳荡凤沟泉吐玉纤湾轻衫短袖迎风立一例新梳学小鬟

　　△张隽

　　赠马甥叔夜

　　○赠马甥叔夜

　　贯穿百氏定何如竽瑟于时好总疏未忍逃名游侠传。却教袖手治安书。方今谡谡谁元礼。爱尔堂堂似魏舒。老我幸余宅相在曲池清泚覆椶榈

　　△黄传祖

　　杂感

　　○杂感

　　返棹都门风雨斜同盟诗酒正妍华难依■〈山截〉■〈山业〉连山势。自泛菰芦曲港槎。衿土弃襦齐佩绶。舆台列戟有鸣笳贱贫独守奚囊在古锦斓斑照埜花

　　△冯舒

　　赠云南杜南阳杜知医能辨阴晴有祈雨术亦为人卜葬

　　○赠云南杜南阳杜知医能辨阴晴有祈雨术亦为人卜葬

　　角巾革履破衫裾六诏来乘万里余。口叱雷霆妖魃死。心存铢两病魔袪时从向背占龙势。欲辨阴晴问帝车。愿得乞君为弟子。枕中何吝一通书。
　　老到诗。不妨为好纤巧者所弃。肰中唐张籍王建集中多有之。人自不辨耳。

　　△乔培

　　览古旧内（正韵）

　　○览古旧内 【 正韵】

　　萧寺晴烟响暮钟路人指点说行宫诸公衮舄风云日。胜国山河栉沐中。骏足秋从台馆盛蛾眉春盻畵图工 【 选妃例于旧内】 景阳结绮随荒艹。圣泽惟应念沛岂。

　　△钱龙愓

　　秋霖

　　○秋霖

　　阴云密密覆江乡风送秋霖作晚凉逼侧野田过雨急奔浑溪水趁潮忙深笼远陌衰杨重浅湿平畴早稻黄。怪底村翁有闲事荷蓑冲雨葺渔梁。

　　△冯伟节

　　偶肰（自山云偶然兴到纯是灵机一转勿谓诗人无聊之想）

　　○偶肰 【 自山云偶然兴到。纯是灵机一转。勿谓诗人无聊之想。】

　　偶肰兴到爱神仙烧尽丹砂未有缘云粉可能装弄玉飞軿从自降羊权奔星旧婢羞灵洞。绕日神驹秣野田。若得余杭有奇酒恒须一醉一千年

　　△钱南明

　　前哀诗

　　○前哀诗

　　可怜谁屋止家乌世上无如暇者吾。公子未驱三窟兔。胜王休假一声狐忠臣有颈原非砺烈士衔须尚恐汗渺渺此身何日报书生漫道长千夫

　　△董汉策

　　张公洞

　　○张公洞

　　洞庭秋色满林隈欲坠青天向石开出岫微云随鹤去带阴小雨扰龙来仙人擎露窥宵谷玉女飡霜傍晓台为报游人天际晓半山星火一时回

　　△曹溪

　　村暮
　　宿法相僧房
　　汲惠山泉
　　寄怀程亦远道兄

　　○村暮

　　暮色村阴接远天柴门半掩稻花边渔归犹带笭箵雨。农话相依袯烟。放懒白鸥还入队乞闲黄犊早安眠　如斯野趣谁谙得独立幽人参畵禅
　　绝似林君复

　　○宿法相僧房

　　岩行一度易尘肠况清宵宿上方磬出烟心连梵径月从松顶落山房 【 妙句】 定能生慧蛩吟细寂后思喧竹影香睡觉琉璃入窓晓不须肉佛借灯光

　　○汲惠山泉

　　生水于山山亦名山灵惠我莫辞罂泉源本一何分二口吻需清反类争。永夜艘同明月载。终朝绠引湿云轻。试听东角松涛泻。不及泠泠汲里声。

　　○寄怀程亦远道兄

　　春闲不负负秋闲漫谓长房缩地艰篱菊有情依影瘦窓鸡无语习人顽删诗此日如疏雨采药何年共远山。闻学步虚恒不寐。也曾飞梦到柴关。
　　空仙诗澹遥秀野中。复多幽思远韵。如听涧溜松风。

　　△王揆

　　田园杂兴

　　○田园杂兴

　　鳜鱼菰菜露葵羮蚕妾渔蛮自送迎村社不知新甲子。邻鸡还识旧书生桑之落矣家家织蛙为官乎夜夜鸣肠断西风尘起处数声铁笛洗荒荆
　　又挂书一卷牛当垄。送客三更月满滩。弱泥新水分秧候。小雨轻寒秀麦天。并佳句。

　　卷十五终

　　●明诗平论二集卷十六

　　七律四

　　文震亨五首　　　　蔡维宁三首
　　王　骞二首　　　　沈　颢二首
　　林云凤二首　　　　徐　波八首
　　刘锡名二首　　　　顾凝远一首
　　管　珍一首　　　　刘　广一首
　　胡　梅二首　　　　龚　端一首
　　周惟正一首　　　　陈宗之三首
　　释自扃二首　　　　黄承圣一首
　　黄翼圣二首　　　　杨廷枢二首
　　章　美一首　　　　陆　坦一首
　　徐　汧三首　　　　项　煜三首
　　李　模一首　　　　刘　曙一首
　　卜　远三首　　　　徐　籕一首
　　周之玙二首　　　　许元溥一首
　　张　泽四首　　　　姚宗典一首
　　薛宗廉二首　　　　邵　弥一首
　　姚宗昌一首　　　　朱　衮二首
　　徐　寀一首　　　　钱位坤五首
　　戴之杰一首　　　　周　讷四首
　　殷　衡一首　　　　叶　襄一首
　　徐　枋一首　　　　徐　增一首
　　杭　萯一首　　　　林　曙一首
　　郭　陶一首　　　　朱　陖三首

　　△文震亨

　　岁晏述怀
　　将之南中答邹彦吉先生见约
　　京口晤甥即事（二首）
　　倦游十首乙丑夏日自维扬归寄兄（其四）

　　○岁晏述怀

　　尚存如死半残身。虚室能窥必鬼神酸鼻总为齿冷事。腐肠还是骨销人寒灯短熖刚三尺古庙深栖已十句忽忆妻孥真有恨牛衣不得共沾襟

　　○将之南中答邹彦吉先生见约

　　鱼书相隔已经年月榭云廊想象间楼阁七层栏楯内。笙歌一曲鬘陀前摩尼在握名如意沆瀣为餐比自肰天福岂容凡骨受担簦聊假片时缘

　　○京口晤甥即事 【 二首】

　　将母词臣奉母归。舟车何地不庭闱。天伦此际真称乐。人子如斯愿岂违。潘令有舆终下吏。老莱能舞只初衣。时人自爱青藜火尺五天边日更辉

　　又

　　未残灯下语难明渐到中宵始失声井里有人几累姊。渭阳能念远烦甥身于濒死方为寄事到谋生总未成我至子留须信宿此归原不是王程。
　　苦乐情事。种种关心。吟之总堪堕泪。

　　○倦游十首乙丑夏日自维扬归寄兄 【 其四】

　　倒屣谁非具主宾谢宣明面究难亲何当紫橐函中客。与较青油幕下身。两卷檀弓言物始。一编周易味同人。翘翘车乘真堪畏九折途今不可遵
　　附句　回环往日无聊事。斟酌明年欲着书。　草花入夏方争长。笋欺辞春已不肥。　蛾眉解妬犹知已。鱼腹能通必谤书。　怀土僮亡甘负约。移家交绝不烦书。　万钱入筯夸新蕨。六甲行厨馔晚菘。

　　△蔡维宁

　　舟归
　　日夕湖上送顾太史归舟
　　拉僧弥入洞庭诗以报王克仲张兴公朱九章

　　○舟归

　　百钱买得钓鱼舟篷席当风雨不愁眇眇带山行入暮刁刁随叶下残秋桔槔倚壁生蔬遍童子眠篱种豆休闲道楚江犹闭粜酸心数米过冬头

　　○日夕湖上送顾太史归舟

　　一风徐动早凉天碧化前山数点烟仙路不离花露上浮樽多倚药洲边鱼龙抱月眠秋水麋鹿看人饮夜泉坐钓未能拘礼法长将笔墨侍鱼船

　　○拉僧弥入洞庭诗以报王克仲张兴公朱九章

　　山烟引雨接帆斜几处樵歌水上家野老负秋收木实渔蛮呼酒下苹花邻居共喜分红叶鸡犬无骄映白沙劝向西风谢城市一瓶相饷紫莼芽

　　△王骞

　　徐天予从支硎归知朱云子闭户选诗赋寄
　　枯窓积雨遥望郡城如隔越蜀志感

　　○徐天予从支硎归知朱云子闭户选诗赋寄

　　春深犹见艹痕枯人在它山梦与俱天禄路荒传禁火。石田秋改更开租。衡诗一字珍千载看月平分隔五湖。想到故宫栖鹤处山中应许酒同沽

　　○枯窓积雨遥望郡城如隔越蜀志感

　　为驱酷暑一方焦鸡雉城云带雨遥峡水三分经滟滪。故人千里隔椒。新翻博局嫌孤注。旧听琵琶悞六么。惆怅客程沽酒处败残陈句落空瓢
　　双鳬述作最多老贫特甚兹仅一时偶寄非其全也以俟三集

　　△沈颢

　　山中梅兴（十二首录二）

　　○山中梅兴 【 十二首录二】

　　山半日斜花影长棘篱藤栅笕为梁卷帘共尔千峰冷。隔浦何人一笛长孤屿雪高三面水老人□□半头霜 【 似绝不说梅肰而梅在其中妙处不传】 寺南访得前朝树。半压牛宫半补墙。

　　又

　　曲坞斜扉引白沙此身和鹤许浮家氷霜篱落少啼鸟烟水屋梁纯浸花独抱长镵选枝苦恰逢老壑生云遮。峭寒月落不归去。樵灯照见栖林鸦。
