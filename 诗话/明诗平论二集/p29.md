<!-- { "loadSidebar": true } -->
　　机锋尖快而意调殊古

　　○关山

　　浑沌凿一门。形胜自开局山色不通行。天势若为朿。孤僧始鸣磬一雨江南绿
　　孤秀

　　○林屋梅花

　　燃灯昼雪天日月抱醉眠。洞中七日路洞口花开千。函文秘莫读吴王在时传仙人机枝花春风摇酒烟 【 口角轻妙不必有义不必可解】 餐雪种花人。都不见神仙。

　　○石公看云

　　石壁出天地数帆秋满湖看云不得食种药开榛芜。读书不识道。即理恒自诬贤愚乃一间夷险匪异涂我意欲富贵神仙不能无。山川屡更仆心发双踟蹰

　　○药州秋泛

　　月高大泽起帆满新天秋。 【 数帆与帆满各有佳处】 渔童鼓掌歌烟远仙人洲。仙人是吾家。子孙千白头芙蓉花发尽飞出双眠鸥

　　△阮大铖

　　入山柬缉汝玉式
　　徐巢友隐茅山偶来青溪闻酒熟遂还得氷字赋送
　　同子宁损之麦场夜坐偶成

　　○入山柬缉汝玉式

　　青山良可亲烟霜更交骛宁取耳目娱要识性情寓。系恋亦宜屏矧复堕忧妬敦悦心不违撰酌旨非误。于野获农谈开门识樵路。谁谓谣诼言。非我息机具。候净孤药存。林定百声赴高梁窥燕雀闲篱散鸡鹜古人意至时。去此不复顾。采薇兼采芝长谣入烟雾向谓不近情今始达其故

　　○徐巢友隐茅山偶来青溪闻酒熟遂还得氷字赋送

　　闻君卧溪阁自照溪上灯。高窗望三茆。月出星棱棱。梦中忆孤隺饥啄南涧氷忽接岩下书。遂曳还山藤。叩君胡为尔君意颇自矜笑指云峰尖。健犊聊可乘。梅花抱春瓮佳酿遂以登糟床滴香孔。气与兰蕙凝此信良不诬自我山中朋 【 高人幽事愈淡愈旨】 仙人有遗柏啖之身可腾晨采花露睎。夕睹松露升。万事谢机括。释饮夫何能。

　　○同子宁损之麦场夜坐偶成

　　白日照中野。风暄麦恒燥。老农勤刈获及此天气好。夜久星琅琅畼声出榆栲予亦偕予朋高吟响苍灏汨身烟海中肆志苦不早谈止乘夜凉潜历田间道屋角灯荧荧闲牛啮枯草

　　△卢世■〈氵隺〉

　　忻口以往气象大类塞垣生来偪琐至此始觉有历落意因而赋诗
　　行谷中

　　○忻口以往气象大类塞垣生来偪琐至此始觉有历落意因而赋诗

　　地廓青天垂。羣山忽敛迹。极目渺无隅。漠漠平如席。遥峰露微岑参差类缝襞枯桑何刀骚枣柳少绳尺长风吹不休我行日将夕惊沙纵复横野气黄兼白归翼没已完惟见空烟积肃肃单舆 【 车】 凉心神恍若辟若寤若旁皇。若已有所获。此日复何时二月哉生魄昏旦气候殊劳歌答于役。脱衣古馆中。夜静灯花碧。

　　○行谷中

　　深谷迥无倪。但闻水声响。山势合成围几于靡所往踽踽石子间。风气逓苍莾缩天入瓮中空碧倒孤朗。清流幕古沙。娟秀如美掌人鸟两俱绝微觉有盻蠁。鸿蒙或在兹。悄焉一俯仰。

　　△申绍芳

　　祝蔡孝来七十

　　○祝蔡孝来七十

　　君昔赘黄门。家兄乃僚壻。倾葢初往还。是为乙已岁。余龄方十五。末座欣把袂。辟珥禀教言不敢雁行聣既而忝同学焚舟矢共济余也幸先登惜乎君下第眨眼十余年冷落貂裘敝访余历下城。泰岱瞻青帝。惟余笃故知。为君旅食计。匹马导长安。公卿争拥篲。便欲弃诸生。慷慨参献替。 【 想见此老倔强　启美】 迟之又五载俛首就匏系驱车入三山垂老益姜桂。蜮口遂含沙终风日且曀余特秉昌言登坛召虎筮。君度义不可。飘肰卷霜蔕。归卧草堂幽。砚田无苛税。 【 说得一团天趣　启美】 尚友在古人。春秋凛义例。演易阐庖牺唤醒凡夫寱因遡君平生大抵多踔厉 【 一锁有牧拾顿挫】 党狱构同文清流笔草薙急难赴锒铛独陨千行涕。硕果勤护持。填海比精卫。痗心世道忧击节犹堪誓。挥杯今劝君白发催人锐是翁虽矍铄。究竟亦委蜕。何如山水间。尔我长点缀。三万六千场。再话参同契。
　　叙次磊落。其人如见。何必诘曲求寄。

　　△黄景昉

　　习池

　　○习池

　　习郁种鱼池相传古亭馆涓涓石甃平所溉遂百畹昔贤经济心不肯不澹远山公廊庙器家典尚书选持节督方州遭遇未为晚不应白铜鞮穷年事杯盌。中原板荡初为欢日已短。盈把神州泪。易一儿女莞无乃父风然蚤岁误稽阮逖矣庞德公。采药竟不返。

　　又

　　山公池头醉羊公碑下泪坐令汉水深。流光照岚翠韵事合雄心即目成姿媚想当游宴时拦街作铙吹葛强尔何人名亦邹湛类。反觉古人殊哀乐如无谓百里香炉峰峨峨烛星炜弃置魏晋间徒焉饱精魅。运会苟未逢。灵山亦自閟英雄学神仙斯语几人遂

　　△文德翼

　　钓台

　　○钓台

　　滩急山愈缓故堆高石头。左肘威狻猊。右肘貔貅。钓时来滩上。钓罢石上休。高寒振林木凛肰不可留少渔为我谑老渔为我谋窃闻今皇帝。与子有素否。上可为三公。次不失彻侯。子陵子陵去。解丝作剑缑。
　　歌谣体绝有古趣

　　△陈函辉

　　偶作（稍节）

　　○偶作 【 稍节】

　　尘逋行处多夙累坐难遣龙性不可驯骥足那能展游戏五浊中。笑躄而使蹇。吁嗟末流子百炼指软望尘屈全膝视阴息余喘上相发一言。满座辄称善。 【 摹画可悯可笑】 平生有素心异乎三子撰。朝爽自西来停云映空卷早哉诵酒伦诙矣谈天衍神马驾日车岂受覊的揃勿令世法深。反笑丈夫浅。

　　卷二终

　　●明诗平论二集卷三

　　五古三

　　郑友玄三首　　　　陈治安六首
　　阎尔梅一首　　　　陈名夏六首
　　方以智一首　　　　舒忠谠四首
　　陈子龙一首　　　　钱　栴三首
　　陈弘绪一首　　　　钱继章一首
　　李　雯一首　　　　吴伟业三首
　　周　鼒一首　　　　魏学洢四首
　　陈懋仁三首　　　　杨文骢五首
　　吕　阳一首　　　　畲充美二首
　　刘　城一首　　　　吴应箕一首
　　邢　昉一首　　　　孙　临一首
　　左国材一首　　　　谈允谦一首
　　黎遂球一首　　　　钱邦芑一首
　　杜　澽二首　　　　刘　鼒一首

　　△郑友玄

　　寄郝楚望先生
　　过眉公畲山草舍赋赠
　　将发张太史为余特赋一诗和意答谢

　　○寄郝楚望先生

　　悟尽传注失方知思所作 【 大学问人到手语】 古吟奏数章方知情所托。千里五百年楚望黄与郝。冥理经求。先后揆不怍片梨烟云老不徒纸贵洛伊昔仕谏员撄鳞遂疏凿园亭亦已异终焉琐寥廓天笃至性人年来废哀乐。三代为胸中。超忽见领畧。迩者足禁门动或向一壑身退物情喧名贵 【 高】 怨离索。幽怀存矜式待世殊不薄。自顾惭长缨不敢言寂莫 【 托云寂莫□人之无意于世者也不敢言处大有深情】 矫首菰芦中敛情向漠漠

　　○过眉公畲山草舍赋赠

　　山亦何必高。水亦何必深。一峯一涧里。濚泓养清音。清音响太古伊人此幽寻。闲梅照巾裾。无营亦无禁朝饭城中友。暮艇向孤岑住世即出世。初非小隐心文章道如此 【 忽转入文章运用得别】 自肰不■〈山上奇下〉嵚。开径想厥始冥烟入孤禽园馆日以丽诛茅示规箴物力关文质挽回急于今朝野同经济如衣之于衾 【 见得隐士关系郑重】 丘壑相置小眉宇凿森沉

　　○将发张太史为余特赋一诗和意答谢

　　一城古附庸。艰难达天子。去者惜人情赠言无臧否启咏穆如篇精诚流一纸清静即见才。君子集其祉至人蒿目深斯言良有以治颕与治齐。同宗葢公旨。及乎典公卿。或效或不尔名迹虽偶合通滞关神理 【 晋人名理明瞻论。人物志。俱包括在内。】 以此举似公万类将托始见称愧纷纭。足令来者徙重来不可知徙心焉敢已

　　△陈治安

　　留寒溪寺六诗

　　○留寒溪寺六诗

　　早祷龙湖特显露异崇报未遑述龙德
　　祀龙明日母疾弥留东门乏槚惟孟封公遗我美材述孟德
　　上官同官乡绅孝廉上舍文学。至于商氓。各有赙赠。计两得百。用为归资。僧洪义等十七人。惠孝待六人。斋公政如等六人。为先慈诵经礼忏。讫不肯以瓣香半粒相烦。述赙德
　　县有三鹿商有鹿米欲用秋祭予不可请者曰宁知后来之不终用也述三鹿
　　县有鱼课秋日届期请开曰待署者
　　武昌胜地昔多名流百年千祀谁知陈生述名胜

　　•早祷龙湖特显露异崇报未遑述龙德

　　龟峰石矶下。云有神龙蟠。溪上有勺水。照日所不干。夏旱虔予祷。渡水风团团。 【 有风圆若车轮黑如釡至止于矶下】 小蛇忽盈尺。举首失蜒蜿。一雨连昼夜。载祀雨方阑。是龙洵灵异。讵以祠庙安。幽明两相契。缓急可以干。

　　•上官同官乡绅孝廉上舍文学。至于商氓。各有赙赠。计两得百。用为归资。僧洪义等十七人。惠孝待六人。斋公政如等六人。为先慈诵经礼忏。讫不肯以瓣香半粒相烦。述赙德。

　　士民悲慈亲。醵金为酹祖。君予不家丧。愧予资钟釡。慈悲众缁流。发弘誓愿度。如是六阅晨。摩顶若可睹。纷纷四民勤。徒以令长故。匍匐救有丧。斯道亦云古。

　　•祀龙明日母疾弥留东门乏槚惟孟封公遗我美材述孟德

　　先慈方背弃。百棼无一资。尉争木宜美。丞嫌价尚差。童簿抱目眚。涕泪徒涟洏。哀痛不自主。趣舍一任之。尤恐炎蒸候。敛手足悡期。恩深孟大夫。狸首以为贻。

　　•县有三鹿商有鹿米欲用秋祭予不可请者曰宁知后来之不终用也述三鹿

　　■〈口攸〉■〈口攸〉三苍鹿。有此町疃场。县令临将发。人嗟行李凉。奏金欲买鹿。秋庙荐馨香。县令谢诸人。愿买之三乡。鹿自食丰草。人沾鹿之粮。复忍登罇俎。而欺魂不强。
　　【 李卫公言道书载麞鹿无魂可以作脯】

　　•县有鱼课秋日届期请开曰待署者

　　水虞讲罟罶。鱼鳖矠夏薧。武昌没故事。举网集秋潦。入馔味诚佳。在藻理亦好。不能废旧制。留之待新讨。人言建业水。洋洋可以饱。

　　•武昌胜地昔多名流百年千祀谁知陈生述名胜

　　北枕大江流。西山色窈窕。中蟠武昌县。霸业开权皓。苏亭奏松响。庾月洗秋照。缅思千古英。煜彼中天曜。我来未周星。风木惨怀抱。制锦不成章。舟行失其棹。伤兹名胜区。茫肰同未到。
　　六诗清厚坚古。别成格调。大约本元次山而稍简练之。锺谭服得不错。

　　△阎尔梅

　　猛虎行

　　○猛虎行

　　智虎能分别。噬人不亦护人。威严立山冈保此鹿与禽愚虎惟一饱。颠倒卧荆榛。不顾山中物乃为邻虎吞智虎岂不杀。然而有疏亲。

　　△陈名夏

　　感怀
　　赠密之
　　赠城中主人
　　读李青莲集
　　感遇诗（次芮岩尹）
　　醉后与密之作

　　○感怀

