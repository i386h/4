<!-- { "loadSidebar": true } -->
　　邹建光二首　　　　曹学佺四首
　　钱谦益四首　　　　吴鼎芳二首
　　李流芳一首　　　　程嘉燧三首
　　王思任二十六首　　葛一龙二十七首

　　△陈继儒

　　宿道士山房
　　山居春暮（菊竹根也）

　　○宿道士山房

　　天顶不可问中峯置药房竹深山瓦绿松老羽衣香白鹤飞一点丹经读数行鸡声才夜半海日已苍苍

　　○山居春暮 【 菊竹根也】

　　菊味如兰蕙能令酒不闲草分明白路云写模糊山百舌鸟千啭。三家村一湾。欲招邻父饮行乐未曾还
　　附起句。　春浅复春寒。山坳雪未干。　吾将老是乡。十畆种瓜场。　中句。　苹香沙鸟醉月白钓丝空。　小桥村市酒。归鸟夕阳弯。　鸡犬有傲色。炊烟多异香。　蝉噪晚逾急云轻秋始飞　樵青人不见。啼碧鸟初闻。　月疑松少碍。雷觉石潜移。　积藓生瘿钵。残蕉覆墨池。　鸡声出水寨。豖迹印沙村。

　　△董其昌

　　赠曹嗣山总河（获鹿人）
　　赠萧象林比部
　　西兴秋渡
　　同唐元征宫允游善权洞

　　○赠曹嗣山总河 【 获鹿人】

　　禹功犹在眼汉策若为纷似鹊填何补其鱼叹岂闻中台今省月。宝鼎欲歊云。一片征南石傔书白郑勋。

　　○赠萧象林比部

　　鳬舄依天府文章自选楼青阳开左个赤县最中牟朔雪梅花骑春江竹箭流 【 天肰俊丽】 赐金能贳酒。湖上待羊裘。
　　似韩君平

　　○西兴秋渡

　　秋涉试褰裳风回海气凉涛飞鸥外雪林缀菊前黄司马游何极鸱夷迹未荒山阴劳梦想迟晚得津梁

　　○同唐元征宫允游善权洞

　　神功开混沌水府亘氤氲峡隐将飞石岩垂欲堕云。龙腥阴壑迥鸟道乱泉分今日磨厓记知同藏史羣

　　△利瓦伊祯

　　太和宫
　　万卦山
　　报恩寺塔灯
　　贮春别业（为少宗伯蜀范公赋）

　　○太和宫

　　肃帝核玄玄增封上配天端居长礼斗。秘祝总祈年。皂纛宫娥绣青词国史编星冠南乡拜隺葢绕龙涎

　　又

　　烛路千林雪沾衣百艹霜游人蜗绣壁羽客蛎为房野火分丹灶山烟接御香扶摇枝上过可是学云将

　　○万卦山

　　触目非凡境天苞与地符含章无兆体。得位有方隅。石理龟攻墨。山形马负图。稽疑先雨霁知不堕迷途

　　又

　　夏后连山易先天固已肰有形犹太素作对是重玄坟出函三外丘高用九前灵氛不可命空忆索筳篿
　　是卦是山亦典亦巧

　　○报恩寺塔灯

　　莫是成龙树幢肰法炬红金盘非借日宝铎自鸣风天眼山河尽珠眉火月同恒星何必见。夜鉴自当空。

　　又

　　脂帝归生趣灯王发妙明如星荧惑守拔地祝融平碧海窥龙藏丹楼接凤城火珠蕉叶褁空望露盘檠

　　○贮春别业 【 为少宗伯蜀范公赋。】

　　玉女房非远盐官井自通有花皆蜀锦无酒不郫筒墨水经笺璞玄亭字问雄史臣书已就藏副此山中

　　又

　　三川朝市地都作一园春黄润收筒布朱提出冶银竹枝何处女花蘂内家人写向鹅溪绢风流事事新

　　△马之骏

　　过平原曼倩故里
　　寄怀钱仲举
　　木渎过隐居
　　赠王季重

　　○过平原曼倩故里

　　三尺笞中碣将君姓氏存朝廷一囊粟香火数家村人但传诙语仙宁有纯根岁星常在眼不用赋招魂

　　○寄怀钱仲举

　　吏牍朝全减幽怀暇渐增讼阶帘一轴官阁饭三升寒月添衣待荒台挈印登匡庐虽较远携谱寄询僧

　　○木渎过隐居

　　入门翻类野四壁半云封布席沾阴菌搜厨荐晚菘辟纑仍少妇晒药仅余童简率孚子意留连闻远钟

　　○赠王季重

　　天将优旷达世岂碍浮沉易贵非仙骨难穷是慧心瘦麟存故步。独隺表清音倘使相逢早。知君朱必深。
　　附句。　月店冬难曙。氷河晚不潮。　早蜂飞尚弱。昏雀聚还争。　山态秋争老。泉声晚渐衰。波影从星白林烟逆雨青　湖白烟为岸。村疏水映门。　烟中河渐小。天外岭难平。

　　△邹廸光

　　自斑竹岭至太平庵
　　行幽谷岭岭百盘而上势极峻削而曰谷曰幽以屏峷重迭密箐翳之故云

　　○自斑竹岭至太平庵

　　层阿开作栈危峤立当关石罅偷猿果岩牙剥鹧班风批不断涧云续偶穷山樵叟腰鎌过言方逐虎还

　　○行幽谷岭岭百盘而上势极峻削而曰谷曰幽以屏峷重迭密箐翳之故云

　　迭巘不可辨微茫一路通水能飞上壁石亦走当空死树巢妖鸟空祠闪怪风已行九地下。翻出九霄中。
　　奇境险语。又过岭俱成地。来峯总自天。亦极刻画。
　　附句　水浸无锅灶。山遮败板门。　居屋低千岸。扬帆直上山。　蚕祠风四壁。渔汊水三湾。鸥庄容蟹横。犊栈有庬眠　隔水鱼久出。当风虎箭过。　莺林多旧友。鹿户有新丁。　厓危禽不度。石漏鹿能穿。　山转旋恭立云来又背飞　津妇抛家髻。篙师露肘衫。双拏无力桨。半使漏风帆。

　　△曹学佺

　　嘉善寺
　　咏一人泉
　　水龙洞
　　秦淮秋怨

　　○嘉善寺

　　苍烟人迹外。黄叶寺门前閠月重阳节双崖一线天 【 自肰神到语。非复有意可得。】 僧寮自岑寂洞壑复幽偏若待楼成夜还应就此眠 【 结仿襄阳反似习气】

　　○咏一人泉

　　白云自怡悦世事不相宜况此山中水几人能酌之非贪照影日即是挂瓢时怪杀林猿饮还牵三两儿
　　澹逸欲仙

　　○水龙洞

　　桂中称是险城外有重扃匪藉丁夫凿能穿癸水亭坦肰车马路。宛尔木龙形。却喜沿江望尧山一抺青
　　景物宛尔不费一丝力气律中神品

　　○秦淮秋怨

　　四序皆蓄意秋来殊可怜疏篱豆花雨远水荻芦烟忽弄月中篴欲开江上船 【 凄清无限】 不知夫壻去仍会在何年。

　　△钱谦益

　　李将军挽歌
　　张将军挽歌
　　别萧伯玉
　　送黄二子羽令新都

　　○李将军挽歌

　　飞将名空在。封侯事忍论。死为明国法。生敢负君恩。弃市沙场血。吞胡厉鬼魂。古来推毂者。先与凿凶门。

　　○张将军挽歌

　　赤血真堪酒。丹书未肯刋。死填牢户易。生拔贼营难不汗逾三日无钱买一榷 【 泣鬼之笔】 萧萧广柳出。易水正风寒。

　　○别萧伯玉

　　吴粤升平地携家信短蓬舩窗杨柳月。帆背杏花风。兵火愁眉日江湖冷节中羽书频阻绝停檝问邮筒。

　　○送黄二子羽令新都

　　知尔弹琴日高斋雪岭前质成休讼芋。弦诵压啼鹃。花鸟新诗句。菖蒲小样笺。好将官制锦。同卷寄吴舩。

　　△吴鼎芳

　　饭石峰晚步
　　前溪

　　○饭石峰晚步

　　白鸟不飞处云光和水凝自吟松下路遥见寺中灯。夕爽山无雨春寒涧有氷。隔花相问讯月照荷锄僧

　　○前溪

　　野风迎白衲随步已前溪落日在流水远山青不齐花寒聊自亸鸟倦偶肰啼何处茶烟起渔舟系竹西

　　△李流芳

　　黄河夜泊

　　○黄河夜泊

　　明月黄河夜寒沙似战场 【 起得疏壮】 奔流聒地响平野到天荒吴会日以远燕台路 【 程】 正长男儿久为客。不辨是他乡。

　　△程嘉燧

　　孙士征甘露僧房话旧
　　怀方民表
　　石冈园杂诗（五首录一）

　　○孙士征甘露僧房话旧

　　雪中分手地亦在暮江边。栖泊长如此心期共渺肰落帆千步柳到寺一声蝉为扫清溪石还家与醉眠

　　○怀方民表

　　学舍依山寺僧楼寄一椽月窗虚见石风谷闇闻泉都养供斋饭。门徒乞酒钱。别来移甲子何处着青毡

　　○石冈园杂诗 【 五首录一】

　　散发乘山月明星集夜潭竹风荷涧北雨气石冈南泉酒带氷绿园瓜出井甘。近来疏野性禽鸟渐相谙
　　附句　出寺半峯雨。归房终夜泉　野□水。□白。天霾风正呼。　吴枫十月赤。江柳半天黄。雪嶂经春见。风帆逆水行。

　　△王思任

　　不谓
　　送祈西岩父母入觐
　　豆店
　　新河月
　　快雨
　　阳曲道中
　　入鄮
　　秋夜
　　金山寺
　　彭城登眺（时榷事稍苏）
　　过剡
　　薄雨
　　再过金山
　　大龙湫
　　湖亭夜步
　　邹园（四首录二）
　　游婺州西峯寺
　　讲堂洞
　　双龙洞
　　送葛震甫之宫滇南
　　幽心
　　入暨
　　入平水溪
　　赠毛赤城
　　春倚（典畸同余也）

　　○不谓

　　不谓西湖上　征兵反寂寥　船游时罢舞市走但逢刀秋气真同肃　天声已破骄　谁将地缩却　明日便援辽　

　　○送祈西岩父母入觐

　　英主乘乹日明堂贺鼎年鳬飞才识舄虎拜已推筵海国春耕后棠阴社鼓边 【 气调双佳】 须眉今吐气 【 率】 次第品□铨

　　○豆店

　　朦胧二三里海气发天青 【 晓景写得透】 饱马冲寒色残鸡落晓星春锄人渐出野火店犹荧。断续霜桥上。流澌瑟瑟听。

　　○新河月

　　今夜新河月孤清更不同影来如积雪。凉到讵关风静发蛟涎里秋湥鹊呓中扁舟危坐杳几欲犯寒空

　　○快雨

　　炎毒不容诉人生趣已穷忽勤秋国雨饱赠雪山风荷静香催嚏楼疏气破笼 【 似险矣。肰实有此景。】 今宵湘榻梦应入禹陵东

　　○阳曲道中

　　疋马太原城嘶寒客骨惊昏风围日气黄雨下沙声入柳春无蘖穿河雪可耕一闻吹画角□处赋西征

　　○入鄮

　　共是东南谱勾章另一经有舟俱海式无市不龙腥潮候江边待。天风塔上听。更关飞动意万里混沧溟

　　○秋夜

　　梧桥常夜坐流水伴空明月语人多咲 【 极浅景说出自妙】 秋眠鹊易惊朝廷容树敌江海但搜兵无路忧周室残杯向北倾。

　　○金山寺

　　何必游蓬岛金山屹大江塔孤神鹘断钟老毒龙降 【 凑句】 石怒真墴拜风腥不辨哤寻常潮趁月四面打僧窗

　　○彭城登眺 【 时榷事稍苏】

　　釡底瞰徐州。高城拥大楼黄河经夜宿。白日古原秋子午针南北江山奕项刘 【 奇炼牡切语足千秋】 咽喉今渐爽睥睨不须忧

　　○过剡

　　千山夹朿尽顿尔一相宽 【 便若身到】 古县仙常到。名溪雪不干晚鱼呼市酒野隺下舟滩月色时来闹。挑眠梦未安
　　闹挑字伤雅

　　○薄雨

　　薄雨爱花晴凭栏气晚清稻肥增隺秩沙远讨鳬盟 【 习气语】 野水光于雪秋山青入城采菱何处羙脉脉更盈盈

　　○再过金山

　　老去浑知画金山讵可双撑天不藉地到海突拦江 【 壮切可敌他人千百。○天地江海。四板重字。运得如此奇妙。从来金山诗当推第一。】 蜃气华新阁。龙封夹大邦。风涛汹万古骨立若为降

　　○大龙湫

