<!-- { "loadSidebar": true } -->
　　亡友邱彦能藏《芦花被图》，盖模写酸斋梁山泺故事。貣泰甫首题律诗一首，吴子立继之，其馀数首而已。彦能宝惜此卷，不妄与人题，後遇吴敬夫，以其有诗名，出而求题。敬夫为赋数首，皆不惬意。最後一首云：“秋风吟就芦花被，一落人间知几年？泽国江山今入画，诗人毛骨久成仙。高情已落沧洲外，旧梦犹迷白鸟边。展卷不知时世换，水光山色故依然。”彦能喜，始请登於卷。彦能尝以唐三学士《弈棋图》求题，予为赋绝句云：“三人当局各藏机，思入幽玄下子迟。毕竟是论证高一著，风檐日影静中移。”彦能叹赏。敬夫亦以《雪》诗见示，予和其“西”字韵云：“夜静有舟来剡曲，时平无马入淮西。”敬夫亦加誉焉。予时年甚少，敬夫为乡前辈，彦能亦倍年以长。二人墓有宿草久矣，因念旧交，为之慨然。

　　○锺馗图

　　乡丈凌彦翀，名云翰，号柘轩。至正间，以《周易经》与士衡叔祖同登浙省乡榜，授平江路学正，不赴。才高而学博，为乡党所推。一日来访叔祖不在，以所《和石湖田园杂兴》诗一帙留寄舍下。数日，予尽和之。及见大惊，喜为作序文於前，因是遂刮目相视，且叹叔祖之不能尽知也。继以梅词《霜天晓角》一百首，柳词《柳梢青》一百首，号梅柳争春者，属予和之。予亦依韵和就，大加赏拔。予视先生犹大父行，而先生不以齿德自居，过以小友见待，每於诸长上前，称之不容口，喜後进之有人也。洪武庚申冬，为人《题锺馗图》云：“朔风吹沙目欲眯，官柳摇金梅绽蕊。终南进士倔然起，带束蓝袍靴露趾。手掣硬黄书一纸，若曰上帝锡尔祉。蝟磔于思含老齿，颐指守门荼与垒，肯放妖狐摇九尾声。一声爆竹人尽靡，明日春光万馀里。”不数日，为乡人官於外郡者飞举。里胥临门，不容辞避，迫肋上路，到京授四川学官，遂成诗谶。在任以乏貣举谪南荒以卒，归骨西湖。予送之葬，有绝句云：“一去西川隔夜台，忍看白璧瘗苍苔。酒朋诗友凋零尽，只有存斋冒雨来。”盖感知己也。

　　○吴敬夫父子

　　吴敬夫之子改过，为官四川，敬夫思之，作诗云：“剑阁凌云鸟道边，路难闻说上青天。山川万里身如寄，鸿雁三秋信不传。落叶打窗风似雨，孤灯背壁夜如年。老怀一掬锤情泪，几度沾衣独泫然。”尝为予诵之。敬夫卒，改过丁忧还家访予，自诵其诗曰：“薄宦萧然作远游，行囊那得一钱留？孟光不比苏秦妇，肯笑归来只敝裘。”自夸其廉，且矜其妻之贤也。予因举敬夫前诗，谓曰：“尊翁有念子之情，而子乃独归美其妇，何耶？”改过惭笑而去。

　　○桂孟平题新话

　　庚辰岁秋，权停江北五布司学校。予在河南，孟平在山东，各斋学印赴礼部交纳。孟平访予於大中街旅舍，相见甚欢。予置酒，出《纪行返棹编》示之，孟平赠诗，有“江湖得趣诗盈卷，故旧忘怀酒满樽”之句。予後授太学助教，孟平授谷府奉祠，寄小词，末句云：“卷起绿袍袖，舞个大斋郎。”邻堂王达善助教亦好作词，见之大笑，喜其善谑也。孟平刻意於诗，有日课之工，尝手书百篇寄予。孟平後卒於长沙，予亦遭难，家事零落，所寄诗亦被人取去。独《题翦灯新话》长篇载在卷首，幸而存焉，乃训导钱塘邑庠日所作也，备录於此，以寓邻笛之悲云。“山阳才人畴与侣，开口为今阖为古。春以桃花染性情，秋将桂子薰言语。感离抚遇心怦怦，道是无凭还有凭。沈沈帐底昼吹笛，煦煦窗间宵翦灯。倏而晴兮忽而雨，悲欲啼兮喜欲舞。玉箫倚月吹凤凰，金栅和烟锁鹦鹉。造化有迹尸者谁，一念才萌方寸移。善善恶恶苟无失，怪怪奇奇将有之。丈夫未达虎为狗，濯足沧浪泥数斗。气酣骨耸铮有声，脱帻目光如电走。道人青蛇天动摇，不斩寻常花月妖。茫茫尘海沤万点，落落云松酒半瓢。世间万事泡幻尔，往往有情能不死。十二巫山谁道深？云母屏风薄如纸。莺莺宅前芳草迷，燕燕楼前明月低。从来松析有孤操，不独鸳鸯能并栖。久在钱塘江上信，厌见潮来又潮去。燕子衔春几度回，断梦残魂落何处？还君此编长啸歌，便欲酌以金叵罗。醉来呼枕睡一觉，高车驷马游南柯。？

　　○莫士安寄问

　　莫士安，湖州人，为国子助教，以古文擅名，诗笔亦敏赡，同辈皆弗及也。司业厅前有丹杏一株，当繁盛时，监丞王峻用置酒花下，同席者分韵各赋五言古体一章。次年，予转擢周府，次子达亦领河南乡荐，士安寄诗云：“问讯先生复自怜，家风喜得二郎贤。两经寒暑无书寄，一卷《春秋》有子传。丹杏开花思旧会，黄杨厄闰直残年。洪恩若许还乡去，茅屋荒苔老石田。”“丹杏开花”指旧事，时士安谪吴中治水，故有“黄杨厄闰”之语。

　　○宣和画木犀

　　定量和画瓶中折枝木犀，莫士安尝举乡人张来仪一诗云：“玉色官瓶出内家，天香浓浸月中葩。六宫总爱新凉好，不道金风卷翠华。”为予称诵之。予遂拟作一首云：“金沟水活玉瓶宽，分得天葩下广寒。可惜秋香容易落，不如留向月中看。”士安亦称善。

　　○折桂枝

　　章彦复自福建省检校回杭，过鄞，先君置酒待之。予适自学舍归，彦复即席指鸡为题，命赋诗。予勉成四句以呈云：“宋宗窗下对谈高，五德声名五彩毛。自是范张情谊重，割烹何必用牛刀？”彦复大加称赏，手写桂花一枝，并题诗其上以赠云：“瞿君有子早能诗，风采英英兰玉姿。天上麒麟元有种，定应高折广寒枝。”时予年始十四云。

　　○十月桃

　　先伯尝诵《十月桃花》诗一联云：“刘郎再来岁云暮，王母一笑天回春。”当时不曾问为何人所作，并请举其全篇为可惜也。又记钱用壬为张氏参政，新纳妾名“小桃”，谢元功以诗贺之，一联云：“平分阿母池头景，浅发参军幕下春。”当时亦称颂之。

　　○芭蕉花

　　仁和诚意斋生陈瑶为学勤敏，而性资老成，宪官至学出对云：“笔底春风转转生。”瑶对曰：“弦间晓溜嘈嘈泻。”又出对云：“轻摇纟丸扇，清风透入人怀。”瑶对曰：“高捧玉盘，明月飞来我手。”庭下芭蕉开花，命题赋诗。瑶一联云：“白藕作花还叶叶，碧蜂生子自房房。”形容酷似之，诸生皆袖手。後以岁貣赴京，除叙州邑簿，非其志也。竟以事累谪死南荒，惜哉！

　　○卖花声

　　谢宗可《百咏》诗，世多传诵，除《走马灯》《莲叶舟》《混堂》《睡燕》数篇外，难得全首佳者。曏见邱彦能诵其《卖花声》一首，《百咏》中不载。诗云：“春光叫尽费千金，紫艳红香藉好音。几处唤回游冶梦，谁家不动惜芳心？韵传杨柳门庭晚，响彻秋千院落深。忽被卷帘人唤信，蝶蜂随担过墙阴。”

　　○咏铁笛

　　杨廉夫初居吴山铁冶岭，号铁崖，後迁松江，又号铁笛道人。卞宜之作《铁笛》诗寄之云：“一段清冰百链钢，曾翻宫徵事虚皇。裂开黄鹤矶头石，惊落青鸾镜里霜。仙子珮环新乐府，韩林风月旧文章。道人清节磨砻久，却笑桓伊独据床。”廉夫喜之。同时有《制铁笛赋》者，造语粗率，不若诗也。

　　○咏炭诗

　　《咏炭》诗，杨诚斋有“乌银玉质金石声，见火忽作爆竹鸣。不知何喜唧唧吟，不知何怒泄不平。到渠怒定两耳热，铜瓶在傍却铙舌”一篇。曾见貣有初传诵郭矮梅八句，甚工。诗云：“樵青黎面学昆仑，斫月烧云树欲髡。万灶黑烟灰出劫，一星红焰火还魂。污身若有仙翁幻，报国今无义士吞。曾似茅斋风雪夜，地炉榾柮暖温温。”又《咏帘》诗，止记中间二联云：“红影眼花春扑扑，玉钩心事日悬悬。思归梁燕心长切，望幸宫娥眼欲穿。”矮梅，江西人，惜不记其名字。

　　○杨妃袜

　　诗社以杨妃袜为题，杨廉夫一联云：“安危岂料关天步，生死犹能系俗情。”题目虽小，而议论甚大，所以诸人莫能及。

　　○御沟流叶

　　雅正卿有《四美人图》诗，惟《御沟流叶》最佳：“彩毫将恨付霜红，恨自绵绵水自东。金屋有关防虎豹，玉书无路托鳞鸿。秋期暗度惊催织，春信潜通误守宫。莫道人间音问杳，明年锦树又西风。”琢句甚工。

　　○哀姑苏

　　吴元年，国兵围姑苏，临危，张士诚聚其族齐云楼，举火焚之，缢不死，就擒。王叔闰有诗哀之云：“天星夜堕水犀军，又见吴宫走鹿群。睥睨金汤徒自弃，仓皇玉石竟俱焚。将军只合田横死，国士今无豫让闻。风雨明年寒食节，麦孟谁洒太妃坟。”先伯亦有绝句云：“虎斗龙争既不能，鸡鸣狗盗亦何曾？陈平韩信皆归汉，只欠彭城老范增。”盖张氏据有浙西富饶地，而好养士。凡不得志於前元者，争趋附之，美官丰禄，富贵赫然。有为北乐府讥之云：“★罗辫兒紧札梢，头戴方檐帽。穿领阔袖衫，坐个四人轿，又是张吴王米虫兒来到了。”及城破，无一人死难者，武夫健将，惟束手卖降而已。诗意有所谓也。

　　○纪吴亡事

　　姑苏之被围也，唐伯刚和人“泥”字韵云：“玉楼金屋愁如海，布袜青鞋醉似泥。”谓当时居权要者，不如处闲散之乐也。社友王元载亦诵一诗，不知何人所作。诗云：“二十四友金谷宴，千三百里锦帆游。人间无此荣华乐，无此荣华无此愁。”诗意与前诗亦相类。（廷博案：此葛天民诗，见《贵耳集》。）

　　○吊白门

　　陈刚中《白门》诗云：“布死城南未足悲，老瞒可是算无遗。不知别有三分者，只在当时大耳兒。”咏曹操杀吕布事。布被缚，曰：“缚太急。”操曰：“缚虎不得不急。”意欲生之。刘备在坐，曰：“明公不见吕布事丁建阳董太师乎？”布骂曰：“此大耳兒叵奈不记辕门射戟时也？”张思廉作《缚虎行》云：“白门楼下兵合围，白门楼上虎伏威。戟尖不掉丈二尾声，袍花已脱斑斓衣。捽虎脑，截虎爪。眼视虎，如猫小。猛跳不越当涂高，血吻空腥千里草。养虎肉不饱，虎饥能噬人；缚虎绳不急，绳宽虎无亲。坐中叵奈刘将军，不从猛虎食汉贼，反杀猛虎生贼臣，食原食卓何足嗔？”记当时事调笑可诵。思廉有《咏史乐府》一编，皆用此体。

　　○西湖竹枝

　　西湖《竹枝词》，杨廉夫为倡，和者甚众，皆咏湖山之胜，人物之美，而寓情於中。大率一律，惟二人诗云：“春晖堂上挽郎衣，别郎问郎何日归？黄金台高倘回首，南高峰顶白云飞。官河绕湖湖绕城，河水不如湖水清。不用千金酬一笑，郎恩才重妾身轻。”用意稍别，惜不记其人姓名。

　　○吴山游女

