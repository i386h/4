<!-- { "loadSidebar": true } -->
　　岳王墓诗，自董静传“如公更缓须臾死，此虏安能八十年”之後，（廷博案：此联系宋叶绍翁诗，静传诗在《西湖百咏》，可考也。）赵子昂“南渡君臣轻社稷，中原父老望旌旗”，世皆称诵。和者二人，亦杰作也。徐孟岳云：“童大王回事已离，岳将军死势尤危。直教万岁山头雀，去绕黄龙塞上旗。饮马徒闻腥恐洛，洗兵无复望条支。湖边一把摧残骨，盖世功成百世悲。”高则诚云：“莫向中州唱《黍离》，英雄生死系安危。内廷不下颁师诏，绝漠全收大将旗。父子一门甘伏节，山河千里竟分支。孤臣尚有埋身地，二帝游魂更可悲。”少日过葛岭，忆有人和韵题墓上云：“山前有客祠彭越，塞上无人斩郅支。”和“支”字韵亦佳。当时不能全记，再过之，则已墁之矣。又有人为排律一首云：“北狩君亲远，南迁将相夸。偷安依凤巘，抱恨寄龙沙。咨岳归神器，遭秦载鬼车。”结句云：“太师坟上土，遗臭遍天涯。”盖江海自蔡州回，驻军牧牛亭，命军士於秦桧冢上便溺以快意，人因谓之“遗臭冢”云。

　　○吴越王画像

　　临安县城北观音寺吴越武肃王画像，精神雄伟，俨然如生。有僧题八句於上云：“天与精忠不等闲，手提一剑定江山。国开吴越风尘际，功在桓文伯仲间。铁券金书藏策府，锦衣玉节照乡关。犹将忠孝遗身後，曾谓曹瞒作老奸。”结句谓钱俶纳土，得谥忠孝，而不晓曹瞒老奸何谓？後阅郡志，武肃尝昼寝假寐，炉火燂汤於前。有童子侍侧，见汤沸，恐惊寝，连以水沃之。武肃窥见其所为，後以他事杀是童子，每见其现形，武肃曰：“吾在军旅杀人多矣，绝无影响，此童乃独能如是！”遂封为本县城隍神。此事与魏武佯睡而杀覆被美人相类，盖藏伏机心以试人，此奸雄所为，或恐指此。

　　○宋故宫

　　先步祖士衡《和杨廉夫宋故宫》诗云：“歌舞楼台拟汴州，可怜蛮触战蜗牛。临书玉枕雕檐静，行酒青衣罽帐愁。卷土自应从亶父，滔天谁复放驩兜。台空树老寒鸦集，落日白波江上秋。”廉夫喜其和“兜”字韵胜。盖廉夫诗用红兜字，元庆宋宫为佛寺，西僧皆戴红兜帽也。然结句更遒健。

　　○灵岩寺

　　姑苏灵岩寺，馆娃宫旧基也。吴僧《舟别岸》一诗云：“白昼娃宫宴未旋，东风吹下越来船。捧心方妒三千女，尝胆谁知二十年？花暗屟廊蜂蝶困，草深香径鹿麋眠。凭栏一段伤心事，都在西山夕照边。”用意遣词甚佳。貣有初尝为予称诵之。

　　○鹦鹉洲

　　崔涂《鹦鹉洲》诗云：“曹瞒尚不能容物，黄祖何由解爱才？”後无继之者。陈刚中一篇云：“大江东南来，孤洲屹枯藓。中有千载人，残骨寄偃蹇。惟汉党锢祸，荐绅半摧殄。况复啖葛奴，尽使羽翼翦。天乎鸾凤姿，乃此侣猰犬。想当落笔时，酒酣玉色洒。鹦鹉何足咏，仅以雕虫显。我来策蓬颗，清泪凄以泫。尚恨迷几先，不为无道卷。贤哉庞德公，一犁老襄岘。”词语跌宕，议论老成，佳作也。

　　○子昂书归来辞

　　赵子昂以宋王孙仕元朝，擅名词翰。尝书渊明《归去来辞》，得者珍藏之。有僧题绝句於後云：“典午山河半已墟，褰裳宵逝望归庐。翰林学士宋公子，好事多应醉里书。”後人不复著笔。

　　○虞伯生草诏

　　虞伯生际遇文宗，置奎章阁为学士。天历至顺间，文治蔚然可观。顺帝为明宗子，文宗忌之，远窜海南。诏书有曰：“明宗在北之时，自以为非其子。”伯生笔也。文宗晏驾，宁宗立，八月崩，国人迎顺帝立之。帝入太庙，斥去文宗神主，而命四方毁弃旧诏。伯生时在江西，以皮绳栓腰，马尾声缝眼，夹两马间，逮捕至大都，嫉之者为十七字诗曰：“自谓非其子，如今作天子。传语老蛮子，请死。”至则以文宗亲改诏藁呈，顺帝之曰：“此朕家事，外人岂知？”遂得释。两目由是丧明，不复能楷书。此与宋晏殊撰李宸妃碑事相类。妃实诞仁宗，而殊承章献太后旨，谓妃无子，生一公主早卒。仁宗虽甚恨之，而卒不重罪，皆盛德事也。

　　○萨天锡纪事

　　萨天锡以宫词得名，其诗清新绮丽，自成一家，大率相类。惟《纪事》一首，直言时事不讳。诗云：“当年铁马游沙漠，万里归来会二龙。周氏君臣空守信，汉家兄弟不相容。只知奉玺传三让，岂料游魂隔九重？天上武皇亦洒泪，世间骨肉可相逢？”盖泰定帝崩於上都，文宗自江陵入据大都，而兄周王远在沙漠，乃权摄位，而而遣使迎之。下诏四方云：“谨俟大兄之至，以遂固让之心。”及周王至，迎见於上都，欢宴一夕，暴卒。复下诏曰：“夫何相见之顷？宫车弗驾，加谥明宗。”文宗遂即真，皆武宗子也。故天锡末句云然。

　　◎卷下

　　○翰院忆江南

　　虞邵庵在翰林有诗云：“屏风围坐鬓毵毵，银烛烧残照暮酣。京国多年情尽改，忽听春雨忆江南。”又作《风入松》词云：“画堂红袖倚清酣，华发不胜簪。几回晚直金銮殿，东风软花里停骖。书诏许传宫烛，轻罗初试朝衫。御沟冰泮水挼蓝，飞燕语呢喃。重重帘幕寒犹在，凭论证寄银字泥缄？报道先生归也，杏花春雨江南。”盖即诗意也，但繁简不同尔。曾见机坊以词织成帕，为时所贵重如此。张仲举词云：“但留意江南，杏花春主，和泪在罗帕。”即指此也。

　　○退朝口号

　　邵庵《退朝口号》云：“雨浥轻尘道未乾，朝回随处借花看。墙东千树垂杨柳，飞絮来时近马鞍。”“日出风生太液波，画桥影里采船过。桥头柳色深如许，应是偏承雨露多。少日在四明从王叔载先生学诗，先生举此诗数首云：“细读而详味之，如醉後厌饫珍羞，而食宣州雪梨相似，爽口可爱也。”又云：“元朝诸人诗，虽以范杨虞揭并称，然光变化，诸体咸备，当推道园，如宋朝之有坡公也。”予谨识之，久而益信。

　　○宗阳宫玩月

　　杨仲弘以宗阳宫《玩月》诗得名，然他作如“风雨五更鸡乱叫，江湖千里雁相呼”，“挟书万里朝明主，仗剑三年别故乡”，“窗间夜雨消银烛，城上春云压采旗”，“空桑说法黄龙听，贝叶繙经白马驮”，沉雄典实，先叔祖每称之。长篇如《古墙行梅梁歌》，亦皆为时所推许。夫人瞿氏，予祖姑也，尝以仲弘亲笔草藁数纸授予，字画端谨，而前後点窜几尽，盖不苟作如是。

　　○罗刹江潮

　　钱思复以《浙江潮赋》得名，起句云：“维罗刹之巨江兮，实发源於太末。”试官喜之，遂中选。盖满场无知罗刹为浙江别号者。後作《西湖竹枝曲》云：“阿姊信近段家桥。”先伯元范戏之云：“此段家桥创见，却与罗刹江不同也。”盖西湖断桥，以唐人诗“断桥荒草合”得名，亦谓孤山路至此而尽，非有所谓段家者。《竹枝曲》凡十章，皆佳作。首章云：“阿姊信近段家桥，山妒蛾眉柳妒腰。黄龙洞前黑云起，早回家去怕风潮。”予时年幼，爱而尽和之。首章云：“昨夜相逢第一桥，自将罗带系郎腰。愿郎得似长江水，日日如期两度潮。”甚为思复称奖。思复号心白道人，张氏据吴，遂不仕，退居吴江筒川，与杨廉夫唱和。有句云：“笠泽水寒鱼尾声赤，洞庭霜落树头红。”又云：“汉史丁公那及齿，陶诗甲子不书元。”盖感时事也。

　　○香奁八题

　　杨廉夫晚年居松江，有四妾：竹枝柳枝桃花杏花，皆能声乐。乘大画舫，恣意所之，豪门巨室，争相迎致。时人有诗云：“竹枝柳枝桃杏花，吹弹歌舞拨琵琶。可怜一解杨夫子，变作江南散乐家。”或过杭，必访予叔祖，宴饮传桂堂，留连累日。尝以《香奁八题》见示，予依其体，作八诗以呈。藁附家集中忘之久矣。今尚记数联，《花尘春迹》云：“燕尾声点波微有晕，凤头踏月悄无声。”《黛眉颦色》云：“恨从张敞毫边起，春向梁鸿案上生。”《金一卜欢》云：“织锦轩窗闻笑语，采苹洲渚听愁吁。”《香颊啼痕》云：“斑斑湘竹非因雨，点点杨花不是春。”廉夫加称赏，谓叔祖云：“此君家千里驹也。”因以“鞋”“杯”命题。予制《沁园春》以呈。大喜，即命侍妓歌以行酒。词云：“一掬娇春，弓样新裁，莲步未移。笑书生量窄，爱渠尽小；主人情重，酌我休迟。醖酿朝云，斟量暮雨，能使熬生风味奇。何须去，向花尘留迹，月地偷期。风流到手偏宜，便豪吸雄吞不用辞。任凌波南浦，惟夸罗袜；赏花上苑，祇劝金卮。罗帕高擎。银瓶低注，绝胜翠裙深掩时。华筵散，奈此心先醉，此恨谁知？”欢饮而罢，袖其藁以去。

　　○雨淋鹤

　　张仲举，至正初为集庆路学训导，御史下学点视禀膳，邻斋出对云：“豸冠点馔。”是日适用驴肉，仲举戏续云：“驴肉作羹。”御史闻之大怒，欲逮捕之，乘夜逃奔扬州。时扬州方全盛，众素闻其名，皆延致之。仲举肢体昂藏，行则偏竦一肩，众为诗以讥笑之。惟韩介玉一绝云：“垂柳阴阴翠拂★，倚栏红袖玉纤纤。先生掉臂长街上，十里硃楼尽下帘。”坐中皆失笑。时有相士在座，或曰：“仲举病鹤形也。”相士曰：“不然，此雨淋鹤形，雨霁则冲霄矣。”後入大都，致位贵显，果如其言。

　　○歌风台

　　张光弼庐陵人，至正间，为浙省员外。张氏专擅，弃位不仕，以诗酒自娱，号一笑居士。有诗云：“一阵东风一阵寒，芭蕉长过石阑干。只消几度瞢腾醉，看得春光到牡丹。”盖言时事也。一日，作《歌风台诗》，乘醉来过，为予朗诵之。诗云：“世间快意宁有此，亭长还乡作天子。沛宫不乐复何为？诸母父兄知旧事。酒酣起舞和兒歌，眼中尽是汉山河。韩彭诛夷黥布戮，且喜壮士今无多。纵酒极欢留十日，慷慨伤怀泪沾臆。万乘旌旗不自尊，魂魄犹为故乡惜。由来乐极易生哀，泗水东流不再回。万岁千秋谁不念，古之帝王安在哉？莓苔石刻今如许，几度西风灞陵雨。汉家社稷四百年，荒台犹是开基处。”盖得意所作，豪迈跌宕，与题相称。又尝作唐宫词数首，为予诵之。中间云：“可怜三首《清平调》，不博西凉酒一杯。”予曰：“太白於沈香亭应制，亲得御手调羹，贵妃捧砚，力士脱靴，不可谓不遇，何必‘西凉酒一杯’乎？”光弼亦大笑。尝曰：“吾死埋骨西湖，题曰：‘诗人张员外墓’足矣。”後亦如其言。

　　○芦花被

