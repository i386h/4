<!-- { "loadSidebar": true } -->
　　天”。曲尽兒嬉这状。又云：“项橐为师日，甘罗拜相年。”亦有劝勉之意。但末句云：“明时方重德，劝尔减狂颠。”诚若讥之矣。

　　○鼓吹续音

　　元遗山编《唐鼓吹》，专取七言律诗，郝天挺为之注，世皆传诵。少日效其制，取宋金元三朝名人所作，得一千二百首，分为十二卷，号《鼓吹续音》。大家数有全集者，则约取之。其或一二首仅为世所传，其人可重，其事可记者，虽所作未尽善，则不忍弃去，存之以备数，此著述本意也。又谓“世人但知宗唐，於宋则弃不取。众口一辞，至有诗盛於唐坏於宋之说。私独不谓然，故於序文备举前後二朝诸家所长，不减於唐者。附以己见，而请观者参焉”。仍自为八句题其後云：“《骚》《选》亡来雅道穷，尚於律体见遗风。半生莫售穿杨技，十载曾加刻楮功。此去未应无伯乐，後来当复有扬雄。吟窗玩味韦编绝，举世宗唐恐未公。”既成，求观者众，转相传借。或有嫉之者，藏匿其半，因是遂散失不存。再欲裒集，无复是心矣。

　　○宋仁宗昭陵

　　宋仁宗在位四十二年，民安俗阜，天下称治。葬昭陵，有题诗道傍者曰：“农桑不扰岁常登，边将无功吏不能。四十二年如梦过，春风吹泪洒昭陵。”惜其人姓名不传。史臣赞之曰：“帝在位四十二年，吏治若偷惰，而任事蔑残刻之人；刑法似纵弛，而决狱多平允之士。国未尝无嬖幸，而不足以类治世之体；朝未尝无小人，而不足以胜善类之气。君卧上下，恻怛之心，忠厚之政，所以培壅国基者厚矣。”《传》曰：“为人君，止於仁。”帝诚无愧焉。厥後荆公变法，至诋为不治之朝，甚矣其肆为强辩而不顾也！

　　○宣仁后上仙

　　宋宣仁太后上仙，置道场内殿。有长老升法座，一僧参问曰：“太后今归何处？”对曰：“太后身归佛法龙天上，心在兒孙社稷中。”举朝称善。

　　○富贵气象

　　晏元献公诗，不用珍宝字，而自然有富贵气象。如“梨花院落溶溶月，柳絮池塘淡淡风”，“楼台侧畔杨花过，帘幕中间燕子飞”等句。公尝举此谓人云：“贫兒家有此景致否？”晏叔原，公侄也。词云：“舞低杨柳楼心月，歌罢桃花扇底风。”盖得公所传也。此二句，勾栏中多用作门对。

　　○至宝丹

　　王岐公诗，喜用金玉珠翠等字，世谓之至宝丹。其子明之在姑苏有所爱，比至京师，公强留之。逾时，作诗云：“黄金零落大刀头，玉★归期画到秋。红锦寄鱼风逆浪，紫箫吹凤月当楼。伯劳知我经春别，香蜡窥人彻夜愁。好去渡江千里梦，满天梅雨是苏州。”句意甚工，而富艳奇巧。盖得公家法也。

　　○渔家傲

　　范文正公守延安，作《渔家傲》词曰：“塞上秋来风景异，衡阳雁去无留意。四面边声连角起，千障里，寒烟落日孤城闭。浊酒一杯家万里，燕然未勒归无计。羌管悠悠霜满地，人不寐，将军白发征夫泪。”予久羁关外，每诵此词，风景宛然在目，未尝不为之慨叹也。然句语虽工，而意殊衰疯，以总帅而所言若此，宜乎士气之不振，所以卒无成功也。欧阳文忠呼为“穷塞主”之词，信哉！及王尚书守平凉，文忠亦作《渔家傲》词送之，末云：“战胜归来飞捷春天，倾贺酒，玉阶遥献南山寿。”谓王曰：“此真元帅之事也。”岂记尝讥范词故为是以矫之欤？

　　○谢公墩

　　王荆公《咏谢公墩》云：“我名公字偶相同，我屋公墩在眼中。公去我来墩属我，不应墩姓尚随公。”或谓荆公好与人争，在朝则与诸公争新法，在野则与谢公争墩，亦善谑也。然公《咏史》云：“穰侯老擅关中事，长恐诸侯客子来。我亦暮年专一壑，每逢车马便惊猜。”则公不独欲专朝廷，虽邱壑亦欲专而有之，盖生性然也。

　　○咏鸱咏鱼

　　荆公《咏鸱》云

　　：“依倚秋风气势豪，似欺黄雀在蓬蒿。不知羽翼青冥上，腐鼠相随势亦高。”又《咏小鱼》云：“绕岸车鸣水欲乾，鱼兒相逐尚相欢。无人掣入沧溟去，汝死那知世界宽。”二诗皆托物兴词，而有深意。

　　○咏塔自喻

　　荆公《咏北高峰塔》云：“飞来峰上千寻塔，闻说鸡鸣见日升。不畏浮云遮望眼，自缘身在最高层。”郑丞相清之《咏六和塔》云：“经过塔下几春秋，每恨无因到上头。今日始知高处险，不如归卧旧林邱。”二诗皆自喻，荆公作於未大用前，安晚作於既大用後，然卒皆如其意，不徒作也。

　　○一日归行

　　荆公《一日归行》云：“贱贫奔走食与衣，百日奔走一日归。生平欢意苦未尽，正欲老大相因依。空房萧飒施帷，青灯半夜哭声稀。音容想像知何处，地下相逢果是非。”刘须溪云：“此悼亡作也，古无复悲如此者。”傅汝砺《忆内》云：“湘皋烟草碧纷纷，泪洒东风忆细君。浪说嫦娥能入月，虚疑神女解为云。花阴昼坐闲金翦，竹里春游冷翠裙。留得旧时残锦在，伤心不忍读回文。”真致虽不及，而凄惋过之。予自遭难，与内子阻隔十有八年，谪居山後，路远弗及迎取，不意爱成永别。《祭文》云：“花冠绣服，享荣华之日浅；荆钗布裙，守困厄之时多。忍死独居，尚图一见，叙久别之旧事，讲垂死之馀欢。促膝以拥寒炉，齐眉以酌春酿。”盖祖荆公诗意也。及读汝砺诗，而益加悲恻焉。

　　○温公挽词

　　吕献可为中丞，因谧王荆公被黜。後卧病，以手书托司马温公以墓铭。温公亟省之，已瞑目矣。温公呼之曰：“更有以见属乎？”复张目曰：“天下事，尚可为，君实勉之。”後温公相天下，再致元祐之盛，而献可不及见矣。及温公薨，献可之子由庚作挽诗云：“地下相逢中执法，为言今日再升平。”盖记其先人之言也。读者悲之！

　　◎卷中

　　○庐山瀑布

　　太白《庐山瀑布》诗後，徐凝有“一条界破青山色”之句。东坡云：“帝遣银河一派垂，古今惟有谪仙词。飞流溅沫知多少？不为徐凝洗恶诗。”及其自题漱玉亭云：“擘开青玉峡，飞出两玉龙。荡荡白银阙，沉沉水晶宫。愿随琴高生脚踏赤鯶公。手持白芙蕖，跳下清泠中。”意气伟然，真可以追踪太白矣。然太白又有“海风吹不断，山月照还空”，亦奇妙句，惜世少称之者。

　　○与李之仪简

　　东坡诗云：“小兒不识愁，起坐牵我衣。我欲嗔小兒，老妻劝兒痴。兒痴君更甚，不乐复何为？还坐愧此言，洗盏当我前。大胜刘伶妇，区区为酒钱。”其旷达如此。又《与李之仪小简》云：“伏惟起居佳胜，眷聚各安庆。无他祝，惟保爱之外，酌酒瑟妇饮。尚胜俗侣对梅二丈诗云尔。”梅二丈谓圣俞也。

　　○东坡傲世

　　韩文公上《佛骨表》，宪宗怒，远谪。行次蓝关，示侄孙湘云：“一封朝春天九重天，夕贬潮阳路八千。欲为圣明除弊政，肯将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。”又《题临泷寺》云：“不觉离家已五千，仍将衰病入泷船。潮阳未到吾能说，海气昏昏水拍天。”读之令人凄然伤感。东坡则放旷不羁，出狱和韵，即云：“却对酒杯浑似梦，试拈诗笔已如神。”方以诗得罪，而所言如此。又云：“却笑睢阳老从事，为予投檄向江西。”不以为悲而以为笑，何也？至惠州云：“日啖荔枝三百颗，不妨长作岭南人。”《渡海》云：“九死南荒吾不恨，兹游奇绝冠平生。”方负罪戾，而傲世自得如此。虽曰“取快一时”，而中含戏侮，不可以为法也。

　　○诗无愁恨意

　　东坡诗云：“寂寂东坡一病翁，白头萧散满霜风。兒童误喜硃颜在，一笑那知是酒红。”又云：“公退清闲如致仕，酒馀欢适似还乡。不妨更有安心法，卧对萦帘一炷香。”皆言闲退而无愁恨之思。至黄山谷则云：“老色日上面，欢悰日去心。今既不如昔，後当不如今。”读之令人惨然不乐。

　　○浣花醉归图

　　山谷《题浣花醉归图》云：“中原未得平安报，醉里眉攒万国愁。”能道出少陵心事。赵子昂诗云：“江花江草诗千首，老尽平生用世心。”亦仿佛得之。

　　○後山不背南丰

　　陈後山少为曾南丰所知，东坡爱其才，欲牢笼於门下，不屈，有“向来一瓣香，敬为曾南丰”之句。又《妾薄命》云：“主家十二楼，一身当三千。忍著主衣裳，为人作春妍。”亦为南丰作。然《送东坡》则云：“一代不数人，百年能几见？风帆目力尽，江空岁年晚。”推重向慕甚至，特不肯背南丰尔，志节可尚也。一生清苦，妻子寄食外家，《寄外舅郭大夫》云：“嫁女不离家，生男已当户。”得《得家信》云：“深知报消息，不敢问何如？”况味可知也。诗格极高。吕本中选江西宗派，以嗣山谷，非一时诸人所及。

　　○陈秦才思之异

　　“闭门觅句陈无己，对客挥毫秦少游。”山谷诗，喻二人才思迟速之异也。後山诗如“坏墙得雨蜗成字，古屋无人燕作家”，寥落之状可想。淮海诗如“翡翠侧身窥绿酒，蜻蜓偷眼避红妆”，艳冶之情可见。二人他作亦多类此。後山宿斋宫，骤寒，或送绵半臂，却之不服，竟感疾而终。淮海谪藤州，以玉盂汲水，笑视而卒。二人於临终屯泰不同又如此，信乎各有造物也。

　　○崇徽公主手痕

　　欧阳文忠公《题崇徽公主手痕》云：“玉颜自古为身累，肉食何尝国谋？”硃文公云：“以议论言之，第一等议论；以诗言之，第一等诗。”其全篇云：“故乡飞鸟尚啁啾，何况悲笳出塞愁。青冢芳魂知不返，翠崖遗迹为谁留？玉颜自昔为身累，肉食何尝国谋？行路路至今空叹息，岩花野草自春秋。”全篇前後亦相称。公主仆固怀恩女，唐代宗册立之，以嫁吐蕃，此其出塞时所记云。

　　○李留後知郓州

　　“北州从事蔼家声，东土还闻政有成。组甲光寒围夜帐，采旗风暖看春耕。金钗坠鬓分行立，玉尘谈诗四座倾。当富贵常情谁不爱？羡君萧洒有馀清。”此欧公《送李留後知郓州》诗也。公语人云：“人开口好言富贵，如此诗所夸，清而不俗，非善处富贵者不能也。”

　　○燕子楼

　　陈荐彦升彭城《八咏》，惟燕子楼全篇皆佳。“仆射新阡狐兔游，侍兒犹在水连楼。风清玉簟慵欹枕，月好珠帘懒上钩。残梦觉来沧海阔，新诗吟罢紫兰秋。乐天才思如春雨，断送芳华一夜休。”萨天锡《过彭城》一绝云：“雪白杨花扑马头，行人春尽过徐州。夜深一片城头月，曾照张家燕子楼。”亦脱洒可诵。

　　○咏二石

