<!-- { "loadSidebar": true } -->
　　钱塘瞿存斋先生，明洪武中，以荐历仁和临安宜阳三学教职，入为国子助教，升周府右长史。永乐初，以诗祸谪戍保安，洪熙乙巳赦还。此《归田诗话》三卷，盖还乡以後所作也。先生《明史》无传，诗祸之说，见于《万历杭州府志》、郎瑛《七修类稿》，谓其坐辅导失职，系锦衣狱，罪窜保安。先生本集不可得见，无由考其得祸者为何诗？同时以诗祸闭锦衣狱者，更有胡子昂，而子昂又无可考。又同时被谪至保安者，有滕硕邓林，而滕邓二君亦不详其故。序诗话者，或称其居闲金台，或称其谪居塞外。殆由文皇入据大统，人心未安，常恐人臣窃议其後，所谓诗祸，或寓诽讥，当代词人多为隐讳，不能悉其故矣。若云辅导失职，则恐未然。考周王橚为文皇同母弟，文皇待之极厚。建文时，橚有异谋，次子有动告变，窜徙蒙化。已复召还京锢之。永乐初，复爵加禄，归其旧封。至十八年，有告橚反者，察之有，文皇怜之不复问。夫周籓与成祖并见疑于建文，故成祖践阼之初，首为复国。其後虽反状有，且犹怜之。则当复国之初，岂有刻意防闲罪及辅导之理？先生谪戍事在永乐初，若因十八年橚反一事，而谓其失职，疑其时先已被谴矣。万厣府志极称其师道振举，辅弼有法，似郎氏有传闻之误也。惟府志云：“久之释归，复原职。内阁办事，年八十七卒。”今《通志》亦因之。参之他书，皆无复职办事之语，不知其何所本也？先生著述甚富，见于《府志》者，有《春秋贯珠》《诗经正葩》《阅史管见》《鼓吹续音》；见于《七修类稿》者，有《通鉴集缆飧误》、《香台集》、《香台续咏》、《香台新咏》、《翦灯新话》、《乐府遗音》、《兴观诗》、《顺承稿》、《存斋遗稿》、《咏物诗》、《屏山佳趣乐全稿》、《馀清曲谱》、《天机云锦》、《游艺录》、《大藏搜奇》、《学海遗珠》、《归田诗话》，见于《明诗综小传》者，有《存斋乐全集》、《香台百咏》。诸种中惟《乐府遗音》五卷，曾于《两浙遗书总录》中，见其已获经进。《咏物新题百首》，予于吴山书肆购得之，是影钞正统刊本，未知与《香台新咏》、《香台百咏》、《咏物诗》名异而书同否也？《喜吹续音》，则先生已自言其散失不存，仅存题後八句。而《静志居诗话》亦深惜其不得见，及题後一诗，又不采入《诗综》。可知《归田诗话》，竹垞尚未之见也。诗话标题不一，胡道序谓之存斋，焦氏《志明史》、《志》、《千顷堂书目》皆谓之《吟堂》，《百川书志》、《浙江通志》皆作“存斋”“归田”。要之“吟堂”也，“存斋”也，“归田”也，一书三名，无足异也。今吾友鲍君以文据先生自序定为“归田”，刊毕属为校正。因杂采众说，附缀于後，以俟博涉群籍者考订焉。

　　乾隆乙未十月四日，硃文藻跋 
