<!-- { "loadSidebar": true } -->
　　貣有初，泰甫尚书侄，工诗。春日见吴山游女之盛，作绝句云：“十八姑兒浅淡妆，春衣初试柳芽黄。三三五五东风里，去上吴山答愿香。”特过予诵之。其诗新嫩奇巧，多类是，惟《送戴伯贞还广西》一律云：“桂江烟水接潇湘，逐客南归道路长。卷里漫多新制作，箧中犹是旧衣裳。逢人尽说官如水，老我相看鬓已霜。此去莫教音问断，雁飞今喜过衡阳。”叙事委曲，而感慨系之，出诸作之上。

　　○送还俗入道

　　孙花翁《送女冠还俗》云：“脱却霞绡上醮衣，女童髽髻绿杨垂。重调螺黛为眉浅，再试弓鞋举步迟。紫府烟花莺唤醒，丹房云雨鹤通知。帘低红杏春风暖，清梦应曾见旧师。”段吉甫《送妓入道》云：“歌舞当年第一流，洗妆今日别青楼。便从南岳夫人去，肯为苏州刺史留。琳馆月明箫凤下，琐窗花老镜鸾收。却怜愁绝浔阳妇，嫁得商人已白头。”事不同而语皆工。

　　○观灯句

　　洪武间，杭州元夕张灯颇盛。予因游观，有句云：“三市华灯依旧好，一天明月为谁圆？”惟郁鲁珍和云：“春灯闲论谁家好，夜月初看此度圆。”句意甚新，为众推许。鲁珍後为官陕西，被罪，退居独山村中，不复入城。寄诗云：“我已栽成三径菊，君今著就几编书？”然竟以《题松石轩诗卷》被累，死狱中。其被逮也，见予诵许仲晦诗“村迳绕山松叶滑，柴门临水稻花香”，“牛羊晚食铺平地，鹳鹤晴飞磨远天”，“日落远波惊宿雁，风吹轻浪起眠鸥”等句，谓写村居之景，曲尽其妙，今不复见矣。予因其言，念郢州诗之妙，而亦哀鲁珍之不幸也。

　　○晚凉句

　　“水殿云廊三十六，不知何处晚凉多？”王子定量诗。“晚凉浴罢闲无事，水阁东头看月生。”吴主一诗。二人在当时皆以诗鸣，此其得意句也。

　　○汴梁风土

　　汴梁为宋东京，士人游宦者少得清暇，以遂宴赏之乐，当时有“卖花提上观桃李，折酒楼前听管弦”之句。伴读黄体方续之云：“雨後淤泥填紫陌，风前尘土障青天。”盖街道无沟渠，又不用砖石甃，遇雨则行潦纵横。而地迫黄河，风起则尘沙敝日，不可开目。尝集体仁门，体方戏语同列云：“此所谓‘东华软红尘’也。”

　　○相国寺

　　汴梁相国寺，暇日予与黄体方过焉，将谓有南方花木之胜，香茗之供，而鄙陋殊甚。僧皆氈帽皮靴，发长过寸，言貌粗俗，体方呼为“恶僧”。口占云：“步入空门见恶僧，红氈被体发鬅鬙。”予续之曰：“一言能得君王意，安得当年老赞宁？”盖宋初，赞宁为寺主。太祖至寺行香，问曰：“朕见佛拜是不拜是？”对曰：“现在佛不拜过去佛。”大合帝意，遂为定礼。

　　○梧竹轩

　　丁鹤年，回回人。至正末，方氏据浙东，深忌色目人。鹤年畏祸，迁避无常居。有句云：“行踪不异枭东徙，心事惟随雁北飞。”识者怜之。作诗极工，《题梧竹轩》云：“凤鸟当年此地过，至今梧竹满邱阿。曾闻翦叶书周史，又听翻枝入楚歌。金井月明秋影薄，石坛风细夜凉多。中郎老去知音少，共负奇材奈尔何？”时作者已满卷，此诗一出，皆为敛衤任。又《逃禅室与苏生话旧》云：“不学扬雄事章《玄》，且随苏晋暂逃禅。无锥可卓香严地，有柱难擎杞国天。谩托丹霞烧木佛，谁怜玉露泣铜仙？茫茫东海皆鱼鳖，何处堪容鲁仲连？”感时书事，而链句精致如此。後至杭，见予所集《鼓吹续音》，翻阅再过，惜其中有未尽善者，谓予：“当以此为限，更博求诸作，得一善者，则易去一疵者，此亦著述之法也。”因手钞所作序文而去。今此集久已散失，而鹤年言犹在耳，可为太息也。

　　○竹雪斋

　　盱江胡子昂，能诗嗜饮，字体逼赵松雪，因自号“竹雪”。求予作竹雪斋诗，久不及奉。近随边将守御兴和，枉道来顾，去後复以书来督，始为作长歌一篇寄去，子昂甚喜，亦和韵来答。予诗曰：“盱江才子世无匹，作字哦诗俱第一。酒酣落笔风雨生，满幅龙蛇飞翐々。平生与竹同岁寒，手种千竿复万竿。开窗倚槛忽有得，四围总是青琅玕。山空岁晚独相对，一夜幻成银色界。静听春蚕食叶声，闲看瑞凤穿花态。琼琚玉珮下朝端，联珠积翠纷成团。曳履先生太寒乞，煮茶学士真儒酸。何似衔杯自宾主，戏呼元颖相尔汝。临池一扫阵云开，狂欲歌兮喜欲舞。手斡造化天无功，颠张醉素趋下风。一纸千金世珍惜，不数前朝松雪翁。”子昂和韵云：“《春秋》家学畴可匹，道德文章追六一。吁嗟白璧点苍蝇，尘尾祛之犹翐々。一从游宦阅暑寒，桐江抛却老钓竿。劬书磨尽万铤墨，狂吟题遍千琅玕。山阴正与剡溪对，兰亭曾把乌丝界。霜猿抱树恣盘袁安爱以菊为主，墨汁淋漓能貌汝。老夫撚断几茎有些，笑看边城六花舞。熬生於我最有功，一醉四座生春风。个中真趣知者寡，此意寄谢存斋翁。”仍题云：“兼柬唐太守晏佥宪袁教习。”时三人与予同寓保安。後一年兴和失守，子昂死焉。悲夫！

　　○捐生妓馆

　　陈耑，字子肃，生富豪家，与予同岁。从叔祖学诗，好为奇俊语，《春日游湖上》有句云：“茜红女兒歌《白纻》，墨黑燕子来乌衣。”後商於闽中，盘桓妓馆，寄予诗云：“青铜三百一斗酒，荔子十八谁家娘？”信奇俊可喜。逾一岁，竟卒於妓馆，年始二十三云。

　　○新婚咏梅

　　邻友陆保连新娶，忽咏梅花诗云：“练裙缟袂谁家女？背立东风怨晓寒。”不久遽卒，盖识兆也。

　　○和狱中诗

　　永乐间，予闭锦衣御狱，胡子昂亦以诗祸继至，同处囹圄中。子昂每诵东坡《系御史台狱》二诗，索予和焉。予在困吝中，辞之不获，勉为用韵作二首。时孙碧云兰古春二高士，亦同在圜室，见之过相赏叹。今子昂已矣，追念旧处患难，为之泫然。诗云：“一落危途又几春？百忧交集未亡身。不才弃斥逢明主，多难扶持望故人。有字五千能讲道，无钱十尤可通神。忘怀且共团圞坐，满炷炉香说善因。”“酸风苦雾雨凄凄，愁掩圜扉坐榻低。投老渐思依木佛，受恩未许拜金鸡。艰难馈食怜无母，辛苦回文赖有妻。何日湖船载春酒，一稿撑过断桥西？”

　　○廉夫诗格

　　杨廉夫诗：“二月皇都花满城，美人多病苦多情。一只孔雀行瑶圃，十二飞鸿上锦筝。酒掬真珠传玉掌，羹分甘露倒银罂。不堪容易少年老，争遣狂夫作後生。”又云：“天街如水夜初凉，照室铜盘璧月光。别院三千红芍药，洞房七十紫鸳鸯。绣靴蹋踘句骊样，罗帕垂弯女直妆。愿汝康强好眠食，百年欢乐未渠央。”又云：“公子银瓶分汗酒，佳人金胜翦春花。”又云：“金埒近收青海骏，锦笼初教雪衣娘。”又云：“小洞桃花落香雪，大隄杨柳舞晴烟。”皆言宴赏游乐之意，亦其平生性和所好也。

　　○光弼诗格

　　张光弼诗：“免胄日趋丞相府，解鞍夜宿五侯家。玉杯行酒听春雨，银烛照天生晚霞。世乱且从军旅事，功成须插御筵花。汉王未可轻韩信，尚要生擒吕左车。”又云：“西楼柳风吹晚凉，石榴裙映黄金觞。纤歌不断白日速，微雨欲度行云凉。笑看席上赋鹦鹉，醉听门前嘶骕骦。早晚平吴王事毕，羽书飞捷入朝堂。”盖时在杨完者左丞幕下，故所赋如此。又云：“峡蝶画罗宫样扇，珊瑚小柱教坊筝。”又云：“玉瓶注酒双鬟绿，银甲调筝十指寒。”又云：“新汝满面犹看镜，残梦关心懒下楼。”多为杭人传诵。其一时富贵华侈，尽见於诗云。

　　○年老还乡

　　鄞士黄德广，至正初，入大都求仕，所望不过南方一教职而已。交游竟无一援引之者，客居以教书为生，娶妻生子，二十年馀。元末，天下扰攘，比岁饥馑，南北路阻，始附海舟而归。去日少壮，回则苍彦华发，故旧罕在者。诵贺知章“兒童相见不相识，却问客从何处来”之句，以寓慨叹。予从先师往访之，见其所持扇上一诗，乃在北日所作者。诗云：“东风一曲《浣溪沙》，客子行吟对日斜。犹记金陵贳春酒，小姬能唱後庭花。”亦醖藉可诵，而命运不遇如此。盖元朝任官，惟尚门第，非国人右族，不轻授以爵位。至於南产，尤疏贱之，一官半职，鲜有得者。驯至失国，殆亦由此去。

　　○塞垣风景

　　予谪保安周府教授，滕硕亦以事累继至。见予每诵元遗山《送李参军赴塞上》长篇，谓“旧读此诗，备悉塞垣之苦，料今日亲涉此境”？辄潸然堕泪，若不能堪者。予爱其诗，因请详读而备录之：“五日过居庸，十日度桑乾。受降城北几千里，出塞入塞沙漫漫。古来丈夫泪，不洒离别间。今日送君行，涕泗流欲潸。生男莫作班定远，万里驰书望玉关。生女莫作王明妃，一去紫台空珮环。我知骥子堕地走四方，我知鸿秸意气凌云端。草间斥鷃亦自乐，扶摇万里何能搏？一衣敝缊袍，一饭苜蓿盘。岁时寿翁媪，团圞有馀欢。纵令一朝便得八州督，曾如庭下彩衣起舞春斓斑。去年洛阳陌，今年指天山。地远马肩破，霜重貂裘单。朔风浩浩来，客子惨在彦。野孤岭上一回首，未必君心如石顽。君不见衡山乌乳哺，不得须臾闲。众雏一分散，慈乌四顾声悲酸。塞鸿来时八九月，白头阿母望君还。”全篇叙塞垣之景，客旅之情，诚详悉矣。滕与予同庚，到此不半载，竟以忧卒。而予犹留滞於此，未得解脱云。

　　◎跋

