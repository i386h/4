<!-- { "loadSidebar": true } -->
　　林生宗郭，保山人，著《红杏书屋吟草》。滇中诗家推禺山为深造，惟深故涩，惟涩故深，竭毕生精力，以事吟咏，齐名空同、升庵，岂偶然哉。太保山中，诗教不绝，宗郭负有雅才。登明诗台，宜其有先辈遗风矣。七绝如《翠湖桥头闲坐》云：“风吹荷叶发清香，杨柳丝丝挂夕阳。闲坐桥头无个事，白沙青草看鸳鸯。”《翠湖堤上》云：“秋老翠湖霜气清，一堤红树几舟横。宵深独坐桥头石，半亩寒潭浴月明。”五律如《夜渡安南关》云：“为避萑苻阻，悄然共夜征。急趋乘月色，敢复待鸡声。谷蘧语言寂，风狂步履轻。此行学不就，何以慰征程。”五古如《送春》云：“开到茶蘼花，春残花事了。携壶步园径，醉卧依亭沼。蜂蝶送花片，翩翩飞树杪。泥香紫燕来，啄去知多少。问春何时来，枝头报小鸟。问春何处归，渐渐渡江表。携弟上河梁，骊歌声矫矫。诗成酌美酒，饯别穿深窅。分袂浦之南，须臾去缥缈。重来应有期，何用愁缭绕。三月艳阳天，牡丹色仍娇。眠琴就绿阴，我亦依松蓧。”七古如《春日游西山》云：“寻幽如读书，益深益奇腿。《庄》《骚》快纵横，韩柳肆睥睨。忆我来昆明，书城居二岁。绿野时徘徊，名山辄流憩。一邱一壑间，尺幅写游记。岂知西山西，奇观渺无际。春来乡侣游兴浓，扬帆我亦乘长风。万顷茫然渡草海，山中缥渺闻疏钟。悬岩峭插水，怪石飞破空。寿藤老木尽倒植，削成想见神鬼工。千步岩，一线天，邀友直上白云巅。重楼邃殿石壁间，上有彩云天尺咫，下有万丈深流流足底。举星踏霾不能归，来路苍茫横翠微。天风浩浩湖倒悬，湖光断处云光连。南山北山莽一色，城市村落笼晴烟。俯仰顿觉襟怀阔，谁欤开辟欲问山。山亦笑答我，浑浑噩噩不知几何年。吁嗟呼！娲皇炼石轩乘龙，古史不能纪太鸿。江山肯助文章雄，我欲上希太史公。”壮迈之思，奇崛之笔，无不与禺山相近，愧我非升庵，无以表章之耳。
　　
　　江生儒卿著《梦梅山馆吟草》，思巧词绮。《落花》二首云：“昔日枝头映彩霞，只今摇落向泥沙。惜花还是双蛱蝶，带雨寻香过别家。”“纷纷无雨坠楼前，剩粉残香化作烟。最是飘零肠断候，微云疏雨嫩寒天。”《秋夜》二首云：“唧唧虫声透碧纱，晚风摇曳卷帘斜。清凉秋夜人眠早，小院幽香送桂花。”“满庭明月到秋新，夜气清凉不动尘。乘兴石桥西畔去，衰杨倒影满河滨。”《寒雨远眺》云：“寒雨登楼四望迷，烟云漠漠暮天低。溪头万树秋风急，吹送寒鸦遇院西。”《雨晴》云：“半窗斜日雨初收，几阵流鸦掠树头。砧杵声中风送急，晚凉天气腻新秋。”《癸亥除夕》云：“廿年书剑愧无成，弹指韶华岁又更。往事思量宵不寐，山城腊鼓听声声。”左太冲诗云：“弱冠弄柔翰，卓荦观群书。”可以移赠。
　　
　　儒卿《落花诗》复有“太息护花人去后，残红剩紫色凄然”之句，巧近纤，绮近靡。拟救以昌黎之老笔纷披，义山之雅丽有骨。虽然，淹雅之才，各适其适。儒卿多读多作，展其性灵，何施不可。世方万变，《风》《雅》道息，汉、魏、唐、宋之籍，昧弗一稽。有志者当奋然起矣。
　　
　　张生希鲁，抗心希古，诗有奇气。《书怀》二首：“久欲茅屋归，苦念时事艰。茅屋在何许？乃在清流湍。上有千竿竹，下有钓鱼船。良友乘兴来，延入话桑田。匪营半腹饱，岂作一世贤。清谈有余乐，寄志翰墨间。翰墨非必好，聊续《招隐》篇。”“《法华》众能转，谁能转《法华》？我欲悟大道，结茅碧天涯。展蒲坐终日，拥褐如盘陀。玄理良不远，性静如澄波。纤尘俱足照，何况道峨峨。绿阴濛濛被，翔鸟寂寂过。安禅物与化，悲彼《采薇歌》”。
　　
　　滇贡院，永乐时建，后屡修。相传至公堂额，严介溪书。明远楼联：“场列东西，两道文光齐射斗；帘分内外，一毫关节不通风。”杨东里撰。然非专属滇院也。滇院掌故，惟桂王入滇以贡院为行宫，见《滇云历年传》。沙定洲拘王大学士锡衮于贡院，锡衮赋《风节亭》五言古诗，不食死，见《诗略》。其诗云：“兀坐风节亭，万古日日至。焚香告皇天，堕我烈皇泪。新君飞海甸，畀臣恢剿事。臣衮血性存，封疆惭大吏。闺中弱息流，饶有须眉志。（原注：学士妻妄俱死难。案此注不似先生语。印泉选刻《五名臣集》添注云：“此后人所益。”是也。）臣衮复何言，安能死魑魅。”近以和诗课诸生，希鲁作最佳，并序云：“肄业东陆大学，已将一载，中有风节亭，未之知也。今树圃师为之述其来历，不胜欣然慕焉。夫今日大学，即前代贡院旧址。中建有风节亭，明先正王大学士锡衮尝赋诗言志于此。至今读之，忠君爱国之诚，耿耿在心，百世而下，犹想见其为人。校中课暇，偶一登临，慨思末世之士，鲜不为富贵功名计，能追先生之心者，有几人哉！因将原韵和之。抚今思昔，能不令人兴起耶？”诗云：“独上风节亭，徘徊竟何事。坡垄多乔木，昔贤不再至。遥窥湖畔草，雨后犹含泪。岂亦助我悲，悲尔风尘吏。但为妻妾奉，孰怀济民志。嗟哉千春后，富贵为鬼魅。”希鲁经史学妙有会心，此诗亦足以见志矣。
　　
　　马生恩溥《夜游翠湖》五律：“月移花透影，风细浪生香。晚翠芙蓉沼，秋青薜荔墙。潭深龙不见，水浅鱼难藏。惊醒闲鸥梦，客歌云水乡。”可称五言长城。《孟碑》七绝：“休道吾滇进化迟，汉京文字有丰碑。一千九百年间石，学海何休草圣芝。”切合汉制。余采入《滇南金石萃编》首卷，刊印成册，与海内好古者共赏之。
　　
　　杨生勋臣著啸松诗草。《春日杂咏》：“春风桃李满山坡，大好风光觉有情。画阁凭栏指点处，桃花无意语流莺。”《春游》：“板桥西望草萋萋，燕子风高杨柳低。惆怅东君解人意，鹧鸪飞向马前啼。”《冬郊》：“淅淅北风吹，寒霜满四野。清溪古墓横，不见行车马。”《秋行》：“策马数归鸦，空山一径斜。清风微过处，黄叶满山涯。”《野望》：“林鸟归飞急，寒烟蔽远村。迷离深树里，宿雨送黄昏。”《秋日翠湖即景》：“秋水双湖冷，秋阳一径斜。西风漾堤柳，何处酒人家。”用笔能敛，故自不凡。
　　
　　赵生子安，才情横溢。下笔为文，一纸万言。诗稍逊文，存其一斑。《游菱角塘》二律云：“一叶舟轻菱角塘，炊烟夕照晚村荒。天空云影互离合，日静虫声斗短长。百尺寒潭清不滓，千章野树老逾芳。归来缓缓行途暗，且喜空明水月光。”“群鸟争飞树影凉，游航归棹水中央。频年感叹国多故，乱世飘零才已亡。村犬无知向我吠，秋花有意笑人忙。天容万里发高咏，究是迷阳是首阳。”
　　
　　甸町名郡，诗才有岩溪小林梁生励廷，后起之秀。《秋思》七绝云：“书剑飘然作壮游，韶华逝水又新秋。归心最是还家梦，一夜乡开几夜愁。”《怀归》七律云：“故里云山入梦遥，孤城残日草萧萧。衰亲望眼今犹昔，游子怀乡暮复朝。秋水蒹葭翠湖月，晚风杨柳玉楼箫。夜来幸有还乡梦，骨肉团圆慰寂寥。”思沈词丽，不失乡先正风格。
　　
　　存之年少志学，《咏雪》云：“晚来密雪冻林鸦，远见千山玉树花。吟罢尖叉寒久耐，杏村欲问酒人家。”诗思楚楚，颇近元人。
　　
　　诗有达理，无背理；有理趣，无理障。宋紫阳、明姚江，皆理学中人，兼能诗者。“击壤”一派，非正宗也。万生中山著《尽性录》，颇得《通书》指要。既能言之，冀能行之。《曲礼》曰：“毋不敬。”《大学》曰：“毋自欺。”勉旃，勉旃！诗特余事。《冠铭》云：“居我元兮，盖喜形之端也。我行苟弗正兮，恐有愧于君也。”仿《十七铭》，于理无背，修辞立诚，进境未可量也。
　　
　　从吾游者，谆谆以读书立身教之，鲜以为谬，泽民尤心契焉。其《秋日偶成》云：“风风雨雨九龙湫，柳瘁荷残又一秋。大好光阴容易过，肯将书史负前修。”励志茂先，何庸多让。
　　
　　梅生宗黄曰：楚卿李氏名宝，旧日之诗侣也。昨自都中来书，以不得列夫子门墙为憾。因作《东邻女》四诗以自见焉。今将原诗抄呈，倘蒙夫子一览，宝有余幸矣。以夫子奖励后进之心，当不见拒，故敢以闻。一章云：“东邻有处女，峨峨秉素姿。短袖拥椎髻，画眉不入时。常为邻女笑，二十无嫁期。俯首抱贞心，札札弄织机。织为缣与素，可以作裳衣。未能逢良贾，含泪自伤悲。”二章云：“红颜不可驻，远出嫁龟兹。日夕穹庐中，寒衣鸟兽皮。膻肉酪为浆，岂疗寒与饥。有手不能织，有缣不能披。强向胡儿笑，背坐泪偷垂。”三章云：“有客天汉来，传说故乡事。国有贤良出，缣素人知贵。官坊求妙手，织成五云瑞。一瑞值千金，珍藏箧复笥。西家阿娇娘，恰巧逢其会。腰缠黄白金，钿插满头翠。出入王侯门，笑脸更娇媚。处女长叹息，且欣且泣泪。”四章云：“伤心适异国，尘莽扶摇路。抱来百匹缣，蒙尘无人颅。回头望汉关，北风搏霾雾。岂不爱乡土，河广不可渡。欵欵托归客，区区此束素。年月复年月，织来朝又暮。为我携入关，列之锦廛处。王孙倘见赏，神交如面晤。”缠绵悱恻，有建安风骨。清才落落，卓尔不群。我何人斯，敢居师席。惟是说士甘肉爱乡，苦心佳士耳。闻同人心许，亟抄入集，以表楚卿。庄生不云乎：“送君者自崖而返，君自此远矣。”
　　
　　楚卿律句如：“雌雄雷响摇天震，远近鸡声逼漏消。起坐计程量岁月，征心飞渡海南潮。”古句如：“天外红霞遮海水，隔断关山万余里。此夜明月举头看，客念家乡亲念子。”皆极奇丽。《咏昭通孟孝琚碑》句云：“碑刻丙申疑建武，出值光绪岁辛丑。含光蕴泽千余年，一出万人竞奔走。碑高三尺阔二尺，中间字迹半腐朽。行廿一字十五行，缺者难识如蝌蚪。文意细辨尚可领，稽之汉史得八九。广宗孟氏改名璇，父令武阳侍土守。时有杜抚精《韩诗》，执经从之得授受。学成渊博尚童年，吁嗟天不永其寿。孟氏先茔在朱提，归葬兹邱正狐首。朱提地即今昭通，碑得恩安县城右。作者阿谁书者谁？文法书法俱妙手。辞藻古茂生古香，笔力遒劲无少苟。”学东坡《石鼓歌》，亦颇可观。全诗见《滇南金石萃编》，兹不详录。
　　
