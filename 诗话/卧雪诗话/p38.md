<!-- { "loadSidebar": true } -->
　　“西北有高楼，上与浮云齐。”“荡子久不归，空床难独守。”“君自故乡来，应知故乡事。”“绝代有佳人，幽居在空谷。”汉唐诗人，冲口而出，何尝运典，何尝矜奇，然而诗味深矣。五代时杨凝式《别传》云：“诗什多杂诙谐，少从张全义辟，故作诗纪全义之德云：‘洛阳风景实堪哀，昔日曾为瓦子堆。不是我公重葺理，至今犹自一堆灰。’他类若此。张从恩尹洛，凝式自汴还，时飞蝗蔽日，偶与之俱，凝式先以诗寄曰：‘押引蝗虫到洛京，合消郡守远相迎。’从恩弗怪也。然凝式诗句自佳，其题壁有‘院似禅心静，花如觉性圆。’清丽可喜。”（以上见殿本《旧五代史注》。）夫凝式有“风子”之称，遂开俗诗一派。宋邵康节先生《击壤集》，直写天性，亦俗诗也。《自处》七律云：“尧夫自处道如何，满洛阳城都似家。不德于人焉敢异，至诚从物更无他。眼前只见罗天爵，头上谁知换岁华。何止春归与春在，胸中长有四时花。”首句借用通韵，可见北宋韵学，虽理学亦精研之，东坡《守岁诗》杂用歌、麻，犹是古体，不似康节之用于律体也，特诗实不佳耳。庄定山辈学之，更成笑柄。近人喜用俗话，甚且不韵，故未闻其祖述杨邵，抑内心实有不同者耶？
　　
　　《汉书》《武帝纪》引《诗》云：“九变复贯，知言之选。”又引：“四牡翼翼，以征不服。亲省边垂，用事所极。”注：“皆逸诗也。”而辑逸诗者罕及之。《晋书》《载记》苻融引《诗》曰：“兄弟急难，朋友好合。”融尚知引刘向书者，何至误引《诗》一句耶？
　　
　　沈归愚驳太白诗“我来圯桥上，怀古钦英风”，以圯本训桥，不可复用。不知桥梁、圯桥之类，皆古人所常用，庾子山《吴明彻墓志铭》云：“坦桥取履，早见兵书。”固先于太白也。
　　
　　成都胡葆生太史骏，幼随其父任吾屏吏目，即有文名。癸卯与余同入词馆，淹雅不群。己酉太史送余入浙，赠诗八，有元和、长庆之风，书法亦工，宝藏移山盖十余年矣。诗云：“四海论交谊，如君有几人。风云千载事，（君自登科以来，屡叨异数，均为旧例所无。）孝友一家春。（君同母兄弟七人，太夫人年七十五犹康︹，门以内怡怡如也。）旧德高金马，（袁氏为石屏甲族。）奇才对白麟。（君年十六贡优行。）向来冥契久，惜别为沾巾。”“武帝贤良策，文皇进士科。千林搜杞梓，一榜盛菁莪。朝贵贞元少，（近来词林老辈，或改外，或家居不出，曹署几空，可为喟叹。）人才庆历多。（癸卯同年多伉爽俊拔之士，然无不通法政者。）禁中嗟赏意，终是爱东坡。（君文章经济为吾辈冠，遇合独先，非偶然也。）”“翰林清绝甚，书局镇相随。（自立学部，设图书局，诏即以君领其曹。）乙火宵明幌，丁帘画下帷。笙篁调旧籍，组发新思。自是蒙求我，（编辑中小学堂教科书，皆经君商定。）将回夏变夷。（所编辑书特注重中国文学。）”“著书楼宛在，（君于局所建楼三楹，颜曰著书。）相望尚岿然。室静蕉喧雨，窗虚竹受烟。（蕉竹皆君手植。）琴歌敦古趣，（选古诗可歌者以合风琴声谱。）冠冕聚时贤。（局员多翰林中人，大半皆癸卯同年。）余照分邻壁，（余分调查局行走，与闻书局同门各院。）经过忽两年。”“诸侯争荐士，（上年有韶荐举人才。）海内共推袁。（滇督苏抚争以君名应。）忠孝期元辅，（张文襄《广雅集》中经济特科阅卷纪事，有“忠孝专求郑毅夫”句。）风仪动至尊。（君态度端凝，有贵重气。）虚襟姬负，前席贾陈言。（两次召见奏封均称旨。）任重才能副，（考询大臣评为任重之才。）相需济否屯。”“山水西湖好，弦歌岂不闻。帝方殷在简，天未丧斯文。（国学有将亡之忧，赖君起而拯之。）濯濯苏堤柳，英英岳墓云。春风须管领，此席应推君。”定有尊鲈兴，悬知竹马迎。袖诗无白俗，夸宅觉元轻。丽藻江山色，清时雅颂声。（君邃于经史小学，尤好诗文，旧作已印成册，人争赏之。）余杭形胜地，宦迹称平生。“卅载趋庭日，（辛已先子尉石屏，予往省侍。）珂乡爪印留。机云知共屋，（君宅去署不远。）李郭幸同舟。君誉翔麟凤，吾名应马牛。元亭常寂寞，乘兴欲南游。”
　　
　　大哉阮公，大哉阮公《咏怀诗》，上掩汉魏，下启三唐，不必论矣。集十三卷，佳赋不少。《通易论》、《迪老论》、《达庄论》，皆上下千古之言。《大人先生传》兼刘伯伦、嵇叔夜之长。戴逵《竹林七贤论》称其所言皆胸怀间本趣，大意谓先生与己不异也。余摘其言云：“大人先生盖老人也，不知姓字，陈天地之始。”又曰：“先生以为中区之在天下，曾不若蝇蛟之著帷，故终不以为事，而极意乎异方奇域。”又曰：“往者天尝在下，地尝在上，反覆颠倒，未之安固，焉得不失度式而常之？天因地动，山陷川起，云散震坏，六合失理，汝又焉得择地而行，步商羽？往者群气争存，万物死虑，支体不从；身为泥土，根拔枝殊，咸失其所，汝又焉得束身修行，磬折χ鼓？”又曰：“君子之处寰区之内，亦何异夫虱之处中乎？悲夫！而乃自以为远祸近福，坚无穷也。亦观夫阳乌游于尘外，而鹪鹩戏于蓬艾，小大固不相及，汝又何以为若君子闻于余乎？”又曰：“来东云，驾西风，与阴守雌，据阳为雄。”又曰：“天地开辟，万物并生。大者恬其性，细者静其形。阴藏其气，阳发其精。害无所避，利无所争。放之不失，收之不盈。亡不为夭，存不为寿。福无所得，祸无所咎。各从其命，以度相守。”又曰：“无君而庶物定，无臣而万事理，保身修性，不违其纪。”又曰：“君立而虐兴，臣设而贼生。坐制礼法，束缚下民。欺愚诳拙，藏智自神。”又曰：“尊贤以相高，竞能以相尚，争势以相君，宠贵以相加，驱天下以趣之，此所以上下相残也。”又曰：“人不可以为俦，不若与木石为邻。”又曰：“至人无宅，天地为客；至人无主，天地为所；至人无事，天地为故。”又曰：“恶彼而好我，自是而非人，忿激以争求，贵志而贱身，伊禽生而兽死，尚何显而获荣？”又曰：“圣人以道德为心，不以富贵为志，以无为用，不以人物为事。尊显不加重，贫贱不自轻，失不自以为辱，得不自以为荣。木根挺而枝远，叶繁茂而华零。无穷之死，犹一朝之生。身之多少，又何足营？因叹而歌曰：‘日没不周方，月出丹渊中，阳精蔽不见，阴光大为雄。亭亭在须臾，厌厌将复东。离合云雾兮，（疑分字）往来如飘风。富贵侥仰，贫贱何必终？留侯起亡虏，威武赫夷荒。（疑作荒夷）召平封东陵，一旦为布衣。枝叶托根柢，死生同盛衰。得志从命升，失势与时ㄨ。寒暑代征迈，变化更相推。祸福无常主，何忧身无归。推兹由斯（疑脱一字），负薪又何哀。’先生闻之笑曰：‘虽不及大，庶免小矣。’乃歌曰：‘天地解兮六合开，星辰兮日月ㄨ，我胜而上将何怀。”’又曰：“左荡莽而无涯，右幽悠而无方。上遥听而无声，下修视而无章。施无有而宅神，永太清乎敖翔。崔巍高山勃玄云，朔风横厉白雪纷，积冰若陵寒伤人。阴阳失位日月ㄨ，地坼石裂林木摧，大冷阳凝寒伤怀。阳和微弱隆阴竭，海冻不流绵絮折，呼翕不通寒伤裂。气并代动变如神，寒倡热随害伤人。熙与真人怀太清，精神专一用意平。寒暑勿伤莫不惊，忧患靡由素气宁。浮雾凌天恣所经，往来微妙路无倾。好乐非世又何争，人且皆死我独生。真人游，驾八龙；曜日月，载云旗。徘徊，乐所之。真人游，太阶夷；原（疑脱一字）辟，天门开。雨蒙蒙，风<风军>々。登黄山，出栖迟。江河清，洛无埃。云气消，真人来，惟乐哉。时世易，好乐ㄨ。真人去，与天回。反未央，延年寿，独敖（二字疑衍或有脱文）世。望我何时反？<走占>漫漫，路日远。先生从此去矣，天下莫知其所终极。”全篇凡数千言，汉《唐山》乐府，《天马》三言之歌，唐岑参七言三句之韵，莫不该于阮公矣。
　　
　　阅近人作，昏昏欲睡，非惟佳章之少，即佳句亦无之，殊无聊也。取刘文房集读之：“官舍已空秋草绿，女墙犹在夜乌啼。”“内史旧山空日暮，南朝古木向人秋。”“家散万金酬士死，身留一剑答君恩。”“白首相逢征战后，青春已过乱离中。”“长安万里传双泪，建德千峰寄一身。”“月明江路闻爰断，花暗山城见吏稀。”“日下凤翔双阙迥，雪中人去二陵稀。”“帆带夕阳千里没，天连秋水一人归。”“汉口夕阳斜渡鸟，洞庭秋水远连天。”“孤城背岭寒吹角，独戍临江夜泊船。”信哉，古人不可及也！出一语必巧，下一字必新，作一对必新，发一声必响，择一韵必稳，链一意必确。一句可以概全章，一章可以概全集。高仲武、沈归愚犹轻议文房，岂识者之言哉！特是七律之圣，尤在少陵，五塘师云：“单章美矣，连章尤佳；平调美矣，扌幻调尤奇。”斯真千古确论。
　　
　　北魏刘昶《断句》云：“白云满鄣来，黄尘暗天起。关山四面绝，故乡几千里。”隋虞世基《入关》云：“陇云低不散，黄河咽复流。关山多道里，相接几重愁。”节短音长，三唐五绝，皆源于此。“断句”即绝句也。
　　
　　士衡、文通，拟古之第一流也。后此则太白自出新意，独往独来。若常景《赞四君》与颜延年《五君咏》同为五言四韵，唐人《自君之出矣》摹古太多，词意俱复，似不足法。牧斋之诮于鳞，可云前车之鉴，近人则规规尺寸，尤多可哂，如“青青河边草，猗猗园中竹”，古已有之，我何必赘。小云：“非南郭之丧我，实东施之效人。”旨哉，旨哉！
　　
