<!-- { "loadSidebar": true } -->
　　琢仙诗才，簇簇生新，山断云连。未审与阿兄紫琳何如？紫琳《香雪馆集》已付剞劂，琢仙诗乃不自收拾，随作随弃。余记其《消夏》二绝云：“松梢古寺锁苍烟，两后疏钟答涧泉。觅得云山深隐处，寻常鸡犬亦疑仙。”“短笛横吹村牧倦，归舟唱晚老渔孤。诗成独立斜阳外，竹树萧森山有无，”又记其《西山》句云：“波外夕阳双塔白，林间微雨万松青。”常向琢仙述之，琢仙谓余善记。余笑云：“劣诗难记，若佳句则一览不忘也。”琢仙近研佛经，尤心佩之。
　　
　　吾屏文化，以诗为最，曾论及之。而后起未多，端资提倡。苏生景杰从余避，余导以声律，辄有领悟。《夜吟》七绝云：“静夜天高灯影淡，疏窗人坐月光寒。寻诗枕上不成梦，风转花阴上碧栏。”词断意连，言外寄思。吾见其进，未见其止。
　　
　　储太祝诗：“四泽葭苇深，中洲烟火绝。苍苍水雾起，落落疏星没。所遇尽渔商，与言多楚越。其如念极浦，又以思明哲。常若千里余，况之异乡别。”极沈郁之致。
　　
　　吾屏王渔珊先生，名绮珍。咸丰己未进土，官吏部文选司主事，不三年卒于京，著有《水竹居诗文稿》一卷，余得之。先生孙承旃清矫拔俗，亟录副本传之，而择其尤者入《滇诗文丛录》。《湘中口号》云：“对门村落敞斜晖，别浦沙边草四围。一笛春波湘水曲，菜花黄处牧人归。”《晋词早春》云：“胜地登临又及春，诗盟茶梦悟缘因。绕堤新草年年绿，虚掷流光是远人。”《明湖》云：“晏公台上最招凉，坐对南山暮霭长。一派会波流下水，逢人间说稻花香。”《莫愁湖》云：“开基王业数中山，遗像森严叠阁间。惟有湖名今不改，将军羞对美人颜。”《异龙湖竹枝词》云：“扶舆佳胜毓人文，句町由来有瑞氛。记得南征诸葛语，当年曾见石屏云。”“银花满树火光腾，直射鳖山第一层。楼上谁家好儿女，避人偷看上元灯。”“山光水色向入青，派衍蒙泉毓地灵。书院至今堂庑在，里门多士此横经。”“生小乡闾亦步趋，流风学到古人无。此邦文献留名久，衣钵于今赖宿儒。”《竹枝词》本百首。余所见仅二十一首。律句如“长风万里路，寸草三春晖”，“好山曾识面，行客又经秋”，“桃花帘远红成泪，杨柳楼高绿掩门”，皆有佳致。
　　
　　少时闻乡人述《异湖诗》三数首，而未见其全。近见吕逵先能全记忆，亟录之，以免遗失。诗云：“瑞城大小浴晴波，万顷琉璃漾碧螺。抛掷湖山三十里，年年辛苦客中过。”“湖中大半是渔家，湖外青山逐水斜。若到湖边望湖外，一山湾处一村花。”“菰蒲深里碧莲丛，围住楼台绿水中。一棹红衣归渡晚，衣香风衬藕花风。”“瓜皮小艇钓湖滨，红泛桃花绿泛春。一样钱塘江上色，欲晴欲雨总宜人。”“陂塘小雨护轻雷，新涨红添一道开。明日化龙桥上望，莲花压艇送香来。”“香稻花轻玉露周，月明渔话潇船头。小蛮打桨溟蒙里，海菜腔尖醒睡鸥。”“白浪掀空隐佛樵，一星幽火望迢迢。东风夜半湖中起，吹送钟声到海潮。”“黛蹙一弯镜里看，谁教卓女画来难。麻姑更拾晴波翠，绿沁掺掺五爪寒。”“一溪烟火一溪烟，老向湖东作散仙。剩有闲愁三万斛，商量输作买山钱。”“坐吹箫管拥翘鬟，好趁湖风放棹还。回首湖东云树影，夕阳山外万重山。”余与逵先皆不知作者为谁，胡铭勋云：“此其先辈名瀛者之诗。”诗有骈序，亦颇雅饬。
　　
　　癸卯宦京，己酉赴浙。七年之中，无一日不思老母，特道远而费多，不易归省耳。乃为望云轩之额于京庐，又修浙之西园，题门额曰望云门，题园石曰望云石。窃取狄梁公之义。庚戌归省，志乃稍慰。寄之诗歌，不一而足。乙卯获罗琴山《癯惮集》，读之，有《题袁十三苏亭望云图小照》，诗云：“白云飞陇首，亲舍渺何处。跛彼宦游人，踟蹰不能去。宁知倚闾望，云尽尚翘注。借问罔极心，谁能传缣素。知君善体此，深意图中寓。告归常念别，燕喜敢忘惧。惟昔吾先子，有与全孺慕。陈情相合符，写照示同趣。为君赓岵屺，重我感风树。瞻望云何从，天空碧云暮。”自注云：“先君自陇右归养，曾写此图。”据此则以“望云”寄意者，先有罗氏元琦、袁氏文揆也。余何敢望古人哉！第自辛亥后，伏居田园，静养甘旨，天伦之乐，胜古人矣。
　　
　　龙标七绝，人所艳称，而古诗尤胜。“八月寒荻花，秋江浪头白。北风吹五两。谁是浔阳客。”“出郭喜见山，东行亦末远。夕阳带归鹭，霭霭秋稼晚。”“片帆在桂水，落日天涯时。飞鸟看共度，闲云相与迟。”“晚云低众色，湿云带繁暑。落日乘醉归，溪流复几许。”“庭前有孤鹤，欲啄常翩翩。为我衔素书，书彼颜与原。”“京门望西岳，百里见郊树。飞雨祠上来，霭然关中暮。驱车郑城宿，秉烛论往素。山月出华阴，开此河渚雾。清光比故人，豁达展心晤。”“虏骑猎长原，翩翩傍河去。边声摇白草，海气生黄雾。”未审评者与嘉州、常侍，孰为甲乙。
　　
　　杜陵七绝云：“堂西长笋别开门，堑北行椒却背村。梅熟喜同朱老吃，松高拟对阮生论。”又：“不是爱花即肯死，只恐花尽老相催。繁枝容易纷纷落，嫩叶商量细细开。”譬之狮子搏兔，亦用全力，而爪牙则不灵矣。朱老，阮生，盖同时人，一何粗野，容易、商量，亦非诗料。他诗曰：“颠狂柳絮随风舞，轻薄桃花逐水流。”“流连戏蝶时时舞，自在娇莺恰恰啼。”酷类此调，然均不如“穿花蛱蝶深深见，点水蜻蜒款款飞”之自然矣。“堂西长笋，”不失好句。要之，七绝非杜所长耳。“只恐”疑“只愁”之讠为。
　　
　　杨迥楼先生喜著书，余所见者为《养正语寄》、《苍诗集》《文集》《赋集》、《滇中琐记》，均付梓人。近今来好学之乡长，不可轻也。诗有句云：“芭蕉叶大遮官闼，菜子花黄上废台。”颇自喜。可继杨栗亭“凉月一天荒驿白，好花三径故园黄。”栗亭句已采入《滇系》，前后二杨，实堪伯仲。
　　
　　季弟邻水县公，以政事称病，卒于任。不以诗见长，而诗自可诵。《倒扑金钟有感》云：“再拜先茔感慨多，生平事事恨如何。回思昔日教儿语，怕听今朝飞鸟歌。”“二十年来如幻梦，八千里外望高科。回头不识斜阳近，一路凄清暮霭过。”《杂诗》云：“宝鸭犹留篆，流莺乍绕枝。窗虚花雨后，人坐柳烟时。”《春草》句云：“人迎陌上踏双屐，春到窗前醉一觞。”《富良江》句云：“茶山擅利天下珍，木棉土锡物产美。有地无策不可安，有策无人讵可恃。况乃游勇愤且武，进退退进不畏死，但患边将日日弱，不能防维慎终始。”虽一鳞一爪、可想见其立行治事之大略矣。宣统三年，海盐任静岩孝廉寿彭，编其集六卷：一公牍，二古文，三诗，四家信。五杂稿、日记、对联，六荣哀录，名曰《遗爱集》。序有云：“先生治绩，在人耳目，固彰彰若是。虽无撰著，已足信今而传后。况斯集之裒然成帙，忠孝之怀，溢于言表，循良之政，洽于民心。吉光片羽，尤足宝贵于后世乎。”丙辰冬，陈小圃师辑滇诗文为之传云：“嘉端字少凝，石屏人。光绪间滇建经正书院，与兄嘉谷（树五）俱为高材生，肄业其中。荣昌忝主讲席，知其孝友诚笃，心嘉之。及树五入词馆，擢特科第一，出仕浙江。少凝亦出宰于蜀，当道屡试以事，称其能，委署邻水县。少凝以为民疲命自矢，时新政纷烦，穷日夜经营，百端具举。甫一年，积劳以殒。邻民德之，为袁公社以祀，可谓良吏矣。《遗爱集》六卷，今择其文十余首，入《滇文丛录》而略叙其梗如此。后之览者，得以知其人焉。”呜呼！经正高材生，登仕版者固不乏人。而孙文达（采丞）在粤西办贼有声绩，未几呕血死。少凝又在蜀为民疲命以死。皆盛年夭阏，未竟其用，岂不痛哉！
　　
　　邻水卒日，同人多以诗挽。霸州高朗仙主政云：“浩劫悬眉睫，生才恨己迟。横流谁与遏，君子竟先危。落日栾公社，秋风蜀相祠。古今同寂寞，徒系后人思。”旌德汪新予主政云：“海内推循吏，巍然遗爱祠。斯人不可作，万姓正疮痍。滇水还灵榇，巴山载口碑。九原难瞑目。老母又孤儿。”诗以真情见长，常推此类。
　　
　　家广文兄性情高洁，学问纯熟。任巧家训导，五日即归，以足疾卒。挽者云：“得袁劭公心传，大局艰危，每念国家辄流涕；有陶渊明脚疾，一官归隐，常留天地是中声。”诗存七首，厚安选四首，而《戊戌送母》二首未选。余尤爱此二首，谨录之：“一年十二月，月月母爱惜。一日十二时，时时母扶持。”“花花艳朱藤，叶叶茂紫荆。全赖母灌溉，全赖母经营。”可谓得性情之真，与乐府神肖也。兄从许心葵先生游，先生有诗云：“参天老树绿围屋，野渡一灯红过溪。篷背西风吹酒醒，半山叙月竹鸡啼。”师以文胜，弟以质胜，可谓双美。
　　
　　《楚骚》云：“纷吾既有此内美兮，又重之以修能。”“纷”发语辞。邱希范《思贤赋》：“纷吾既有此固陋，荷君子之渥惠。（《艺文类聚》二十一。）”孟襄阳《登鹿门山怀古》云：“纷吾感耆旧，结览事攀践。”储太祝《贻余处士》诗云：“北望是他乡，纷吾即游土。”《沧海遗珠》朱经有“纷吾欲下巫阳招”之句，皆本于《骚》。（《离骚》喜用纷，“纷总总其离合”，“纷独有此垮节”，皆是。）
　　
　　施武明，无锡人，有七绝云：“猪街才罢又龙街，蛮女牵羊入市来。背上担儿尝惯负，胭脂落尽小桃开。”道滇中墟市之景，极肖。
　　
　　小帆柬云：“半年不见，积想为劳，知案头又盈稿三尺矣。兹有小诗数首，为军次之作，录尘匠门，或足备诗话之选。”《寄怀内子》云：“病久春侵骨，愁多夜摘髭。从军思马革，知己怨蛾眉。慷慨登城日，纵横草檄时。丈夫身许国，莫漫数归期。”《军中寄内》云：“兵卫森严幕府深，卧听笳鼓夜沈沈。城南战后容颜老，博得金章佩左襟。”“闺中帐下各春宵，懒调青螺眉檬描。珍重片言凭驿使，凯旋携手过花朝。”嗟乎！此丙辰春日所寄也。不及一年，小帆逝于河口。余挽以联云：“江浪泣英雄，既痛逝者，行自念也；诗卷留天地，虽不能至，心向往之。”盖小帆多佳作，实胜同侪。三诗虽非经意，而宿草伤怀，忍不代之流传耶！频展遗笺，无一泛泛语，尤令人增知己之痛也。小帆尝语余曰：“君其蚕乎？日日吐未尽之丝。”应之曰：“吾乃病蚕，日日吐尚日日眠也。”孰知小帆竟逝耶！间草诗话，何足道者。小帆曾览之赏之，屡寄诗道及，良用渐已。
　　
