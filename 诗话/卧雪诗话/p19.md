<!-- { "loadSidebar": true } -->
　　元江马宣臣书法盖世，而诗文不传。近见刘粹叔为元江令，辑其遗集，择录二首，以例其余。《寿黄继安》七律云：“楷模一郡士争趋，早向清溪作钓徒。白傅香山传九老，王家玉树羡三株。花开篱畔梅为妇，果熟山中橘是奴。纳履久思亲几杖，称觞遥进《九如图》。”《新兴道中》七绝云：“春来十日雨倾盆，晓起人家尚掩门。客路身游图画里，杏花春水绿杨村。”
　　
　　右丞诗“远树依微远天外，夕阳明灭乱流中”，神品也。于石袭之曰“万屋参差江色外，片帆出入柳阴中”，便觉索然。释处默诗“到江吴地尽，隔岸越山多”，亦自简括。张昱衍之曰“于越地形绿海尽，句吴山色过江来”，又更下矣。许用晦诗“渭川故都秦二世，咸阳秋草汉诸陵”，又“鸟下绿芜秦苑夕，蝉鸣黄叶汉宫秋”，崔曙诗“河山北枕秦关险，驿路西连汉时平”，以秦对汉，已嫌习径，然自是陕西故实，不以为病。傅若金《咏沛公亭》云“四海久非刘社稷，千秋犹有汉精灵”，无论句法之浅也，即以汉对刘成何诗法？于、张、傅皆元诗人，其才力较之唐人，不啻倍蓰。
　　
　　霞生见我《诗话》，书一纸以告我云：“曩在江北漕督幕掾，月校书院诗赋小课，有清河县童生迟道同，诗致极佳。如《咏髡柳》用渔洋《秋柳》韵，有句云：‘久无梳洗怜闺妇，空自婆娑拜梵王。’‘已分风怀同木偶，怎堪雪絮又蓬飞。’《柳烟》题云：‘夜雨池塘寒锁梦，晓风庭院淡留痕。’《蕉雨》题云：‘绿窗滴碎美人心。’《拒霜花》云：‘晓来帘幕如倾水，娇面沈酣呼不起。’皆凄丽可诵。惜未识其面，未知其字，亦未审其诗学所造，后何如也。寒夜偶忆，录尘先生《诗话》之选择。”余《诗话》何足数，而友人乐助以成书，愈不可不自励也。
　　
　　滇水之见正史者，以滇池为先。咏滇池之诗，尚鲜绝唱。铁山有句云：“风月无今古，湖山此醉醒。”链而无痕，阔而不空，可传之作也。
　　
　　黎山刻集，已见前卷。当其自蜀南旋时，得诗数十首，可谓自幼勤学矣。质于余，为点窜之。后生可畏，人才难得。示以门径，勉以深造，所谓平生不藏人善也。录其较佳者以奖励之。《风水桥》七绝云：“青青柳色映苍苔，云窟终朝几度开。旅况愁人最多感，风声流水出桥来。”《过蚊溪》句云：“十日薄暮过小溪，柳色青青荫长堤。崇山岭缺日未逝，野店人稀鸟乱啼。”又有句云：“绝壁猿啼雨。”亦可欣赏。
　　
　　蔚儿近学作诗，《春初游西山》七律云：“龙门百仞入青霄，峰上楼台涧上桥。千步岩边花烁烁，三清阁外木萧萧。绿蓑人近秧田立，白浪天低草海遥。我向彩云堆里宿，碧鸡声唱是明朝。”较前稍有寸进，喜而录之。回忆余曩作《高峣》句云：“门外平畴远如立，塔巅危石怒将飞。”此诗“立”宇实本于此。
　　
　　昆明马中校毓宝，战死中欧，中外称颂，亦近今一人杰也。哀挽之作，不啻千百。湘乡周君声汉之作云：“我闻伏波定安息，汉代军威震绝域。丈夫事业重疆场，何事鸡栖儿女侧。马生年少受专城，蹶刀顾盼三军惊。长歌曾作洛阳戍，匹马旋为广南行。沉沉杀气阵云幂，犬羊长驱肆侵逼。中华仗义入联军，上将简书飞羽檄。羽檄驰至彩云间，壮士宁为壁上观。奉命前驱不回顾，誓清妖孽斩楼兰。拔剑狂呼肃部伍，一朝浩气达天府。百万<豸罢>貅卷地来，石弩惊飞乱如而。衔枚持矛应渡关，存亡只系须臾间。横尸遍野照寒月，浑河流血增奔湍。松模江上西风急，哈门前进摧锋镝。旌旗影动白日昏，悲云惨澹天欲泣。拔山力尽势难支，一战再战终舆尸。四十万人同日死，白骨如麻相参差。指日联军齐奏捷，羽声乌乌地欲裂。废垒斜阳不见人，残魂尽化杜鹃血。吁嗟乎！人生自古谁无死，惟有忠义重青史。劝君莫谓秦无人，叔世偏多奇男子。况是天末古梁州，义烈纷纷孰与俦？为敌同仇拚一死，呜呼马君足千秋？”周君昔在日本，尝从余游，余愧无以益之。今录传其诗，亦所以传马君也。
　　
　　夔举富藏书，敏文事，尤勤诗课。游西湖题诗壁上，人传诵之。诗云：“小别乡关便一年，旧游踪迹渺如烟。举家又到三潭上，一览湖山一怅然。”“理乱安危久不闻，窃钩窃国任纷纭。鸡虫得失何时了，坐对寒潭淡夕曛。”世浊独清，众醉独醒。古伤心人，同此怀抱。
　　
　　滇之唐梅诗，研经尚已。冬晴山隐，伴花作仙，得一律云：“笑与唐梅语，新朝又几年。空山孤鹤宅，流水老龙渊。此树寿千岁，有花香一天。黄昏月在否，容我拟逋仙。”
　　
　　癸卯宦京时，林太守绍清以南路同知入京觞咏。太守癸酉举人，字文伯。以颖悟算艺受知李文忠，会办德州机器局。旧闻其工楷书，今知其有用才也。太守喜为诗，词旨纤丽。摘其佳句入诗话中。《雨树村》云：“村妇担柴枝带雨，野僧卖酒瓮藏云。”《宿古寺》云：“伴佛并忘僧是我，纵怀合遣酒为兵。”《小圃》云：“竹阴筛月下，柳带结风前。”《夜坐》云：“山高迟月上，夜静入秋深。”《一线天》云：“涛翻终古雪，滩响半山雷。”《客中》云：“落日长人影，晨鸡短客眠。”《上寨》云：“疏灯摇破壁，瘦马残萏。”
　　
　　刘太史荣黼守贵阳，政绩炳然。而言人人殊，可异也。归田后诱掖后进，著《榘堂课约》七条，《榘堂诗草》一卷。诗今不传，惟《大姚志》载其《五华山》五古七章，荦荦有奇气。其一云：“隆隆五华山，坤舆融结厚。上应正弧南，适当朱凤首。分野缠玉羊，进与天匮耦。所司在井泉，兼主食与酒。饮食需致颂，以鬼四星守。明视能察奸，东陵亦绳纠。法度号令明，奸宄无区薮。朱雀太明眼，干戈或罹咎。山灵养以福，富媪得枢纽。浑浑太露锋，镇静息群丑。大象虽可凭，地力实悠久。精气包全滇，万山效奔走。兴云为霖雨，膏润致庸阜。未闻人呼庚，常占岁在酉。息息与天通，造化如在手。五岳视三公，此则列群后。固由地望高，亦以能容受。西南地视坤，惟坤万物母。卑乃能承高，结体故培楼。圣人俭若愚，所以三不朽。”余多疵句，用韵亦杂，故不录。太史弟荣黻，廪生。咸丰九年避兵楚雄，逾年城陷，全家殉焉。噫！可传也。
　　
　　经正诗友，厚安为冠，古仪、儒臣、小帆、芷江诸人，无不工者。勉斋年较长，长于文而诗亦不废。龙池柳色，相晤桥头。乐此余年，安知非福。间余著诗话，抄四首以示，余亟录入之。《遣怀》云：“鼎革归来勉到家，乾坤黯淡乱于麻。高堂幸有樽中酒，世事犹如梦里花。在手青囊须检点，逢人白眼漫咨嗟。黄冠野老诚吾分，且向书田学种瓜。”《赏菊怀古》云：“我来东篱下，爱此菊花黄。赏菊思古哲，渊明何能忘。渊明昔赏菊，岂爱菊花妆。爱此隐逸品，晚节留清香。爱此孤高性，秋来能傲霜。我今对此菊，愿与菊同芳。愿希菊之品，愿附菊之光。渊明如可作，执辔同行藏。”《赏梅》云：“岭上古梅开，骑驴踏雪来。林逋今不见，树下独徘徊。”《龙泉观谒薛先生墓》云：“古观寒潭百尺深，薛公坟墓立岑。碧波千载明如镜，照见全家忠蓑心。”勉斋，昆明孝廉，光绪末考吏部主事，清严不与流俗伍，品亦卓卓。
　　
　　俞曲园和章一山《反正体诗》二首，有句云：“森开营垒黄山谷，曲合宫商白乐天。”巧合之至。家二兄戏仿之云：“立门暮雨自南来，山谷高高一土台。当口大田生粟米，空林天口喜容开。”余在京题一山册亦仿此体。皮陆之外，又辟此径。然而纤矣，今未存稿。
　　
　　葛澹渊为金文毅师所著《太律》，世称杰作。有《宿云峨》句云：“手一编闲咏，耳万物于空。”凡五言诗句上三字一读者，“宅殷土茫茫，帝立子生商”，雄奇杰矣，后人效之，最难出色。如《古诗十九首》之“出郭门直视”，东坡之“幸未伤辄醒”，皆是也，况律句乎？
　　
　　丹徒李惺初大令宦于吾乡，勤慎从公，喜为诗律。先太夫人及亡室之丧，大令均作挽诗四首。待我之殷，令人可感。有《翠湖赏月》五律：“万顷碧云稠，莲花作稻收。湖光寒不夜，人意淡于秋。望古思三侠，涵辉共九州。西山来爽气，多在小桥头。”余新居翠湖之滨，味其诗，不禁生蓬莱香案之思也。
　　
　　陈耐寂侍御同居学部，时部署迁移，独余与徐莹甫前辈各长一局，分旧署而居之。余西院编译图书事较繁，前辈东院编官报人较简。耐寂有诗云：“春花适游观，秋花适独坐。徐子宫如僧，孤集一蓼可。袅袅束红花，偏后江湖堕。西风一参差，秋兴遄无那。夜雨孤榻悬，归梦常自柁。”全篇隽永，不止“官僧”句可发噱也。
　　
　　张生铭慈以诗质余。年少英姿，勉而进之。其《寿父六十韵》有句云：“乡人纷纭来，络绎道途中。门外荷锄人，门内垂髫童。长揖问来意，瞻仰老人风。携手谢高情，低头拜寿翁。快事响爆竹，歌曲添鸣虫。此日遇天缘，大庆逢岁丰。”家人父子之乐，可以想见。生居大关，奉父命访余，并呈其妻学溥所作诗，亦多秀韵。其一诗云：“萧斋狭小如渔舟，卧听江声竟夜流。为念民生常有恨，因防国病每添忧。撤环愿效婴儿子，投笔难忘定远侯。安得金闺余俊杰，雄心也唱大刀头。”颈联有疏宕之致。又一诗云：“相思无奈奇乌丝，惆怅云天感不支。已痛无姑兼别母，未能作妇学为儿。吟诗久未拈彤管，捉句难教有妙词。立愿撤环悲未遂，寸心凄楚更谁知。”颔联深挚，尤不易得。又《吟雪》一绝云：“一夜北风紧，萧萧枕上听。梨花千树白，开遍短长亭。”又《不寐》句云：“栏外芭蕉窗外雨，同声相伴未眠人。”摘而奖之，冀其将来更进。
　　
　　稚卿年少能文，诗亦隽水。有《月夜间笛怀毛元九》五言律：“云水亭前路，分襟又五年。衔杯珍重意，尽在早秋天。时唱《梁州曲》，空挥蜀国弦。尺书传彼美，莫道醉风烟。”“柯亭栽竹后，久绝蔡中郎。妙拍落凡假，新声增激昂。窗虚知树转，人瘦滞蛮荒。言念旋归意，因风共雁翔。”七言句如“荷风小透湘帘细，竹露芳回蜀簟凉”，琅琅可诵。
　　
