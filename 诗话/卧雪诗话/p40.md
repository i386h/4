<!-- { "loadSidebar": true } -->
　　孟仁前辈以词林选作贵州，官送同寅李海曙长律，节为六韵：“近日论贤宰，黔中复几人。君诚经验富，我爱性情真。训懔清勤慎，资兼知勇仁。何期符剖竹，倏恋味思莼。楚泊浮弥月，吴船泛半旬。家园知再聚，絮语叙天伦。”前辈夙工楷法，书此诗悬我壁间，有《皇甫碑》笔意，尤为俊品。
　　
　　秦生用宽，初学诗，笔特动荡。“边塞青烽急，高堂白发新。桃花红逐马，枫叶暗流萤。”入之《中兴间气集》，定邀高仲武欣赏。
　　
　　允三《游盘龙山》句：“一路山香不见花。”飘飘欲仙。
　　
　　傅芷香赠句：“不信诗人真少达，悬知寿母有余欢。”善于立言。江汉炳灵，芷香亦盖英才也。
　　
　　蒙自居吾滇极边，百年以来，绩学显名之士，咸推稼堂陆中丞。中丞之诗，得力于虹桥邓先生，而虹桥之诗反佚。五塘师《重光集》仅得二首，乃记虹桥学行于《稼堂卷》内，深为太息。天之待文人，抑何刻也。今忽于《稼堂全集》之末，得附刻《虹桥诗》一卷，虽仍非全豹，而彪炳文采，已见一斑。戴云帆侍御称之曰：”激扬抗厉，变雅遗音。”庶几得之。因别出为专集，校其讠为误，付诸梓。呜呼！士不幸仅以诗传，更不幸诗可传而竟弗传，因之名亦弗传，如虹桥者岂一二数。顾虹桥不幸之幸，犹有生前交契之中丞，而死后因附以传焉。所谓文字缘，是耶？非耶？昔日求之弗获，今乃获而传之，斯又我辈后学之深幸，而为五塘诸先达所不及料者。显晦之理，果安在乎？或曰天也。
　　
　　虹桥诗《可离篇》、《古风篇》、《克复篇》、《苦刺花曲》、《伐竹吟》、《止伐竹吟》皆佳。句如：“拂竹舞秋风，摇碎一阶月。”“落花犹恋树，芳草自留春。”“近捉明月分花枝，一半花阴一半月。”“吹破黑貂风力紧，打残黄叶雨声乾。”“唱罢渔歌天欲晚，蓼花枫树夕阳红。”顾南雅称为不世才，李即园、池庭皆自以为弗及，（《戴筠帆》序）谅哉！
　　
　　鹿泉诗老见拙著，奇诗为跋云：“《滇绎》且兰掌故收，雪庐卧起恣苗。忍怀试院无双谱，空占临干第一流。（原注：君科岁恒第一，经济召试得状头。）鸡马刚刿心遗老笔，越瓯回首使臣。更听填海冤语，洒涕神州感旧游。（原注：《卧雪诗话》录拙作，填海禽言述朝鲜事。）”诗老年已八十，远比剑南，家居长沙，近抗西涯，殷殷以诗筒来往，声鸣瑞鸥，喜报刍尼，露浣蔷薇，风怀杨柳，皓眉遣兴，作金石声。吾道非欤，何为至此？然而幻术吐火，同心断金，湘水滇云，相视而笑，夫亦足以自豪而共慰者矣。
　　
　　善化黄月崖先生，高人也，传其舅唐镜海之学，非专以诗鸣，而诗特佳。“云气低江树，松声落涧泉。”“风微帆力软，浪静舻声迟。”“帆扬楚泽摇明月，马入秦关带晓星。”不愧沅芷湘兰之雅韵。至于“夜深频进酒，饮缓不须肴。”仍是儒生本色，耐人寻味。
　　
　　大孙女婉芝，甲子六月四日《游大观楼》诗云：“村童学村鸭，泛水东复西。波溅石桥树，轻舟过小堤。”次孙女转芝《登颐寿楼》诗云：“上有红栏杆，下有青松竹。我集古今书，朝朝楼上读。”皆雅品也。澍园三尺，草地一弓，石几土阶，暇辄家课。转芝曰：“祖选古诗须如‘风吹草低见牛羊’、‘北斗七星高’诸句，方觉有味。”可见其性之所近也。大孙积棠喜听我讲诗，常曰：“天上老鸦，即是本地飞机也。”此语亦有诗味。一庭之中，老稚联咏，昔者谢傅家居，屡传佳话，︳谟定命，飞絮撒盐，敢希古人，聊记乐趣。
　　
　　阮文达诗多拙滞，《咏滇南》句云“四时常得暑寒平”，却极真切。
　　
　　雪樵兄嗜白、苏二集，丹墨评点，洞见方垣。尝曰：公安宗白苏，伪白苏耳，吾将以真白苏救之。故授徒皆先读《悟真寺》、《匡庐草堂》、《池上》诸篇。顾李杜诸集，亦未尝不重之。记诵浩博，每谈辄元元本本，如水泻地，渊矣奇矣，详见《家乘》。
　　
　　石屏杨副贡壮猷著《唐诗浅解》一卷，家孝廉兄有重抄本。杨茂才永荫著陶、韩、元（好问）、归（子慕）《四家诗选》一卷，余家藏之。虽非典重，然亦雅矣。
　　
　　小帆诗未刻集，愧非缪袭，何以对仲长统。今获其《江户端阳有怀少宗树五采臣上珍诸同学》二绝，亟钞存之。“榴花蒲酒水云乡，回首螺峰欲断肠。今日瀛洲编日记，一年三度过端阳。”“君居蓟北我东海，佳节天涯客里同。料得金台泥醉后，相思一样落南中。”阮亭诗声，秋谷作谱。小儿丕佑等论诗，颇不以王赵为然，姑存暑，以俟论定。
　　
　　乙丑仲春朔，天晴风煦，登金碧楼，重阅兰卿《陈沅画像册》，题诗累累。陈玉坦句：“一串牟尼双眼泪，十方世界九回肠。”吴子修句：“《春灯》《燕子》繁华梦，谁及当年卞玉京。”沈朗山句：“何似薛涛孤冢在，枇把花里客登楼。”蔡寄庐句：“描取色身相印证，始知天女即维摩。”皆佳制也。雷菊农句：“团扇到秋心已冷，袈裟未著头先白。”“别馆艳传昆水上，断碑痴问商山侧。”尤为轻倩。菊农壮同京宦，老归临川，松菊犹存，令人神往。
　　
　　天船《买兰》诗：“王者名香难论价，雅人夙债为偿花。”彭子嘉赏拔之，天船益励为诗，诗遂成家。或疑论字失律，当读平声，不知古时四声无分也，特气象嫌狭耳。
　　
　　特科同年萧少廷观察荫桩赠余诗云：“东观西清接禁台，故乡风气喜君开。二千年上汉廷董，廿七人中燕国隗。旷代科名须郑重，异时文运此胚胎。蜚声翰苑寻常事，勉矣勖为大用才。”观察籍昆明，生长山东，详记之以备乡中谈掌故者。
　　
　　北平匡翰卿代宫中绘画，尝画古诗“女奴踏背扶苍苔，明月西园侍宴回。小犬立阶空吠影，夜深宫禁有谁来”之作，为内廷供奉图以赠，今犹存。王仲初宫词正声，刘松年画院妙墨，兼而有之。
　　
　　查伊璜（钓业）《粤游杂咏》，今传印者原钞本圈点仍旧，亦一奇也。（钧业第三十八页有小注，与下一字原本挖去，似同字，又《杂咏》有查尧卿题词。三十七页泉凉误作泉淳，皆可疑。）句如：“欲近人情姑命酒，不通时务尚论文。”“世变安能皆我法，情平始解读人诗。”“情殷客月三更澹，目断荒云万里苍。（原注：时滇南报至。）”诗笔最新，书法尤隽。
　　
　　子云《反离骚》“昔仲尼之去鲁兮，斐斐迟迟而周迈。终回复于旧都兮，何必湘渊与涛濑。”王逸注、朱子注皆谓屈不似孔，与余意不同而同。
　　
　　范文正《守丹阳》诗：“庆朔堂前花自栽，便移官去未曾开。如今忆昔成离恨，只诧春风管句来。”名儒诗思，余尝效之。有《再游京馆》句云：“轩外碧桃依旧发，临风犹记种花人。”
　　
　　癸亥秋，六弟邀我游蒙个，弟得二诗，余润色数字，录入《诗话》。云：“兄弟赴幽燕，星霜三十年。今朝游目则，相与乐林泉。”“一笑退山林，惟间涧水音。联吟到年老，大枕与长衾。”
　　
　　汤虞樽（运泰）《金源纪事》诗，步武西堂而略逊，其取材详赡，不可轻也。《青衣叹》一篇：“朝非朝兮市非市，生非生兮死非死。道旁见者泣不止，云是南朝旧天子。”写徽钦北狩之惨，可谓曲尽。又云：“安得三日一易服，两日一易鞋。山水佳处，放鸽开胸怀。”考《南宋书》高宗丝鞋，两日一易，御服三日一易。《宋稗类抄》高宗好养鸽，有士人题诗云：“鹁鸽飞腾绕帝都，暮收朝放费工夫。何如养个南来雁，沙漠能传二帝书。”小朝廷之荒纵极矣，是父是子，皆无心肝。回忆陈桥谋变，烛影摇红，当不料其子孙惨顽至此，吁！可以鉴矣。（汲古阁刻徽宗《宫词》一卷，诗笔殆不如昼笔。）
　　
　　舟泊苕溪，风景如画，朗吟邱希范《早发渔浦》诗云：“渔潭雾未开，赤亭风亦扬。棹歌发中流，鸣な响叠嶂。村童忽相聚，野老时一望。诡怪石异象，崭绝央峰状。森森荒树齐，析析寒沙涨。藤垂岛易陟，崖倾屿难傍。信是永幽栖，岂徒暂清旷。坐啸昔有委，卧治今可尚。”湖山如故，光景常新，古人何工，今我何拙。特较之茫茫尘海中，犹有自得之趣耳。思之思之，殊有余快。
　　
　　雪樵兄曰：东坡“秀语夺山绿”五字佳。
　　
　　季勋同游黑龙潭，有“梵外疏钟开万籁，源头活水溉千家”之句，超超元著。
　　
　　阮文达《西泠怀古集序》云：“海内以西湖名者三十一，独杭州之西湖最著。”案《怀古集》乃陈颐道（文述）著，煌煌十卷，限于七律，宜其诗之难工也。顾佳句自不可掩。《庆忌故宅》句：“夕阳瞑上王孙塔，夜月寒窥羽棋。”《樟亭》句：“抱城绿树疏烟瞑，隔岸青山暮雨收。”均有中晚唐风格，盖亦湖山灵秀所锺也。
　　
　　崔颢诗：“南州十二月，地Й冰雪少。花龛瀑布侧，青壁石林杪。”兴象高妙，岂止《黄鹤》七律，虽仙才不能扌追碎也乎！
　　
　　钱竹汀读怨若抑，谓《论语》“以直报怨，以德报德”为韵语。证以《谷风》“忘我大德，思我小怨”，洵然。愚谓“怨”古读平声，《阳货》篇“怨”与观、群、君并在句末，亦韵语也。
　　
　　十三版纳近失其一，而旧风亦渐易矣。柯绩丞治之最久，有《竹枝》十首，录一二以见其概。“钟鼓声喧缅寺开，老僧持扇坐蒲台。腊条数炬花双朵，队队夷姑胆佛来。”自注：“夷俗祷寺，谓之胆佛。”“时样衣衫趁体妍，绣球抛掷早春天。邻家姊妹齐声贺，恰中多情美少年。”自注：“夷俗订婚如此。”
　　
　　小《诗话》誉我，我何敢当。我之《诗话》誉小，恐不足尽小也。录其见赠四律，待海内定评焉。“此事推袁久，吾宗我爱君。荐才称巨擘，秉笔定斯文。驰骋骅骝道，清扬鸾凤群。遥遥阳夏派，于此起风云。”“时运隆恩遇，斯才道义郛。捧纶辞北阙，树帜长西湖。座有登龙客，家藏《放鹤图》。斋期踵武，犹见旧生徒。中原多事日，我辈亦晨星。年少新簧鼓，宗师旧典型。离筵寒酒白，远梦太行青。眼底颓波下，君山一涕零。”“合赠吾家扇，扬风一旆高。作人广或朴，迎母忆葡萄。忠孝遂君志，清闲犹我曹。他时如劳问，土室在蓬蒿。”
　　
