<!-- { "loadSidebar": true } -->
　　剑公年伯诗以真挚胜，尝录其一入《诗话》。年伯许余为知诗，产其全稿见示，再录其七。《戏答友人即以留别》云：“先人遗体本がテ，强学脂韦我未能。不解奴颜宁抱璞，敢嗤世味尚模棱。冥鸿自喜孤芳赏，假虎徒为盛气凌。狂吠韩卢殊愦毛，鸾宁类溷中蝇。”《威楚道中》云：“孤剑囊中夜夜鸣，煮醪莫解百忧并。频年徒洒西风泪。微马关河万里行。”《读史》五首，其一云：“高帝非令君，淮阴非纯臣。两友不并生，猜疑况已类。嗟哉鸱夷子，接踵非其人。得齐无几时，便请为假王。所请说不遂，后事胡可量。不听蒯彻言，赖有平与良。一旦遭夷灭，千载为悲伤。不见郦食其，身以淮阴亡。”其二云：”人孰能不死，死顾得其正。冒昧触世网，君子以为病。明哲保其身，处乱有真用。矫矫郭林宗，人伦见鸾凤。”其三云：“权奸忌忠良，忠良恶权奸。邪正不两立，其势使之然。桓桓岳鄂王，千古悲其冤。身死而名扬，冤后何足言。所恨功未成，宋室终偏安。”其四云：“君相廉耻亡，不亡惟匹夫。施全剌贼秦，浩气塞寰区。天下欲虏灭，尔乃和是图。故我欲杀尔，数语遭夷诛。奸相不足言，高宗知愧无？”其五云：“取祸亦有命，保身亦有时。既受君之恩，责备何容辞。言吾所当言，安问龟与蓍。奈何考亭子，当此生孤疑。疏藁漫然焚，于理能无亏。”
　　
　　楚香孝廉诗已录卷一，方冀其精进入古，忽焉长逝，吾道非欤！亟检案头，得其墨迹，存二诗以志感。《夜坐》云：“千林远籁寂残更，万户星临珠斗横。月以宵沉有寒意，风从雨后作秋声。银床叶下梧桐老，金井花重络纬鸣。瘦骨不妨凉露重，萧萧灯影下帘旌。”《新秋雨霁见月》云：“树恋残阳收晚雨，风清半夜睡魔降。中庭月色花移影，老屋书声灯背窗。云罅漏星珠闪烁，檐牙滴露玉。落衣秋薄寒偏耐，吟断疏钟又晓撞。”
　　
　　陈伯玉《次乐乡》诗“野戍荒烟断”，佳矣，而《岘山怀古》又有“野树苍烟断”之句，自为雷同。岑嘉州亦有之。太史公《与任安书》“文王拘而演《周易》”十数句，又于《自序》见之，古人不妨，今则不可。
　　
　　今有恒言，凡字必遵《洪武正韵》，考《明史》《艺文志》《正韵》十六卷，乐韶凤、宋濂等所撰。《四库提要》云：“平、上、去三声各为二十二部，入声为十部。”又云：“终明之世，竟不能行于天下。”此何故耶？康熙字典、佩文韵府以范学者，不知官书之失，古有定论也。（《字典》有王引之《考证》较善。）《怀麓诗话》纪用《正韵》者可释罪，知明时朝廷提倡厉行新韵，故曰传至今，犹以为准。
　　
　　乙巳春小帆同游日本上野，裙屐杂沓，有句云：“东风草绿小西，蝶舞莺飞唤奥姑。”小西湖即不忍池别名，盖窃比杭州圣湖也。“奥姑”乃闻之小帆，谓日本贵妇之称。考《辽史公主表》（卷六十五）太祖一女，幼为“奥姑”。契丹故俗，凡婚燕之礼，推女子之可尊敬者坐于奥，谓之“奥姑”。《属国表》（卷七十）：太祖天赞四年，日本国来贡，道宗大安七年，日本遣郑元等二十八人来贡，八年，日本遣使来贡。是日本之于契丹，染其风，袭其名，不待言矣。
　　
　　楚卿珥笔京都，诗追东汉，曾采入《诗话》卷五，而究未获谋面也。近奇照像，题诗云：“垂青万里感深知，北斗驰心晓暮时。欲坐春风飞不到，秋鸿度影傍高枝。”深情款款，即覆书以慰之励之。士苦不尚志耳，志立则学立，后人当超于前人，楚卿勉乎哉！
　　
　　天下一统，只一朝廷，本无朝之可言也。夏、商、周称三代，夏、商称二代，代以时言，非以朝言。自汉有西北异国，隐相对峙，各有一朝廷，而汉朝之名始显。蜀、魏、吴沿黄帝万国、叠挞、战国之旧，称三国不称三朝。西晋分裂，南北永峙，南北朝之名大显。金陆自吴迄陈建都者六，故称六朝，始以一姓为一朝矣，（张天如《汉魏六朝百三家集》以吴、魏同时之朝，分为两时。疑有未安。）然犹未以一帝为一朝也。《天宝遗事》明皇与太白语曰：“我朝与天后朝何如？”以一帝为一朝。钱牧斋《列朝诗选》沿俗称，洪武朝、永乐朝之名，遂以名书，尤疑非古。自是而后，《九朝东华录》、《四朝诗史》，愈沿袭，愈通行。
　　
　　张季端师有《夜窗与诸子论诗》七律云：“清灵不虑俗缘魔，竹径松轩皓月过。读史千秋公道在，论诗四座亻隽才多。淬将鸾耸凌云笔，待续龙光《湛露》歌。大厦今资梁栋器，敢夸度木比亻垂和。”嗟乎！师没久矣。嘉谷谨为之传云：师讳建勋，字季端，号愉谷，一号愉庐，广西临桂人。先世自湖南武陵宦于桂，清贫不能归，遂家焉。少工文，尤善书。赣人杨太史庆伯抚挂，器其才，以孙女妻之。光绪己卯举于乡，己丑捷南宫，廷试第一人及第。当是时迂谨派数徐相桐，博雅派数翁相同、潘尚书祖荫，和者甚众，师独与李相鸿藻中立派相亲，间亦与豫都统师等讲阳明学，恬淡自安。甲午典试云南，丁酉督学云南，功令之外，添设字课，精勤慎廉，滇人以“大启滇文”四字榜之学署。庚子任满，将归矣，北方拳乱，师留云南，不即归。慨然知国中之乱机矣，发为诗歌，不一而足。嘉谷以门下士居师幕，授公子读，聆师训至深且切。癸卯师招嘉谷同寓京邸，往往称嘉谷于翰院诸老曰：“此必第一人之选也。”经济特科榜发，周学士克宽贺于师曰：“君言念哉。”丙午师仕龙江，以提学兼民政，舆论咸翕。未几而改革事起，师居京，旋中风疾。丁巳嘉谷丁母忧，戊午师犹以左手书联邮寄吊唁。方冀师疾愈，而不料遽卒于京也。年六十五。嘉谷感知己之深恩，夙夜耿耿，乃检师所书赐者，或文或诗，汇装一册。诗犹可自成一卷，亟付剞劂，以广流传。师之曾祖著《怡云诗草》，祖著《巢ア吟稿》，师克继焉。吾滇人士，其深念于文学宗师，提倡文教，有不能忘者乎，则报师之心，应共谅之矣。
　　
　　初，颐园中丞书联：“当局能肩天下事，读书要见古人心，”可谓七言名句。
　　
　　仁和吴子修前辈庆坻，说经考史讲舆地，著书数十册。辛亥以还，杜门息影，自写定六种。最关于世道人心者，为《殉难记》一书。空山荒屋，与渊明、皋羽同调。甲子春三月卒。口占一绝云：“寂寞分无千载遇，蹉跎死已十年迟。平生踪迹王梁沈，又到相逢痛哭时。”王盖指葵园，梁盖指筵庵，沈盖指子培。公子即絅斋，前辈家学之盛，心焉钦之。闻其讣音，殊根触于杭州酒痕燕市筑声不置也。
　　
　　近人七绝，多堕纤巧一派，然宛转缠绵，亦多可喜。鹣影楼女士《湖上》云：“绿窗绣线乍添长，一阵风来一阵凉。六幅碧湘帘子外，海棠枝上又斜阳。”《春日》云：“晚妆楼上独凝眸，心逐杨花遇陌头。红是斜阳青是草，不分明处是春愁。（易实甫句云：“红是斜阳绿是雨，春愁化得不分明”，盖此诗所本。”）又汪建霞《题玉京画》云：“爱读《琴河感旧》诗，枫林霜信叹来迟。秋风红豆相思种，定为萧郎写折枝。”西湖有廉庄，乃惠卿新居，余尝小艇往游。惠卿出其夫人写经及近著多种相示，知其别号曰廉夕阳，因“夕阳穿树补花红”句得名，真纤巧之尤者，心思亦不可及。
　　
　　中华文教远矣。尝游日本、安南之村落，见其题名皆取华文，亦雅亦古，叹为国光。考东汉初年，匈奴遣子入侍。五胡之乱，刘渊、慕容、苻坚皆尚经学，详《晋书》《载记》。后魏孝文帝尊重儒教，且能自作诏书，（《本纪》：帝好文章，太和十年之后，皆帝之文也。）牛宏云：魏经籍阙如，恐失之矣。契丹初兴，阿保机责李嗣源之使姚坤，坤辩之。其子托云曰，汉使勿多谈，因引《左氏》牵牛蹊田之说以折坤。托云即让弟位者，起书楼于西宫，藏书万卷。于医无间绝顶之望海堂译经画图，作《乐田园诗》，立木海上，刻诗曰：“小山压大山，大山全无力。羞见故乡人，从此投外国。”（以上参《旧》、《新五代史》及《辽史》，惟《辽史》作图欲，殿本考证仅言《新史》作突欲，不言《旧史》作托云，疏矣。）诗虽非工，可谓能通华文者。欧学东来，华人竞通西文，近则欧美亦求通华文，将来地球之文化概可想矣。
　　
　　杨女士志飞长于文，顾未学诗，闻余训而以四章求教，初不过“稀星伴彩云，寻句到松根”等佳句耳。复次以二章求教，由佳句进为佳篇，真可欣赏，诗录如下。《赏荷》：“锁翠亭前荷芰香，漫惊人事几沧桑。濂溪去后谁知己，不见伊人水一方。”《夏游翠湖》：“斜阳疏柳雨初收，半似春阴半似秋。好是南风吹不断，笛声飞上水边楼。”
　　
　　钱君士青，游滇有年，喜留文字之缘，近住杭州，奇诗有云：“宗悫欣乘破浪风，游踪遍历海西东。（清宣统二年，余蒙学部奏派驻英游学生监督，曾游全世界一周。）洪波浩瀚航群岛，落日苍茫吊故宫。费裕胶庠士气振，（余驻英值祖国光复，各省学款不至，以无担保品，为游学生筹借学费约五十万元之多，各生始不至辍学。）理争坛坫外情融。（余驻英时请求英国各大学承认中国大学为大学，驻美时息华侨之党争，免检查之受辱，以及巴拿马赛会抗议华茶得奖事。）生平富国强邦志，多在环球拙著中。”豪情逸兴不减昔时，知其得湖山之乐也。
　　
　　刘锐卿孝廉镇藩，少工于文，老隐于酒，诗非专长，而亦非卑靡之流。《近日楼》七律云：“城向离明望不迷，楼高近日耸云梯。诸天宫阙如相引，平地亭台未许齐。彩焕云霞双塔接，气吞金碧两坊低。凭阑顿起乘风志，忠爱休教负品题。”同门李济川茂才淮曰：“气吞金碧，卓卓名句。”信哉！今甲子夏忠爱坊毁而近日楼则辉煌胜昔，存孝廉此诗，亦欲以存旧迹矣。
　　
