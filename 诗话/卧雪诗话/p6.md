<!-- { "loadSidebar": true } -->
　　石屏许燕公先生贺来，以恬淡襟怀为康熙时文学侍从。壮年解组，律力于诗，著《赐砚堂》十卷，五古、五律第一。如“新月淡将夕，凉风吹远天”，“雾走树俱飞，云流山自动”，味之心凉，诵之吻香。七律、七绝第二。实吾乡开山大手笔也。七古稍滞，仄韵长篇上句落脚皆平声，如《苦热行》、《愁夜苦热》、《狮子歌》、《洗象行》皆是。又七言排律之“赐额石湖宠不如，石立五丁未凿时”，五律之“湿蓑冷钓儿，倚闾忆老亲”，忆字、冷字、石字、五字，不知救法，皆为失调。盖声律之学，犹未密也。然古人不拘者多矣！集中有集《桃花源记》五律十首，末二首押仄韵，仍是律体。《汪畏菴署》中七律云：“青陵忆共卧西清，冰玉襟期鹤性情。赤榛今持《开府集》，雷霆精锐雪聪明。”用隔句对法，本唐人，难得其笔力超浑，变化无穷。又句云：“霖雨苍生公等在，田园让我老耕耘。”襟怀何其高耶？石屏翰苑先生开始，余为殿。光宣之际，翰苑礼遇不如昔，而余辈自若矣。读先生诗有云：“饱经世事须箝口，觑破人情合闭门。”又云：“秋风憔悴侍臣颜。”又云：“身闲无事勤陶甓，亲养何曾博颖羹。染翰朝朝渐报称，徒将温饱负平生。”反多愁语。传闻康熙几暇，尝问先生曰：“许名臣系汝何人？”先生对曰：“名臣乃军籍也。”因惧辞归，盖避祸也。然先生实恬淡之儒，思亲思乡，情有所重。集中诗屡及之，不必以传闻之辞为据。
　　
　　普洱茶之名，中国皆知。其见于诗者，燕公云：“看云石上眠湘簟，觅句花间试普茶。”又《人日诸同里小集》云：“宦味且尝燕市酒，乡心聊醉普山茶。”余在都中，见云南北馆壁上碑刻有许瞻鲁少司空希孔联云：“世味但尝燕市酒，乡情惟有普山茶”，因补书，悬之新馆。后许之联，盖本于先许之诗也。普茶著名者曰倚邦茶、漫撒茶、攸乐茶、易武茶；以地分曰凤眉茶、白尖茶、金飞叶茶、尖子茶；以质分曰新春茶、阳春茶、四水茶；以时分尤著者曰蛮松茶。茶产于蛮松，每发芽时，官吏坐索之，苛扰特甚。夷人苦之，遂荒地而不补种新者，今遂绝迹矣。滇诗《重光集》载有“蛮松茶”诗句。
　　
　　乙卯春末，游明夷河，《题王氏山庄》句：“月明伫墙阴，云来挂檐齿。”仲萸先生以为神似《选》体。仲萸居屋，一额一联皆用陶诗，盖与东坡和陶同一寄唧。
　　
　　五塘师著《律髓辑要》六卷，予曾跋而刊之，谓后生学诗，庶几得所法矣。九侄丕理复获师续稿一卷，专录《律髓》中可为戒者，仍归图书馆刊之。乡有圉人，业畜牧，骏马万计，备极驰驱之用矣。及其蔽也，贪多务得，震于盛名，杂中驷下驷于其中，不能明而察之，别而远之，卒以败群。诗何独不然？昧所蔽而法之，则所法者亦杂而惑矣。少陵，诗圣也。梦得，诗豪也。师犹一一摘其偶失以为戒，余可知已。岂曰为诤友于古人哉！抑垂训后学，不得不尔。卷中圈点，悉仍师手录之旧。始幼邻，终梦得，计三十余诗。惟观幼邻之下注曰：“以下唐人诗。”知此卷之后，当更有宋人诗一卷，九侄尚其续访之。九侄者，师之孙女也。
　　
　　魏默深，才人也，经济、经学、史学，独创一家，诗尤奇崛。《出峡词》云：“西行入剑门，有石无天地。山川至巴蜀，天地皆壁厉。东行下巫峡，有霆无日月。巴蜀非山川，天地原偪仄。”又云：“千曲吝一直，万刚逃一柔。”又云：“出石入石水，入水出水舟。”可谓千百炼。厚菴《论诗绝句》，道咸中独推此人，有以哉。
　　
　　保山二袁选刊《滇南诗略》，心最精，功最伟，惟批评稍滥耳。余校《时畲堂诗集》十一卷中，有六十余首为黄矩卿《嗣音集》所选，见识独高。惟《与陶村》一首，黄删去八句，余仍存之，见其兄弟友爱，不减轼辙对床也。
　　
　　路南唐开中字建五，雍正丁未武进士，官贵州古州镇。古州新设，未建衙署，唐起茅屋数椽居之。赋诗云：“三水纡回孤岛合，众山罗列一峰尊。”雍正十三年春，苗民大扰，唐以三百兵击其数万于王岭，斩获无算。赋诗云：“山苗扫尽无余孽，方许征夫解战衣。”又有句云：“一骑远投山色里，三军同坐水声中。”“四山落日行人少，一路新坟战骨多。”颇有儒将风。官贵州提督，著有《戎马间吟》。
　　
　　刘奇菴先生吾滇山斗，政绩第一，（入《清史》《循吏传》）。古文第一。滇中古文，惟遂菴可抗颜行也。诗亦不弱，录二首以见豹斑。《答客问》云：“曾为山中客，记向山中路。曲折清溪间，转入云源处。门前有桃花，屋后有梅树。今日桃花落，君看桃花去。”《北邻失火及墙而止》云：“北邻一炬烛天起，江水清源照见底。鹦鹉瞿鹆都欲逃，风回火返及墙止。千篇诗草悬屋梁，皎然星月争辉光。雕肝镂肾帝所惜，肯令六丁下取将。同井聚观额手贺，数椽湫隘如斗大。鬼神何心爱文章，造物尚悲妨偃卧。是时主人正游骋，上入青云万丈岭。俯拾斗柄挹天浆，倒窥地维看日影。归来且喜草庭存，太息邻家余烧痕。河泽犹当润三族，樾荫何止周一园。书生不解师乐巴，吃酒惊散神火鸦。绕槛长留止水月，当轩不碍春山霞。寄语赵鬼休诵赋，建章柏梁古有数。屋角鸱吻纷纷多，试看茅茨如铁铸。”
　　
　　《绿衣》温厚，庄姜之贤著矣。《燕燕》则思深心苦，才尤著。“之子于归，远送于野。”必有与戴妫一种密谋，求陈侯助讨州吁。故曰“仲氏任只，其心塞渊。”渊，深也。（卫文公中兴，诗人咏之曰“秉心塞渊。”）言不可轻忽浅露也。他日陈侯果诱州吁而杀之。左氏归功石碏，碏谋之于外也。愚归功庄姜，姜图之于内也。《诗》教之益何如哉！
　　
　　旅食京华，残杯冷炙。少陵言京官艰难，一何可悯！愚先后居京八年，修史，襄教育，殊不觉有贫富味。盖尽其在我，殊自得也。光绪末大开部调外官之例，老友叔海得参议，同在学部，暇则谈汉宋学，乐甚。叔海近游太原，其及门诸子在晋为县令者共十余人，谋于太原县悬瓮山下为筑室数楹，感而作诗云：“仕宦已三世，家计仍萧然。故乡归未能，投老客幽燕。仅余书万卷，初无宅与田。侥仰心自适，富厚知无缘。往岁游并门，淳俗喜未迁。偶忆道元注（唐叔虞祠始见公郦道元《水经汾水注》），晋祠独留连。幽情发古柏，清梦落名泉。卜宅虽有愿，人事苦拘牵。乃有欧阳生，首为五亩佃。顷复召同人，谋筑屋数椽。济济诸茂宰，各各捐俸钱。克日即鸠工，行见栏槛鲜。有台可望月，有池可种莲。读书与饮酒，动静无不便。老夫亦何幸，端赖门人贤。高谊今世稀，慨然作兹篇。”八闽耆艾，竟恋恋三晋。云山子好游乎？不得已也。
　　
　　以诗论文，始于少陵《戏为六绝句》，而遗山以诗论诗尤多。筱园厚安扩充至数十首，顾尚未及百也。吾友倪宜园论文绝句多至三百六首，伟大可惊。宜园博览宋诗，故其诗多近宋派。录末六首以见梗慨：“《艺文》班本出歆向，列传陈还仿魏文。学得史迁用笔意，东龙见爪西龙鳞。”“学殖将落吾既老，掎摭纟圭漏语尤多。青灯黄卷良辜负，白发丹铅理则疵。”“不徇门户不宗师，亦不诃言不訾诋。我自持平张公道，千秋统绪聚于斯。”“韩子不能免谪谤，陈王犹且畏讥弹。文章本自为公器，付与后贤作鉴观。”“自古道穷则必变，扶衰救弊怅如何。昌黎不作欧阳杳，呜呼吾老已蹉跎。”“凉雨歇谐对一卮，诗成带笑微拈髭。呼儿好自勤收拾，留取定勘待异时。”
　　
　　奇庵掌教五华书院，选五华五子诗，以戴筠帆、池龠庭、李即园为上，戴古村、杨丹山次之。即园诗钞颇富，七言如“落叶打窗秋草黄”，五言如“山送马蹄忙”，皆有韵致。
　　
　　余在杭日，抚院命余试巡警。时巡道为杨味莼（士燮），扃门竟日，相与论诗，各举杜诗劣者以为笑乐。杨举数十联，而以“日出倒听枫叶下，橹摇背指菊花开”为最不可解。余亦举数十联，而以“朱老吃梅”为粗，“叩富儿门”为鄙。吴太守少春之言曰：“公欲谈诗，其味莼乎？”今味莼逝矣，少春亦逝矣，追念旧迹，不胜惘惘。
　　
　　侯官陈启门房师庆禧，品端学粹，以翰苑改官知县。不合时宜，贫困以老，廉吏可为而不可为也。有《輓丁烈妇》二律云：“大家风范出名门，一曲离鸾忍断魂。苜蓿盘空捐宦味，藕花丝弱割情根。鸣鸡梦冷悲儿女，哀怨声凄感弟昆。惨烈性灵贞洁操，兰台史笔好评论。”“哀辞更比《九歌》深，把笔临风怅不禁。刺绣怕看花并蒂，断弦空结月知音。思量孝行酸生鼻，辜负柔情冷到心。一种牢愁万行泪，返魂凄绝《柏舟》吟。”妥贴秀雅，文如其人。配丁夫人亦能文，惜不传。
　　
　　余良卿孝廉名嘉贵，戊戌赴礼部试，归卒于道。良卿龙池同砚，性情和蔼，其人笃伉俪，竟不偕老。常记其《题某烈女》句云：“作台自古原天数，佳耦每被鸳鸯妒。风雨四载艾萧萧，倏忽郎君归阴路。”几疑为自挽之辞。
　　
　　经正书院同门二十四人，先后十年，或退学，或递推，已九十余人。诗才首推厚安，而儒臣、芷江、筱帆皆一时选。儒臣尤癖诗，其渊源出筱园，风格遒上。余记其《咏明皇》句云：“但听巴犭爰已泪流，不须曲更奏《凉州》。”又《题桃花扇》句云：“桃花可及胭脂水，亡国陈明似绍衣。”飘飘欲仙。又尝题余《寒柏图》，纵横迭宕，极似眉山。一日早起，语余云：“昨宵盗至，余恐半生心血，为其一锄，今速送筱园家藏之矣。”即指诗稿言也。儒臣十岁作《滇南怀古赋》，通体四言，凄婉欲绝。曾听背诵，今不复记。
　　
　　《梅岑诗草》二卷，苏广文林春著。五古澹远，七古《独游苍山歌》、《山丹歌》皆佳。律句如“吹笛樵归山径冷，趁墟人散酒帘香”、“柴门落日鸡栖稳，茅店西风驿路长”、“乱山留月影，落叶助秋声”，亦可诵。猛鮓伍，村名，《梅岑》诗云：“残灯饥鼠闹，久雨仆夫眠。”小街亦村名，梅岑诗云：“暮烟生远岫，落日画孤村。”此二村余曾经宿，达难显之情，何易易也。《坡头甸》句云：“沿山辟地作生涯”，较佳。观其勤嗜吟咏，规摹唐宋，亦吾屏近代诗人。较其父守愚，当为跨灶。
　　
　　壬辰秋，张南陔姻丈与余偕行峨道中，夜见虫飞。有村人曰：“明日雨矣。”既而果雨。丈作诗云：“雨势如将万斛倾，山山相对不分明。云连晓雾缘岩起，风趁秋阴挟树鸣。始信农家虫应课，还欣驿路雀占晴。舆夫幸免泥泞苦，鸟道崎岖亦坦平。”
　　
