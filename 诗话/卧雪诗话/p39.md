<!-- { "loadSidebar": true } -->
　　阆仙在京师索余诗稿，先印三卷。阆仙以为失之严，余以为失之宽也。传之湖湘袁小吏部祖光，收入《绿天香雪移诗话》，并及吾兄遗诗，其情可感。文人同调，互相策励可也。兹钞其文云：“石屏袁树五同年嘉谷，诗笔清浑，所编少作，分为《幼学》、《九龙池》、《公车》三集。余爱其《闻人道安南事》云：‘太息交州鬼怒号，烽烟冲破瘴云高。射潮今日无强弩，矢何人助大刀。旌旆谅山雄露布，辅车滇水骇风涛。要盟竭尽苍生力，为报君恩敢告劳。’‘含沙如蜮日披猖，西贡开边引盗航。贻憾和戎师魏绛，苦心矫诏叹陈汤。策输狡兔营三窟，军散寒鸦泣数行。累代藩封一朝撤，可怜杀气莽苍苍。’《航海》云：‘二更月黑海天空，灯火两三遥处红。旅顺何辜投有北，瀛洲无力障之东。要盟离保鸿沟信，侵食终忧马市同。魏绛九京犹可作，几曾弃地翔和戎。’‘地遥天近混乾坤，针指南行出海门。黑水澄波谁泼墨，黄河涓滴不成浑。冷风低压煤烟重，暑日高蒸雾气昏。独有白鸥惊浪起，送船叫客怨难论。’《行路难》云：‘朝雨滑，午日苦。山又山，吁嗟路阻。吁嗟路何阻！前有豺狼后猛虎。水行难，水行难上滩。弃水登陆陆有山，山盘盘，山行仍歌行路难。’俱戛戛独造之作。断句如《五老峰》云：‘云蓊太古色，雨洗先天容。’《闲居》云：‘微云花影定，晴日燕衣轻。’《新兴道中苦雨》云：‘冻鸦蹲古木，瘦马怯前村。’《滇池舟中》云：‘帆留滇海月，春断锦扛潮。’亦近唐人音节。树五之兄雪樵，名嘉乐，亦工诗，早殁。树五钞其遗稿，如《寄友人从军越南》云：‘朝游异湖东，暮栖屏山北。身非屈大夫，何有憔悴色。星言欲夙驾，我马忽疲力。北风吹沙漠，秋云暗天黑。世途多，周道苦荆棘。偷安非予志，所愧不称职。’《夏日游龙泉书院》云：‘夏日炎蒸意未舒，纳凉最爱夕阳初。百年事迹诗篇外，万里山川形胜余。细雨点荷看错落，微风动竹听萧疏。他时游宦应无此，早买田园待老居。’意境浑老，颇似白苏。殁后树五哭之云：‘生离何若死离忧，古往今来逝水流。人道杜康能解事，不知解得几多愁。’可谓沉痛矣。”（以上《绿天香雪诗话》，兄《国学萃编》。）吏部工于词，尝作《洞庭波》一卷，情文相生，可歌可泣。起句云“洞庭乾了”，与王实甫之“道场散了”、陈兰甫之“罗浮睡了”，可称鼎足。
　　
　　昌黎句：“玉川先生洛阳里，破屋数间而已矣。”庐陵句：“先生二十年东鲁，能使鲁人皆好学。”又“我从故老问其由，云古五鼎藏高邱。”东坡句：“君才有如切玉刀，见之凛凛寒生毛。”具茨句：“我闻江南墨宫有诸奚，老超尚不如廷。”朴野直率，以文为诗，皆妙。
　　
　　通海李茂才国安，未谋面也，赠我一章，拜而志之：“风云黯淡地天荒，剩得先生卧雪堂。我隔韩襟遥下拜，为瞻山斗索枯肠。”
　　
　　汪师韩议康乐诗不免太刻。康乐句“高揖九州外，拂衣五云里”，何其高也，岂仅“池塘春草”之妙哉！延年句“阴风振凉野，飞云瞀穷天。”颜谢并称，允矣。明远句“春吹回白日，霜歌落塞鸿”，“洞涧窥地脉，耸树隐天经”，“鸡鸣清涧中，犭爰啸白云里”，鲍谢并称，亦非偶然。陶公千古俊品，而谢与之并称。小谢之名，亦因大谢而重。南朝大家，定推康乐无疑。
　　
　　阮亭《七言诗钞》于少陵《咏怀古迹》五诗存四，独删“诸葛大名垂宇宙”，欲索解人不得。陈茂才潜，吾乡后起之渊雅才也。骈体工夫，几无抗手。顷过澍园，留诗而去。安道不获见子猷，岂非更有余兴耶？诗云：“万绿丛中蛎粉墙，仙家住老水云乡。分明高卧吟《梁父》，报道寻诗提锦囊。”“问字频来希半豹，愁吟无俚类寒酱。推袁不数纷纷子，身怅何之求办香。”
　　
　　北通州王劭农侍御，吾春闱房荐师。守徽州，游黄山，公子从焉。师吟作画像题二十字：“携鹤游黄山，独立群峰顶。苍茫云海中，特秀孤松挺。”师癸酉进士，积资三十年，始入台谏。尝告我曰“纯任自然”四字，一生得力。未一年而告归，王城人海，藏其一身，书画寄托，倜乎远矣。
　　
　　寿诗非古也。曾文正日记述窦兰泉之语，不愿为寿，可敬哉！甲子之秋，七月既望，同人欲为夔举寿，辞改而游，乃有《碧觞秋图》之作，小泉题诗见前。镜澄题云：“戈马仓皇际，天容我辈闲。泛舟追赤壁，策杖入青山。古迹寻祠畔，秋声来树间。举杯寿南极，一醉笑开颜。”刘彦和曰：“情往似赠，兴来如答。”足以当之。
　　
　　吾屏笃实之士，叶芷洲孝廉春芳其尤也。己亥官呈贡广文，家孝廉兄奉先太夫人游昆，过其官署。芷洲令其夫人以母事太夫人，故太夫人命谷等兄事芷洲。芷洲即于是年卒。卒之前以数百金入藩库捐官花样，其家罄矣。太夫人间之，命谷筹策，乃求于学使张季端师，转商林藩赞虞而归其金。近得其手稿一册，有古近体五十五首，录其佳者。《甲申八月赴云龙学正任十五夜宿海门桥》五律：“匹马长征客，中秋旅思加。桥头孤月店，湖口野人家。捧檄甘离别，膏车老岁华。高堂今夜酒，念子意应赊。”《吕合街》七绝：“回环一水抱村流，八月山田稻未收。好是秋阳助农役，先将黄豆打桥头。”《宿草铺街》七绝：“梦魂飞到异龙湖，情况家居吾爱吾。惊寤虫声秋唧唧，烬残草店一灯孤。”句如“烟盘村树润，日出岭云开。”“日落人投店，云深屋倚山。”“泥泞知马健，风雨怯衣单。”“泉春村里碓，风逆马前程。”“噫气飘林箨响，落晖掩映岭云秋。”“荷笠穷民初获稻，依山古寺半开门。”均饶雅韵。不见故交二十六载，宝此残帙，更当选入《滇诗丛》，付之剞劂，以永其名，不第此也。芷洲稿中附抄其师太和令张寅叔《题沙桥店壁》一诗：“十日尘沙困马蹄，卸装野店少幽栖。此间却有隐居趣，卧听一声山鸟啼。”爱吾所契之友，并爱及吾友所契之人，不惮琐琐，手录传之。一若苍苍之中有督吾以劳劳笔砚者，吾亦不能自解也。
　　
　　马雨农阁学《慎余堂遗诗》，其犹子程远钞本。佳句如：“天气蒸为午后雨，峰形奇似夏来云。”“风雨来从平地上，城垣多在乱山中。”善写黔中风景。“时果携来双袖满，野花插得一头归。”善写滇中风景。合观全集，规矩尺寸，阁学《读史诗》云：“辞取达意止，先师有训词。”可以见生平之长短也。
　　
　　太史公曰：古诗三千余篇，孔子取三百五篇，皆弦歌之以求合《韶》、《武》、《雅》、《颂》之音，知古之选诗者，莫尼山若。次之则《昭明文选》于两汉诗中选《十九首》，可以范百世矣。（据《玉台新咏》，《十九首》非一人作，“生年不满百”之篇，直是删改汉诗。）《玉台》诸书，皆逊《文选》。惟殷《河岳英灵集》、彦仲武《中兴间气集》、韦《才调集》、王安石《唐百家诗选》、姚铉《唐文粹》及沐昂、谢榛、钱谦益、朱彝尊、王上祯较可观，若方回、锺惺、沈德潜之流，又其次也。
　　
　　余尝谓吾辈所读之五经，乃孔子删定本，伏、孔、贾、郑诸儒传其文，顾、戴、王、钱诸儒衍其绪，儒家之学科书也。（详见拙著《经说》）孔子之前，儒家之外所读者当有别本，故疑屈子读书乃坟典邱索之流，非孔子定本。前文已发其端，一时兴到之言，原不必为定论也。顾尚有一说焉：《左传》鲁昭公二十六年，王子带之乱，王子朝奉周之典籍以奔楚，楚人书籍更有非他国所及见者，是时孔子年三十，尚未删定五经，岂得谓屈所引者尽与今本符合耶？“五子用失乎家巷”，《楚语》及《竹书纪年》有五观相争事，不必为《五子之歌》，况今之《五子之歌》乃伪古文乎？“窃比于我老彭”《释文》引郑曰：“老，老子；彭，彭咸。”孔疏亦引郑谓咸见《离骚》，乃投水者。夫孔子何至比投水者？不如包咸、何晏之解，谓彭为商贤大夫也。刘歆《遂初赋》“守信保己，比老彭兮。”歆且非比投水者，况孔子乎？又《文选》《上林赋》注引《楚词》“驰椒丘且焉止息”作“焉且止息”，焉字用法，皆与经殊，前文所漏，再附于此。
　　
　　陈琴禅诗“遥山抹赭日将夕，野水分青天欲秋”，飞卿佳句。钱小帆诗“草绿东瀛仍作客，花开南国旧怀人”，“杨柳绿中臣里近，桃花红处女墙低”，石湖佳句。李麓石（维藩）诗“燕市夏云催客热，龙泉秋水照人寒”，简斋佳句。
　　
　　霸州高阆仙同年，渊雅才也。助余编译图书局，于小学国文两书，良工心苦（详见《著书楼随笔》）。暇谈国学，大至群经，小至诗钟，罔弗角逐。尝戏谓之曰：“论文，君其吾师乎？论诗，君其师吾乎？”当年直谅，不以为嫌也。今十余年矣，吾文不必不如君，君诗顾已出吾上。录其挽先太夫人二律，以概其余。“天上归星驾，人间失母仪。行高中垒传，节著伯恭诗。暮雪悲《黄竹》，春风闭绛帷。徽音谁可嗣，炜管有余思。”“巨卿曾有约，公瑾未登堂。楚越原同室，干戈起阋墙。信乖青鸟使，路阻白云乡。空上高闾颂，临风涕数行。”
　　
　　仲瑜年丈之母，烈妇也，徵诗成册。有婺源李侍郎昭炜二诗：“地棘天荆际，仓皇出旅涂。脱夫思徇己，托婢情存孤。惨切悲分镜，安排智蕴珠。滇池千古月，濯魄映冰壶。”“赖有汤公寿，儿才识母贤。幽光终必发，苦节试弥坚。霜紧摩黄鹄，风凄咽杜鹃。屡经彤史笔，应可慰重泉。”又邵阳魏尚书光焘二诗：“从容就义难，况乃属婵媛。鹤瘗蒲关去刂，鹃啼蜀道魂。应羞生仲达，谁似女昆仑。古井无情水，千秋凛冽存。”“巢破留完卵，渊沈见苦心。须眉无此烈，骸骨有儿寻。绰楔天南柱，冰霜岸北パ。拢冈阡待表，高节动龙吟。”又南海戴协揆鸿慈句：“梧桐夜雨吹黄叶，松竹斜阳冷素帷。”又侯官林尚书绍年句：“朝送儿行肠断裂，仰屋凄然心如铁。忽闻动地哭声来，一夕仓皇满城血。”嗟乎！节义千载，人心同钦，诸作虽非专家，而表章不遗余力，备录之以当彤史。
　　
　　王生家亮从子研诗，二年以来，深契予旨。甲子冬季，大雪三日，赋二绝句：“无雨檐悬溜，有香梅放花。登楼一凭眺，新景万人家。”“山川一朝改，草木尽纷枯。松柏翠如故，耐寒材自殊。”昔者柳州之“千山鸟飞”，祖咏之“终南阴岭”，久推咏雪绝。欧、苏禁体，各有会心。少陵云：“不薄今人爱古人，清词丽句必为邻。”有志之士，勉旃勉旃！
　　
