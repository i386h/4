<!-- { "loadSidebar": true } -->
　　叔度游滇五十日，成诗数百篇。马工枚速，兼而有之，岭东近今逸才也。最其诗为《滇游草》，属余序之。有留别余诗四章云：“山海五千里，云南直上天。观风来季札，馆客得坡仙。局长安感，昙花大学缘。苍生在何处，相颅各中年。”“忆昔京华日，曾推国士风。群空冀野北，笔障浙潮东。远梦滇山碧，残阳越岭红。书生难已乱，感慨桂林同。”“南国翩然返，花间奉板舆。龙湖游钓近，锺阜雅谈余。方朔狂沈陆，相如病著书。对君惭历碌，梅水冷樵渔。”“村老羁萍迹，严公助草堂。行藏介夷惠，文惠绍钱王。家俭诗篇富，身闲岁月长。迟交仍遽别，昆浦极葭苍。”“家俭”十字虽愧弗克当，实知己也。又有《唐总裁捐资助建孔教会堂赋纪》诗：“于圣承天，首出洪荒。道参两仪，德耀三光。立我人极，振天之常。济时小康，化世大同。赫数千载，洪延寝昌。京省崇奉，巍峨宫墙。越大九州，群教旁行。维我儒教，诸夏大经。爰谘亿众，宏建圣堂。首于京师，次暨省邦。载阐至道，范濡群生。侯谁赞之，滇有唐公。昆湖泱泱，洙泗气通。我歌用，诞告多功。”四言古拙，直追东汉。韵通东、冬、江、阳、庚、青、蒸，盖从苗仙麓说。
　　
　　叔度有赠杨君霞生句云：“君房言语妙天下，徐邈酒杯中圣人。”确切霞生身分。霞生答诗有句云：“无酒何尝能学佛，有家原不羡封侯。”适合霞生口吻。霞生浙中名孝廉，宦滇十载，与余契，故佩之。
　　
　　厚堂同年持其封翁伊村《述怀》诗十首墨迹，属余为跋。乃封翁甲辰夏在顺宁修志时作也。时厚堂已登黄甲，而诗意真挚刻苦，今之古人也。录其第三章以传之。诗云：“父母危难中，死生子在手。茈湖凤羽乡，叔弟灵胎剖。汤饼甫临期，贼来复奔走。细弱负需人，弟婴仍母负。茧足万千山，父行常迟后。今日遗子孙，舆马丰消受。”
　　
　　念松《除夕》诗云：“回首光阴又一年，声声爆竹耳边传。可怜千里云山隔，无限乡思夜不眠。”本于东坡“晨鸡勿唱，坐久烬落”之意。余甲辰除夕有诗云：“无端怨年短，迟迟漏声转。愿告五更鸡，三唱今且缓。”又云：“无端怨年长，漫漫殊未央。愿告三足乌，一跃升扶桑。”盖当日别有进取之思焉。诗为五古十六韵，今不存稿。
　　
　　段又谷云：“读毕遗山全集，不如梅村多矣。”余闻而骇之。近见叔度，则以梅村《圆圆曲》凌乱深晦，即传诵之“痛哭六军齐缟素，冲冠一怒为红颜”，亦訾议之。余谓梅村之诗，自较遗山为逊，然沈浸功深，纷披古藻，亦一代之杰也。《圆圆曲》实非佳作，不必为讳。又谷京邑困顿，下世十年，感忆其语，愿谈诗者审之。
　　
　　光绪丙戌，古抑兄得《桐花馆诗集》一卷于市肆，乃江陵陈端玉手抄稿。端玉字蕴山，号素子，姚春木弟子也。唱和之友，则武陵龙小（云）、呈贡孙菊君（清元）、吴门潘燕山（）。此稿有江西余巨伯（枞）评点，屡称其肖中唐一派，亦个中人语也。《春风辞》云：“晨风吹花开，晚风吹花落。花落与花开，春风无厚薄。”（秋辞）云：“秋月晓犹白，秋云晚更轻。秋风何处笛，日日弄秋声。”（寻友）云：“明月生云江，孤舟横古渡。幽人不可寻，梅花满江路。”《塞上曲》云：“绝塞雪漫漫，飞空压马鞍。夜深犹有敌，战苦不知寒。风老鼓声死，天低烽火干。将军重奇绩，何日斩楼兰。”《登洪山浮图》云：“一塔划岚翠，高凌霄汉间。中天临楚甸，九水滞江关。下界人声寂，空林梵语闻。愿资龙象力，长此静心颜。”《访桃源洞》云：“古洞秦碑在，仙源何处寻。桃花原无意，渔父岂知心。未信尘寰隔，空间流水音。登舟望明月，惆怅此烟浔。”《惕志》云：“人生世间，寒不得衣，饥不得食。人生意，安可期，吁嗟寒与饥。但使不为生后嗤，生前饥寒何足悲。”《有所思》云：“我所思兮洞庭渚，浮云蔽日深复深。欲觅君兮何处所？何处远别离，独宿长夜梦见之。君之去兮不可以止，君之来兮何时？妾愿君心比明月，明月有时缺。愿为长江之水流不竭，天寒水落江出骨，何怨君来相决绝。”合观全册，古诗出入汉晋，律诗时近少陵、东川，实道咸间一作手，不当听其湮没。亟抄副册，寄海内同志，广为传之。
　　
　　石屏苏女士增弟，杨允吉孝廉之室也。承其父梅岑之学，留诗一编，访录数首以传之。《中秋忆父》云：“独坐纱窗下，思亲欲断肠。虫声添别绪，月色自清凉。”《九日登山有感》云：“风光未改人偏老，时序依然节有情。嫩折茱萸插双鬓，不堪霜叶坠秋声。”又有《妇言》句云：“曾闻长舌诗人戒，纱幔何须要解围。”《妇工》句云：“漫将懒惰贻人笑，井臼荠盐亦女工。”皆善立言。
　　
　　武人能诗，古以为奇。鄂王、定襄，擅名久矣。景宗“竞病”、斛律《敕勒》，则偶然天籁，不得谓之诗人。余友伯安有《军中杂咏》数十首，取裁经史，原本唐音。其最完善者，如《感怀》七律：“堂久别领偏师，万里巴山赋《载驰》。猛士如云瞻马首，春晖寸草愧乌私。蕉窗雨过焚香后，松径月邀把酒时。欲遣愁怀仍未得，又听五夜角声悲。”《由泸返滇道经纳永》七绝：“罢战归来赋《遂初》，渔樵闲话乐何如。阶芸自碧窗蕉绿，补读平生未竟书。”《新晴即景》五律：“宿雨新晴后，登楼览五华。旗飐临水近，寺远笼烟斜。翠湿山边树，红飞叶底花。夕阳闻画角，久戍亦思家。”“天下方多难，长安感奕棋。浮生原似寄，吾道竟何之。楚客伤兰佩，巴江唱《竹枝》。不眠天欲曙，凄绝乱鸦时。”句如：“征戍频年不解兵，飞鸿满地听长鸣。”“鲸儿横卷海腥来，鼙鼓声声动地哀。”工于发端。“宵深每听寒吹角，断吟髭句未成。”“泪落尊前悲说剑，功名满地惜吴钩。”工于结局。“百战久怜殷碧血，几人一出慰苍生。”“夕阳鸦影黄昏澹，腐萤夜飞白骨多。”则又工于对偶。盖伯安本文儒，班超投笔，不改夙业，文人能武，非武人能文也。
　　
　　采臣方伯诗极敏悟，近则直写怀抱，不嫌其朴。录一首以见其概。“驰驱南北才三月，变幻风云已万端。窃国几伤王气尽，争城又见蜀氛寒。空烦筹笔怜张咏，差喜围棋有谢安。沧海余生无可说，歌筵相对独漫漫。”
　　
　　中州人物近推右衡同徵，当试特科后召对便殿，谓南皮偏不晓事，项城不学无术，可谓直矣。外遥以后，阅历转深，今见其《赠聘三》诗：“呜咽中江入海流，知君清坐不胜愁。鲁戈过眼空三舍，宋铁伤心尽六州。”沈郁之致，不愧郁华高第。
　　
　　铁山重游部门，有《除夕》七律云：“薄酒拚愁尽一觞，天涯除夕感流光。客中绿鬓经年改，市上人家饥岁忙。不腊几曾嗟国命，计时今又转春阳。寒灯挑尽终宵坐，犹自飘零滞异乡。”顿挫飘扬，诗境逼近遗山。
　　
　　宁州林梦孝廉槐，壮游万里，喜为歌诗。由平淡入变怪，功候殊深。与近日空谈奇创而实未臻稳惬者，迥然不同。刻诗八卷，名曰《丹凤山樵稿》。其《翠湖杂诗》云：“麦花风过绿初肥，燕子桥边燕子飞。何处虹楼春色好，踏青人竞唤春归。”“湖桥烟重柳丝斜，深巷明朝听卖花。最好清明时节近，玉壶沽酒醉曹家。”“陂塘六月暗菰蒲，鹭渚鱼汀入画图。更向海心亭外望，荷花莲叶似西湖。”“故苑荒台柳尽枯，吴宫旧径冷榛芜。笙歌八载今何在？古树月明啼夜乌。”《夜宿龙泉观》云：“落日下西岩，夕阴生林莽。鸟宿带云归，钟鸣催月上。松窗夜气凉，竹径秋光朗。空潭云水澄，幽涧石泉响。踏叶鹿群过，兼果猿孤往。梅吟古韵清，茗话烦襟爽。境寂空尘梦，心清绝妄想。明朝五老峰，林泉更心赏。”七绝学梦得，五古学襄阳，锲而不舍，必传无疑。《关索岭谒武侯祠》七律押支韵，首句云：“盘空鸟道路岖崎”，道、路字不免复，崎岖字罕倒用。若改岖崎作，改路作步，似较无疵。况律诗首句可不用韵，只以老健出之。少陵之“为人性癖耽佳句”，崔颢之“昔人已乘黄鹤去”，右丞之“渭水自萦秦塞曲”，奚不可者。此殆少时吟咏，少师友之切磋，故不若老年诸作尔。厚安太史序云：“诗多近晚唐人，古律流鬯，律体清超。”知言哉！
　　
　　赵玉峰先生《秋涛》诗云：“广陵作赋传枚叟，不识钱塘八月潮。乍见海门飞疋练，忽惊江岸卷轻绡。鱼龙尽逐银涛徙，舟楫时随雪峤飘。白马素车波上杳，灵胥意气尚萧萧。”盖先生抚浙时作。书为直幅，藏五溪刘广文兴邦家，余跋为“诗柔字刚”云。浙江之潮，世界称奇。余曾观潮于海宁大观亭上，纪之以诗，今亦不存，因此诗并纪游迹。
　　
　　诗人学唐诗，空腔多，实力少。唯轻清一派，步趋义山、牧之，有可味者。如王阮亭句云：“好是日斜风定后，半江红树卖鲈鱼。”查初白句云：“白头浪里参差影，卧看江南雪后山。”
　　
　　刘景韩中丞工于书法，虽《岣嵝》亦尝摹之，可谓嗜古。惟嗜之太过，属吏欺以其方，以誉书为捷径，可笑已。诗亦不弱，有《奇保安令二弟树义》诗云：“连理树高冈，落落凌云衢。尔我骨肉亲，缠棉与世殊。弱龄同鲤对，雅意好琴书。抗怀千载上，壮志两心俱。及尔氵位岩江，远隔天一方。三辅乱无象，屠毒肆鸱张。蔓延河与陇，寮き尽周章。独我白发亲，只手撑颓梁。三镇赖其利，挥戈殡搀枪。天水安旧堵，遗爱在甘棠。闻尔多类此，花种满河阳。毋以怠胜勤，及时抚雕丧。毋谓功未建，慎职自流芳。黄鹄腾远飞，知音世所稀。秋桂不我馥，投笔赞戎帷。朱轩映华日，终与素心违。亲者日以疏，昨是觉今非。慷慨登北邙，四顾莽苍苍。如何太行道，坂折九回长。安得履平平，骥骥策王良。千里一朝还，会面倾衷肠。白首永相聚，埙篪乐未央。”颇有轼辙直挚之意。中丞本保山人，后改原籍宣城。或议其依附合肥，当未必然。然京师旧例，凡外官知府以上，亦书衔条于会馆。中丞改籍之日，滇京官即碎其衔条云。
　　
　　徐仲苓广文处藏担公画人，自题一绝云：“仲<疒它>叔<疒它>与季<疒它>，三个<疒它>々共一窝。偶尔相逢抚掌笑，直人何少曲人多。”确然真迹。今《滇丛书》馆刻本无此诗，当补入之。
　　
　　曹子建《三良诗》“患”“叹”皆押平声。卢子谅《览古》、嵇叔夜《赠秀才》诗“叹”押平声（太白亦多）。左太冲《咏史》诗“振”押平声，实古音也。休文以后，韵书两收之，正见古人之慎。陆法言所谓与萧该、薛道衡、卢思道、颜之推、潘徽等商定至再，当即此类。
　　
