<!-- { "loadSidebar": true } -->
柏岩感旧诗话 民国 赵炳麟

●卷一
顾亭林先生墨迹，世不多觏。宣统庚戌二月，长沙饥荒，民变。余省亲至长沙，购得亭林先生手书诗条。其诗云：“地肺秦封隐，山腰宋苑迷。河流绛岩北，江坼白门西。赤日幽崖雪，青天折坂泥。苍苍但松柏，无处着瑶梯。豁达垂青野，逶迤沥翠峰。池天开地镜，崖瀑响山钟。霞落冲溪鸟，云归拥石龙。秋风正萧瑟，杖屡得从容。削成疑泰华，鼎立俨蓬莱，西北神州拱，东南王气开。风云蜷涧壑，日月敞楼台。望断苍茫色，衔杯万里来。”诗中含规复宗社之意。先生遗集未录，此墨可宝也。
先大夫柳溪公，以即用知县到湘，受知于陈右铭中丞（宝箴）。戊戌中丞因政变革职，先大夫宰湘阴，扁舟送至洞庭，中丞勉励甚殷。故柳溪公送中丞诗，有句云：“白发数茎犹恋阙，清风两袖幸归田。”余掌京畿道御史时，为中丞代奏请复官立传，中丞去世已十年，柳溪公去世亦七年矣。中丞公子伯严吏部（三立）博学工诗，清覆后隐居上海，与李梅庵道士（瑞清）、樊樊山方伯咏歌自遣，佳什甚夥。余尤喜其《自沪还赣，清明上冢》云：“山风含涕洟，跽此远游客。荐物阻兵戈，三岁霜露隔。松楸亦改世，抚我先朝碣。国覆复为人，惨澹亲魂魄。九幽目不瞑，易器乘肘腋。非想托华胥，诬天熄王迹。流徙到孤儿，穷海供一掷。蛟龙肆出没，豺虎愈充斥。只影遂生还，梦寐踏阡陌。擎杯寒雨中，云拥千峰白。步步视宿草，忍忆印履泻。空对衔纸鸦，飞集旧栽柏。”又《月夜墓上》云：“乌栖雉伏夕漫漫，孤月辉流隧道寒。一径仍为千嶂拥，三年初倚万松看。神灵缥缈迎被发，江海飘零诉剖肝。换世归来儿更老，悲风吹树泪丸澜。”恻恻动人，读之泪下。又《沪居》云：“生逢尧舜知何世，微觉夷齐尚有山。”亦佳句也。
宋芸子师育仁，专精三《礼》。喜为诗，所刊《问琴阁诗集》，皆早年在翰林时作。晚年潦倒，诗益进，多未及刊。余记其参使法国时各诗。《渡海至香港》云：“金天瑶瑟倚人间，青鸟西飞去未还。断港一条衣带水，环楼万树画屏山。越人此地遗珊网，王母何年献玉环？行到番禺求蒟酱，翠游云气似乡关。”《题拿破仑墓》云：“重橼四启象明光，下有幽宫葬故王。陪辇几人居此室，生天何处傍诸方？三年成椁名先灭，百战搴旗国早亡。幸免血流诸国土，夕阳愁照纪功坊。”《至巴黎》云：“树抱楼台海气青，江南四月雨兼晴。坊高日隐前朝字，车转雷喧昨夜声。日饮葡萄忘正味，古传桑艾失方名。绿瀛三变成田后，修到人天第几生？”《渡地中海》云：“海中有物令人思，临海甘英渡已迟。今日地中真凿空，当年博望惜无诗。仰瞻斗极天垂处，挥手河梁日暮时。沙漏一程三万里，乘槎汉使不曾知。”又《庚子避乱檀柘寺》云：“一水万重山，一山万重树。夜夜间钟声，此心在何处？”《联军陷京师，两宫幸西安》云：“果见陆沉飞海水，却看日近远长安。”皆佳句也。先大夫柳溪公壬辰会试，第进士，出浙江戴青来先生（兆春）门下。青来先生文节公（熙）之孙也。以文节公画册赠先君，画有文节公题诗云：“平湖渺渺水悠悠，风作凄凉雨作愁。同是旧游君忆否，过江帆影白于鸥。”其人、其画、其诗，皆足千古。张南皮、袁项城皆主持废科举、兴学堂者。后见学术日漓，皆有悔心。南皮诗云：“理乱寻源学术乖，父仇子劫有由来。刘郎不叹多葵麦，只恨荆榛满路栽。”项城亦有“金芝玉树，化为荆榛。谁为厉阶，思之泪下”之语。然天下滔滔，未知伊于胡底也。
余在翰林，与沈北堂（鹏）、江杏村（春霖）友善。两人皆笃于忠爱，而仍痴情于儿女。北堂尝宴一妓家，妓诉其身世之苦。北堂倾宦囊予之，己虽断炊烟，不计也。杏村爱京伶孟小如，有诗云：“沦落天涯客，长安汗漫行。看花春二月，秉烛夜三更。老性逾姜桂，闲情寄燕莺。英雄亦儿女，惆怅话平生。”孟小如本唱花旦，杏村曰：“花旦不能耐久。欲谋终身衣食，非唱须生不可。”为置袍带，延师教以生脚。其痴情如是。惟忠爱之心，无一时或去。北堂狱中闻庚子之变，志感云：“回首长安感慨多，宸躬消息近如何？两年缧絏思金阙，一夕烽烟渡玉河。算我无能空叹息，逢人多泪自滂沱。圣朝恩泽知无数，应有遗臣夜枕戈。”杏村罢言职，谕旨称其戆直。杏村告归，赋诗云：“朱云汲黯昔称贤，戆直羞将誉并延。葵藿有心空向日，刍荛无力可回天。放归田里原应尔，得返蓬瀛岂偶然？宫锦旧袍莱子服，雷霆雨露总矜全。一别家山又九年，俸余只剩买书钱。久无甘旨供堂上，独有平安报客边。班列神仙知不贱，老来母子更堪怜。他时圣主如垂问，为道之推已隐。殷勤樽酒足留连，骊唱还兼写凤笺。俊逸清新今鲍庾，悲歌慷慨古幽燕。良朋何日重携手？事主同时半比肩。莫怨别离六千里，北来南去信能传。”北堂早逝，未及见国亡之惨。杏村归后不一年而清覆。杏村弃家为道士，栽花种树，以遣世虑。自为联云：“园小庾子山，栽花犹幸多余地：世无曹孟德，种菜何须更闭门。”
陆绍渊司勋（辅清）有幼慧，七岁即能属文。官吏部，与余相得。宴会中，余招伶人胡才子号采云者侑酒，绍渊一见大悦，口占诗云：“云想衣裳花想容，倚楼才子最情锺。无端幻作婵娟面，羡杀云间陆士龙。”余即荐采云属绍渊。绍渊为画一像，题《菩萨蛮》一阕云：“五云仙袂蹁跹起，笙歌一洗筝琶耳。玉貌复何如，鲜于出水蕖。
歌词浑不解，笑许黄金买。若个最风流？应推赵倚楼。“一日宴同丰堂伶人，采云、小旋风、瑶琴、锦瑟皆在座，酬酢甚欢。”绍渊忽作悲伏状，谓余曰：“吾不久死，契如竺垣，何以挽我？”余戏集诸伶人名为联云：“无行不同道，无话不同心，痛今朝云散风流，十载旧游成短梦；有酒必共斟，有花必共赏，奈此日琴哀瑟怨，一声《河满》泣长征。”绍渊曰：“联佳矣，明日当为祭席请我。我可生受。”余曰：“今夕之席即祭席也。”一笑而散。后数年，绍渊得疾，自为挽联云：“生有自来，卅载未忘青史事；死何能已，九泉犹念白头翁。”卒年三十岁。盖封翁赓卿先生尚在也。绍渊先人陆生柟先生，雍正时官工郡，上书请亲亲，忤旨。后因事谴戍黑龙江，又因撰《通鉴论》，陷刑戮。绍渊鉴之，不谈政治。余每上书，绍渊必劝阻之。
余长子恩赐，甫周岁即能诵读。甲午八月初二日合掌生，丁酉八月初二日合掌殇，人多谓为佛子转劫。先大夫痛极，为余纳一妾，号曰“盼恩”，盖盼恩赐复生也。貌美性慧，长沙人，年十五。随余散馆至京，病瘵死，葬北京彰义门外。余为《长相思》一阕题其墓云：“秋风清，秋雨零，风雨飘潇打落英，黄昏愁不禁。
燕山青，燕水深，山水苍凉无限情，芳魂何处寻？”余在京欲另纳一女续之，订定天津金家窑李姓女，年十五。在马家铺火车为混混名小黄者抢匿南新门外。将鬻诸青楼，媒人来告余。绍渊曰：“佳人已属沙咤唎，义士今无古押衙。”当是时，余岳父唐晖庭先生（椿森）以兵科掌印给事中巡视南城，南新门外隶之。余因诣先生请计。先生曰：“私酒小黄，著名混混也。伊本宗室，袭镇国将军。前六年有苏州某携其妻来京捐纳，其妻绝美，小黄见而艳之。探知某父以进士官至太守，已去世。因冒为某年伯，与某往来，眷属亦时过从。未几，匿某妻而夺之。不一年，将某妻发卖。某妻愤缢死。为余晋珊（联沅）前辈劾治，圈禁宗人府，夺去世爵，家遂破。期满出狱，在南新门外卖私酒，号‘私酒小黄’。专为各妓寮保险盗卖人口，党羽众多，非用兵围救，不能出此女。”因派练勇五十人，围而出之。余以此女系余岳父派兵救出，若纳为妾，恐生物议，命人送还天津。为《落梅诗》一首，纪其事云：“芳名不入楚《骚》文，紫蒂黄苞枉出群。春后春前曾共赏，舍南舍北尚留芬。飘摇驿路谁为伴？潦倒泥涂每惜君。拟种一株供寂寞，横风无那落梨云。”陆绍渊是时娶一妾，和余一律，末四句云：“春生驿使应输我，（用陆凯事。）梦冷罗净倍感君。（用赵师雄事。）莫向阶前问开谢，江南江北况如云。”甚典切也。
汪巩庵同年（鸾翔），博洽多才。少年慕袁崇焕之为人，亲沥中俄边界，凡关塞要隘，皆精绘之。中岁好道，终日拈须兀坐，恍如枯禅。善书画，未尝学大涤子，而书画酷肖，身世零丁亦似之。余尝谓巩庵为吾乡道济法师后身也。《看书》诗云：“欹枕看书纵复横，隔帘红叶照窗明。瓶花不语炉烟定，细检前心观我生。”《杂作》云：“过雨湘帘透晚凉，好花争放及时香。红稀绿暗春将去，蛤吠蛙鸣夏正长。未改酸寒惟诵读，最防流露是文章。探丸挟剑寻思，到底安闲只闭藏。”宣统三年二月，余罢言职，还桂林。巩庵画团扇赠之，并题句云：“抱膝长吟计最便，苍茫心绪惜中年。眼前何限沧桑景？才写倡条已黯然。石畔幽香冉冉栽，露芽低处好风来。拈毫莫洒新亭泪，且放奇花几萼开。”其弟千仞孝廉（凤翔），富文学，精医理，隐上海不仕。开双十医院以济人，有韩康之遗风。尝为《销夏》四言诗云：“阴阴嘉木，嘒嘒鸣蜩。下有流水，适容我舠。载登载钓，聊以逍遥。嘒嘒鸣蜩，阴阴嘉木。湛彼流水，堪濯我足。柴门初晴，白云相逐。夏山叠画，呼幼与读。嘉木阴阴，鸣蜩嘒嘒。左右清泉，有鲂有鳜。彼瘦者石，芳樽独对。曲岸风来，冷然解醉。鸣蜩嘒嘒，嘉木阴阴。客至无言，但坐鼓琴。山高水远，实洗我心。乃知太古，即是于今。”其人其诗，皆似陶靖节，与巩庵称二难云。
恽南田先生字画，久已脍炙人口。余见其手书哭王奉常时敏诗，情文相生，足见当时遗老身分。兹节录五首。“相韩家世旧青箱，牢落先朝老奉常。纵使云霄参玉树，白头遗恨在沧桑。”“相逢偏恨泰山颓，此日乘箕去不回。若道人间原有夜，如何无路访泉台？”“典型南国表群伦，绮季商岩与结邻。双眼乾坤遗老尽，从今东海竟无人。”“乌衣门巷缘杨遮，风月平泉故相家。丝竹东山人去矣，空令山鬼哭寒花。”“爱客谁将古道论，风流还忆信陵门。倾家散尽黄金日，不解人间有报恩。”
