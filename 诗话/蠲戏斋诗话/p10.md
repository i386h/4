<!-- { "loadSidebar": true } -->
　　南翁寄山南，出谷逢北叟。敷坐前致辞，聊共酌春酒。万物倏已陈，吾辈当速朽。人生一世间，趣舍各谐偶。胡语胜唐言，少年憎老丑。无为守古辙，善巧信多有。不闻养生术，如牧鞭其后。感此药石意，所愧铸尘垢。数穷思括囊，强斵惧伤手。不除陵气贫，宁窥天道久。圣者自为尧，惑者自为纣。惑圣吾安知，默存复何咎。
　　独语曰谣。“击壤”者，在野之言也。《击壤谣》二首，有陶之拙，兼杜之放，而理境过之。亦用《易》理，亦有玄言。“黄屋”四句是杜，“六籍”二句是陶，“道衰”二句是建安七子，而“辞危识心苦”一语，可以综括二诗。第二首较深，“本不异淄渑，何由判兰艾”二句，对仗虽工，读之殊不觉，斯为上乘。
　　击壤谣二首 1941年
　　往圣制文字，止戈以为武。山风扰万物，在象斯名蛊。胥敖尚蓬艾，周原良膴膴。胡为弃三正，陷此戎与虏！烝民艰粒食，虚空成网罟。力追夸父渴，迸触共工怒。黄屋谁为尊，白骨亦易腐。长城不救秦，龟山终蔽鲁。道衰见俗薄，辞危识心苦。六籍至今存，区区竟何补！
　　单豹岩居子，猛虎食其外。吕梁塘下游，出入于悬濑。人间无畏途，衽席始堪戒。嗟彼风波民，攻取为患害。杂毒甘如醪，徽纆持作带。本不异淄渑，何由判兰艾！强梁孰后亡，岂论成与败。入山避蛇蝎，近树防蜂虿。智者慎居方，忧吝存乎介。群迷不可回，我行日已迈。 
　　蠲戏斋诗话

