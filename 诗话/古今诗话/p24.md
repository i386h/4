<!-- { "loadSidebar": true } -->
　　岳阳楼有碑极大，乃李观记吕仙翁笔迹。李知贺州日，有道士相访，自云吕先生，诵《过岳阳诗》云："唯有城南老树精，分明知道神仙过。"李亦不晓。后知岳州，有白鹤寺僧见过，道及吕仙翁尝憩于寺前松下，有老人自松梢冉冉而下，致恭于先生之前，曰："某松之精也，今见先生过，礼当致谒。"吕书一绝于寺壁而去："独自行来①独自卧②，无限世③人不识我。唯有城南老树精，分明知道神仙过。"后郡守为创亭于松下，名曰吕④先生⑤云。（《总龟》前四十四、《全唐诗话续编》下） 

　　---------------- 
　　①《宋纪》九十"来"作"时"。 
　　②《岳阳风土记》、《宋纪》"卧"作"坐"。 
　　③《宋纪》"世"作"时"。 
　　④《全唐诗话续编》"吕"作"回"。 
　　⑤案《岳阳风土记》作"过仙亭"。 

　　三三六、罗道成诗 
　　庆历中有一闲人，游岳，谒主簿郭及甫，既坐，视其刺，乃罗道成也。询其乡里，言郴州人。及甫留饮。曰："久思东州之游，前日游太山，已遍到佳处，旦夕回南方山。"索纸笔为诗，曰："因思灵秀偶来游，碧玉寒堆万叠秋。直上太山高处望，根盘连接十余州。"后自和云："水云踪迹自闲游，夏谷阴寒冷胜秋。猿鸟性情犹恋旧，飜身却去海边州。"①及甫不胜叹羡，及去，令人送之，又得诗曰："白骡代步若奔云，闲人所至留诗迹。欲知名姓问源流，请看郴阳山下石。"后问郴人，有成真君观，得道乘白骡行石壁上，其迹至今存焉。（《总龟》前四十五、《宋纪》九十、《全五代诗》六十五） 

　　---------------- 
　　①《宋纪》、《全五代诗》均无此首。 

　　三三七、归真子诗 
　　唐子正著作，桂州人，治平中赴举，至全州途中，雇一仆，负重担，健若飞羽，虽鞭马疾进，常去马百步外，恐其逸去逐遣之。其仆即日自全州二千七百里日午已到唐州，①留书驿吏曰："候桂州唐秀才至，即投之。"唐月余到驿，驿吏出书，题云呈桂州唐秀才，归真子封。唯一诗，曰："袁州相见又之全，不遇先生道未圆，②大抵③有心求富贵，到头无分学神仙。箧中灵药宜频施，鼎里丹砂莫妄传。待得角龙为④宴会，好来黄壁卧林泉。"唐甚怪之，诘其状貌，乃全州仆也。留书之日，乃全州所遣日也。始悟其为神仙。唐后为邕倅，熙宁丙辰，交趾寇邕，唐遇害，乃诗所谓角龙也。（《总龟》前四十五、《宋纪》九十） 

　　案：此则亦见《湘山野录》卷下及《孔氏谈苑》卷三。 

　　---------------- 
　　①《孔氏谈苑》"唐州"作"蔡州"。 
　　②《湘山野录》"圆"作"缘"。 
　　③《孔氏谈苑》"大抵"作"知汝"。 
　　④《孔氏谈苑》"为"作"危"。 

　　三三八、许宣平诗 
　　许宣平，新安人，常挂一花瓢，及曲竹枝，每醉即独吟曰："负薪朝去卖，沽酒日西归。路人莫同归何处，①穿白云行入翠微。②"好事者于洛阳同华间是处题之，李太白见曰："此神仙也。"（《总龟》前四十五） 

　　案：《太平广记》二十四出《续仙传》。 

　　---------------- 
　　①《唐纪》七十五"处"作"地"。 
　　②《续仙传》作"穿入白云行翠微"。 

　　三三九、殷七七开顷刻花 
　　殷①七七名文②祥，周宝旧于长安识之。及宝镇浙西，〔七七忽到，召之，益加礼遇。〕③鹤林寺有杜鹃花，寺僧相传云，贞元中外国僧自天台钵中，以药养其根，来殖于此寺。僧创餙花院，人或见女子红裳艳丽，游于花下，俗传花神也。④一日，宝谓七七曰："鹤林寺⑤天下奇绝，尝闻能开顷刻⑥花，此花能开赴重九乎？"⑦曰："可也。"乃前二日经鹤林寺宿，中夜有女子来，谓七七曰："妾为上苍⑧所命，下司此花，非久即归阆苑，今为道者开之。"⑨〔晨起，寺僧讶花渐坼〕，⑩至九日烂熳〔如春。宝惊异，游赏累日。〕⑾后为兵火，其花遂亡，信归阆苑矣。⑿（《总龟》前四十五） 

　　案：《太平广记》五十二出《续仙传》。 

　　---------------- 
　　①"殷"原作"韦"，据《太平广记》、《唐纪》、施注《苏诗》等书改。 
　　②《太平广记》"文"作"天"。 
　　③施注《苏诗》无此语。又《唐纪》七十五于此句后有"每醉吟曰：'琴弹碧玉调，药炼白原砂。解酝逡巡酒，能开顷刻花'"数语。《太平广记》作"解酝顷刻酒，能开非时花"。 
　　④"鹤林寺"云云至此，见施注《苏诗》卷八引。 
　　⑤施注《苏诗》"寺"下有"杜鹃花"三字。 
　　⑥施注《苏诗》"顷刻"作"非时"。 
　　⑦施注《苏诗》作"今重九将近，能开花副此日乎"？ 
　　⑧施注《苏诗》"苍"作"玄"。 
　　⑨此二句，施注《苏诗》作"今与道者开之，然此花非久即归阆苑矣"。又出句后有"女子俄不见"五字。 
　　⑩施注《苏诗》无此八字。 
　　⑾此数语，据施注《苏诗》补。 
　　⑿"其花遂亡"九字，施注《苏诗》作"焚寺树失根株云"。 

　　三四○、田霖题茅山燕洞诗 
　　女真钱氏二姊妹，依止陶隐居，诵《黄庭经》，即茅山燕洞也。至今有紫菖蒲碧桃焉。其姊披白练衣，得道入洞，及女弟至，则户已扃矣。淳化五年，夏侯嘉正与道士五人，往彼投龙，是夜雷震，其洞复开。有一吏深入，遇道士与林檎一枚食之，遂绝粒。田霖作诗题之曰："燕口龙泓气象清，钱真此处有遗灵。仙兄去后师犹在，女弟回时户①已扃。云片尚如披白②练，泉声长似诵《黄庭》。碧桃花发菖蒲紫，留与人间作画屏。"（《总龟》前四十五） 

　　---------------- 
　　①《宋纪》五"户"作"洞"。 
　　②《宋纪》"白"作"素"。 

　　三四一、滕王蛱蝶图 
　　王建宫词百首，多言禁中事，皆史传小说所不载者往往见于其诗，如"内中数日无呼唤，传①得滕王峡蝶图"之类。滕王元婴，高祖子，《新》《旧唐书》皆不著其所能，〔惟《名画录》略言其善画，亦不言其工蛱蝶也。〕②惟见于建诗耳。〔或闻今人家亦有得其图者。〕③唐世一艺之善，如公孙大娘舞剑，曹刚琵琶，米嘉荣歌，皆见于唐贤诗句，遂知名于后世。当时山林田亩，潜德隐行君子，不闻于世者多矣。而贱工末艺，得所附托，乃垂名不朽，亦各系乎幸不幸尔。（《总龟》前四十六、《乐趣》十八、《全唐诗话续编》上） 

　　案：此则出《六一诗话》。 

　　---------------- 
　　①《全唐诗》十一"传"作"搨"。 
　　②《乐趣》无"惟《名画录》"云云二句。 
　　③《乐趣》无此语。 

　　三四二、王钦若命书 
　　合淝人传论言曹谷善星历术数，谈事如神，为王冀公作命书云："七十年中一一加，弄珠滩上事堪夸。碧油幢下闻鸣①鸟，千日催②还上汉槎。"公年七十二，知襄阳，正得千日，召还。又云："周匝将临壬戌岁，定鼎门前春色异。一千日上少三环，再入和羹宜尽醉。"③后冀公判西京，将七百日，再入政府，壬戌岁也。又云："临去尚犹闻禁漏，异姓佳名在史书。"冀公薨谢之夕，漏将尽，无子，其婿张环掌丧事。（《总龟》前四十六） 

　　---------------- 
　　①《古今类事》"鸣"作"啼"。 
　　②《古今类事》"催"作"招"。 
　　③《古今类事》"醉"作"瘁"。 

　　三四三、宫人用辟寒金 
　　嗽金鸟出昆明国，形如雀，色黄。魏明帝时，其国来献，饲以珍①珠及兔脑，常吐金屑如粟，宫人争取为钗钿，谓之辟寒金，以此鸟不畏寒也。宫人相嘲曰："不服辟寒金，那得帝王心？不服辟寒钿，那得帝王怜！"（《总龟》前四十七、《岁时广记》四） 

　　---------------- 
　　①《岁时广记》"珍"作"真"。 

　　三四四、刘山甫题诗侮南岳神 
　　刘山甫随侍官于岭外，北归，泊舟洞庭，登岸，见有北方毗沙门天王庙祠，因谒之，见庙宇颓圮，乃题云："坏墙风雨几经春？草色盈庭一座尘。自是神仙①无感应，盛衰何得却由人。"是夜梦神责曰："我南岳神也，汝何相侮？"俄而风涛大作，舟几覆，悔谢彻去诗牌乃止。（《总龟》前四十八） 

　　案：此则见《北梦琐言》九，言出山甫《自序》。 

　　---------------- 
　　①《太平广记》三百十二、《北梦琐言》九"仙"作"明"。 

　　三四五、抛球曲 
　　海州士人李慎①言，尝言梦至一处，水殿宫观，一女戏球，②山阳蔡绳作传叙③其事甚详。有《抛球词》十余首，言皆清丽，今但记其两篇云："侍燕黄昏晚未④休，玉阶夜色月如流。朝来自觉承恩醉，⑤笑倩傍人认绣球。""堪恨隋家几帝王，舞裀揉⑥尽绣鸳鸯。如今重到抛球处，不是金炉旧日香。"（《竹庄》二十二、《乐趣》十五） 

　　案：《总龟》前三十三有此则，不注出处。惟其前为《古今诗话》，当即《诗话》中语。又《苕溪渔隐丛话》前集五十八、《诗话总龟》后集四十二，均据《侯鲭录》录李慎言《抛球曲》，并言"《古今诗话》中，载此诗只有二首，不及此详备，故尽录之"。考何溪汶《竹庄诗话》二十三谓："刘贡父所记仅二阕"；又此则全与《梦溪笔谈》同。考《古今诗话》中多录《中山诗话》及《梦溪笔谈》二书之文，知此则所据，亦不出此二书。今《中山诗话》中无此则，则其所据盖出《梦溪笔谈》矣。又案《侯鲭录》及《竹庄诗话》，尚有一首云："隋家宫殿锁清秋，曾见婵娟飏绣球。金钥玉箫俱寂寂，一天明月照高楼。" 

　　---------------- 
　　①《侯鲭录》"慎"作"真"。 
　　②《梦溪笔谈》作"尝梦至一处水殿中，观宫女戏球"。 
　　③《墨客挥犀》七"叙"作"说"。 
　　④《梦溪笔谈》五"晚"作"晓"。《侯鲭录》"晚未"作"未肯"。 
　　⑤《侯鲭录》"醉"作"最"；《竹庄》作"重"。 
　　⑥《侯鲭录》"揉"作"挼"。 

　　三四六、飞龙药 
