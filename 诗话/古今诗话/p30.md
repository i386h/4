<!-- { "loadSidebar": true } -->
　　唐丞相马植〔弟固，武威太守。固弟西漂太守，二弟闻植〕①罢安南都护，又除黔南，不得意。维舟峡中古寺前，夜月如昼，见白衣人缓步堤上，吟曰："栽竹为筒作笛吹，凤凰池上凤凰飞。劳公②更向黔南去，却是陶钧万类时。"历历可听。遣人寻访，已失之。后黔南去，再入为大理卿，迁刑部侍郎，判盐铁，遂大拜。（《总龟》前四十八） 

　　案：此事出《本事诗》。 

　　---------------- 
　　①《本事诗》无此数语。 
　　②《本事诗》"公"作"君"。 

　　四三五、献元载诗 
　　大历元①年，元载因早朝，有人献诗。载令左右收之，候入中书，着其人曰："若不能读，请自诵一篇。"曰："城东城西旧行②处，城里花飞③柳如絮。海燕衔泥欲下来，屋里无人却飞去。"吟毕不见，乃知其非人也。载后败，家破，妻被戮。（《总龟》前四十八） 

　　案：此事出《玄怪录》。 

　　---------------- 
　　①《玄怪录》"元"作"九"。 
　　②《玄怪录》"行"作"居"。 
　　③《玄怪录》"花飞柳"作"花飞乱"。 

　　四三六、土偶吟诗 
　　冯翊夏阳县据大河，有冀河清彻可鉴。大和中，县尉赵生，一夕与同辈联步望月于冀泉上，忽有人貌甚黑，绿袍，自泉中出。徐吟曰："夜月明皎皎，绿波空悠悠。"生且惊其水溺。明日生再游冀水，见庙中土偶人，被绿袍，视之，其貌乃昨日吟诗人也。（《总龟》前四十八） 

　　四三七、青箱诗 
　　元和中有陆乔，①家于丹阳，居有池塘亭榭。一夕，有人叩门，急视，见一人仪状秀逸，自称曰沈约："闻公雅好诗，故来奉谒。"既而呼左右曰："召青箱来。"有一儿年可十岁。约曰："此吾子也。欲使绍吾学，②故名青箱，然亦能诗，从吾与范仆射过台城，曾作《感旧诗》。"令讽之，曰："六代旧山③川，兴亡④几百年。繁华今寂寞，朝市昔喧阗。夜月琉璃水，春风柳⑤色天。伤时为⑥怀古，垂泪国门前。"忽不见。（《总龟》前四十八） 

　　案：此事见张读《宣室志》卷四。 

　　---------------- 
　　①"乔"，原作"桥"，据《宣室志》改。 
　　②"学"，原怍"举"，据《宣室志》改。 
　　③《宣室志》"山"作"江"。 
　　④"亡"，原作"王"，据《宣室志》改。 
　　⑤《太平广记》三四三引《宣室志》"柳"作"卵"。 
　　⑥《宣室地》"为"作"与"。 

　　四三八、吴氏鬼诗 
　　唐燕士，晋昌人，隐于九华，晚步山下，见一白衣少年，闲步自若。曰："涧水潺湲①声不绝，溪垅茫茫野花发。自来自去人不知，②归③时常对空山月。"归问里人，曰："是吴④氏子，善诗，卒数年矣。"（《总龟》前四十八） 

　　案：此事出《宣室志》卷六。又以上数则《总龟》均不注出处，以此数则后为《古今诗话》，又尚有一条不注出处者，即前48《湘灵鼓瑟诗》条，见《类说》本《古今诗话》，故疑此均《诗话》中文。 

　　---------------- 
　　①《宣室志》"潺湲"作"潺潺"。 
　　②《宣室志》"知"作"归"。 
　　③《宣室志》"归"作"长"。 
　　④《宣室志》"吴"作"胡"；《太平广记》三四八引《宣室志》仍作"吴"。 

　　四三九、句　始 
　　三字句，若"鼓咽咽，醉言归"之类。四字句，若"关关雎鸠，在河之洲"之类。五字句，若"谁谓雀无角，何以穿我屋"之类。七字句，若"交交黄鸟止于棘"之类。其句法，皆起于三百五篇也。（《历代诗话》二甲集二） 

　　案：王构《修辞鉴衡》一引此则作《古今总类诗话》。考《鉴衡》所引有称《古今诗话》者，有称《古今总类诗话》者，似非一书。 

　　四四○、吕端钓鱼诗 
　　案：《总龟》前集一引《诗史·吕端钓鱼诗》条注云："《古今诗话》谓正惠已作户部侍郎平章事。时吕文穆蒙正告老甚切，因此诗遂冠合席。"又案：此例亦见《诗史》。 

　　四四一、僧题滕王阁诗 
　　案：《总龟》前十六引《雅言杂载》称："洪州西山与滕王阁相对，过客多留诗。有僧览之，告郡守曰：'诗无佳者，何不去之？'。守愕然曰：'能作佳句乎？'因为诗曰：'洪州太白方，积翠倚穹苍。几夜碍新月，①半江无夕阳'。"注云："《古今诗话》此陈文亮诗，亮因天下既定，作诗云：'草铺春□阔，兵偃塞垣叅'。或谓陈希夷作。"考此事亦见《中山诗话》。《古今诗话》所据当亦出《中山诗话》也。 

　　---------------- 
　　①《中山诗话》作"万古遮新月"。 

　　四四二、赠米嘉荣诗 
　　案：《总龟》前二十六称："韦应物为苏州太守，尝有诗赠米嘉荣曰：'吹①得凉②州意外声，旧人惟有米嘉荣。近来年少欺③前辈，好染髭须学④后生。'又尝赴本州岛司马杜鸿渐宴，醉宿驿亭，醒见二佳人在侧，惊而同之。乃曰：'郎中席上与司空诗，因令乐妓侍寝。'问记其诗否？一妓强记，乃诵之曰：'高髻云鬟⑤宫样妆，春风一曲杜韦娘。司空见惯浑闲事，断尽⑥苏州⑦刺史肠。"注云："《古今诗话》刘梦得诗。"考《本事诗》、《云溪友议》诸书所载亦均作刘梦得诗，《古今诗话》所据当出此。惟《本事诗》所载事实多不可信，不足据。又有以赠米诗为刘禹锡诗者，见《太平广记》二百四引《卢氏杂说》。文与此异。诗云："三朝供奉米嘉荣，能变新声作旧声。于今后辈轻前辈，好染髭须事后生。" 

　　---------------- 
　　①《唐纪》"吹"作"唱"。 
　　②《唐纪》"凉"作"梁"。 
　　③《唐纪》"欺"作"轻"。 
　　④《唐纪》"学"作"事"。 
　　⑤《本事诗》"高髻云鬟"作"鬟鬓梳头"。 
　　⑥《丛话》后集九引《唐宋遗史》"断尽"作"恼乱"。 
　　⑦《本事诗》"苏州"作"江南"。 

　　四四三、李习之 
　　案：《丛话》前二十胡仔云："余读《传灯录》言朗州刺史李翱谒药山问如何是道？师以手指上下，曰：'会么？'翱曰：'不会。'师曰：'云在天，水在缾。'翱遂赠以诗曰：'练得身形似鹤形，千株松下两函经。我来问道无余说，云在青天水在缾。'又药山一夜登山，经行忽云开见月，大笑一声，应澧阳东九十许里，居民尽谓东家。翱再赠诗曰：'选得幽居惬野情，终年无送亦无迎。有时直上孤峰顶，月下披云笑一声。'余以《唐书》翱本传考之，翱尝为朗州刺史，则《传灯录》所载是也。翱未尝为郑州刺史，《古今诗话》所载郑州刺史李翱诗非也。"是则《古今诗话》中，当亦载李翱诗。 

　　四四四、珠还合浦 
　　案：《优古堂诗话》云："《古今诗话》美方谔上广守诗'鳄徙恶溪韩吏部，珠还合浦孟尝君'，殊不知珠还合浦，乃后汉孟尝也。"则《古今诗话》中当有载此联者。
