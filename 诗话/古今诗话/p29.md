<!-- { "loadSidebar": true } -->
　　江南将亡，数年前，升元寺殿基掘得石记，视之，诗也。辞曰："若问江南事，江南事不凭。抱鸡升宝位，走大①出金陵。子建居南极，安仁秉夜灯。东陵娇小女，骑虎渡河冰。"王师甲戌渡江，李煜以丁酉年生。曹彬为大将，列栅城南，乃子建也。潘美为副将，城陷，恐有伏兵，命卒纵火，乃安仁也。钱俶以戊寅年入朝，尽献浙西之地，骑虎之谓也。（《总龟》前三十一） 

　　案：此数则《总龟》未注出处，以其前为《古今诗话》，疑亦《诗话》中语。 

　　---------------- 
　　①"大"当作"犬"。 

　　四一六、谢涛读史诗 
　　谢涛谏议临捐馆舍前一月，梦作《读史》一绝云："百年奇特几张纸，千古英雄一窖尘。唯有炳然周孔教，至今仁义浸生民。"召其孙晏初录焉。（《总龟》前三十三） 

　　案：《总龟》此则不注出处，然其前后皆《古今诗话》，疑亦《诗话》中文。又此则外尚有《许飞琼》《崔球》二条，《说诗乐趣》均引作《古今诗话》，是亦此则当为《诗话》中文之证。 

　　四一七、郑獬自称白龙翁 
　　郑内翰獬，未贵时，尝病瘟疫，数日未愈，甚困。俄梦至一处，若宫阙，有吏迎谒甚恭。公谓吏曰："吾病甚倦，烦热，思得凉浴，以清其肌。"吏云："已为公办浴久矣。"吏引公至一室中，有小池，方阔数尺，甃以明玉，水光潋滟，以手测之，清冷可爱。公乃坐甃上以水泛身。俄视两臂，已生白鳞，视水中影，则头已角出。公惊，遽出。吏云："此玉龙池也。惜乎公不入其水中，入则为辅宰。"乃觉，少选出汗。公后登第为第一人，为诗戏友人，云："文闱数载夺先锋，变化须知自古同。霹雳一声从地起，到头身是白龙翁。"（《总龟》前三十四） 

　　案：《总龟》此节不注出处，以其前为《古今诗话》，疑亦《诗话》中语。 

　　四一八、题诗嘲僧 
　　乾符末，有客寓于广陵开元寺，不为僧所礼，①一笔题门而去。"龛龙去东〔海〕，②時日隐西斜。敬文今不在，碎石入流沙"。僧众皆不能详之，独有沙弥能解。众问其由，则龛龙去矣有合字，時日隐矣有寺字，敬文不在苟字也，碎石入流沙卒字也。此不逊之言，辱我曹也。众僧大悟。沙弥乃懿皇朝云皓供奉也。（《总龟》前三十七） 

　　案：此则出《桂苑丛谈》。《总龟》引此则未注出处，然其前是《古今诗话》，疑亦《诗话》中语。 

　　---------------- 
　　①案《桂苑丛谈》谓此京青龙寺僧事。 
　　②原脱"海"字，据《太平广记》二五六引《桂苑丛谈》补。 

　　四一九、老欲依僧急则抱佛 
　　王丞相好嘲谑，初执政，对客怅然，曰："投老欲依僧"，再三言之。客应之曰："急则抱佛脚"，丞相善之。复曰："'投老欲依僧'，是古人一句诗。"客〔曰〕①："'急则抱佛脚'，亦是俗谚全句。上去②头，下去脚，岂不③的对！"丞相大笑。（《总龟》前三十八） 

　　案：此则出《中山诗话》。 

　　---------------- 
　　①原脱"曰"字，据《中山诗话》补。 
　　②"去"，原作"六"，下同，均据《中山诗话》改。 
　　③"不"，原作"是"，据《中山诗话》改。 

　　四二○、石威卫营 
　　秘书省东即石威卫营，荒芜摧毁，其大厅逼校正院，南对御史台。有人嘲之曰："门缘御史塞，厅为校书侵。"（《总龟》前三十八） 

　　四二一、苏梅诗嘲宋中道 
　　宋中道有俊才，而身短小，人多戏之。苏子美与中道年相悬，然甚爱其才调，道亦倾心作诗论交。子美长大魁伟，与中道并立，下视曰："交不着"，①此京师市井语也。号中道为宋锥，②为其颖利面么麽云。赠之诗曰："譬如利锥末，所到物已破。"后中道通判洺③州，洺州本赵地，有毛遂墓。圣俞作诗送行，举锥处囊事，亦所以戏之也。（《总龟》前三十八） 

　　案：此则出《中山诗话》。又此数则《总龟》均不注出处，以其前后均《古今诗话》，疑亦《诗话》中语。 

　　---------------- 
　　①"着"，原作"自"，据《中山诗话》改。 
　　②《中山诗话》"宋锥"作"锥宋"。 
　　③"洺"，原作"洛"，下同，据《中山诗话》改。 

　　四二二、嘲举子骑驴 
　　咸通中，以举子衣车服侈异，下令不许乘马。时场中不下千人，皆跨长耳。或嘲之曰："今年敕下尽骑驴，短帽长鞭①满九衢。清瘦儿郎犹自可，就中愁杀郑昌图。"郑昌图魁伟，故有此句。（《总龟》前三十八） 

　　案：此则出《摭言》卷十二。 

　　---------------- 
　　①《摭言》作"短辔长秋"。 

　　四二三、银花合金铜钉 
　　开元中，宰相苏味道、张昌龄，皆有诗名，暇日相会，互相嘲谑。昌龄曰："某诗所不及相公者，为无银花合。"盖苏《元夕诗》有"火树银花合"之句也。味道曰："某诗所以不及相公者，为无今同丁。"①盖张《赠张昌宗》诗有"昔日浮丘伯，今同丁令威"之句也。遂相对抚掌而笑。（《总龟》前三十八） 

　　案：此事出《本事诗》。 

　　---------------- 
　　①《本事诗》"今同丁"作"金铜钉"。 

　　四二四、诗嘲武懿宗 
　　武后朝，左司郎中张元一滑稽〔善谑〕，①时西戎犯边，武后欲武氏立功，因行爵赏。命武懿宗统兵御②之，寇未入境，懿宗才逾邠，畏懦而遁。懿宗陋短，元一嘲之曰："长弓与短③箭，蜀马临高蹁。去贼七百里，隈墙独自战。忽然逢着贼，骑猪向南窜。"④天后闻之，未晓。曰："懿宗无马耶？何故骑猪？"元一解曰："骑猪，夹豕也。"天后大笑。（《总龟》前三十八） 

　　案：此事出《本事诗》。 

　　---------------- 
　　①此二字，据《本事诗》补。 
　　②"御"，原作"年"，据《本事诗》改。 
　　③《本事诗》"与短"作"短度"。 
　　④"窜"，原作"遁"，据《本事诗》改。 

　　四二五、嘲兴善寺火 
　　总章二年，兴善寺火，塑像焚尽。道士李宗嘲之曰："道善何曾善？言兴又不兴。如来烧亦尽，惟有一群僧。"（《总龟》前三十八） 

　　案：此四则《总龟》均不注出处，以其前为《古今诗话》，疑亦《诗话》中文。 

　　四二六、踘　蹴 
　　颜师古解霍去病穿城蹋鞠云："以皮为之，寅以毛，蹴蹈①为戏也。"颜时鞠乃如此。至后唐已不同。归氏子弟嘲皮日休曰："八片尖斜砌作球，火灰挦②了水中揉。一包闲气如常在，惹踢招拳卒未休。"（《总龟》前三十九） 

　　案：此则出《中山诗话》。 

　　---------------- 
　　①《中山诗话》"蹴蹈"作"蹋鞠"。 
　　①《中山诗话》"灰挦"作"中燀"。 

　　四二七、陈说诗 
　　仁宗朝，试《山海天地之藏赋》，长沙进士陈说同进士出身，谒乡人胥偃内翰，因举其赋。胥曰："赋颇佳，但其间贴故事少耳。"说归作诗曰："紫宸较艺集英聪，作赋方知尚欠功。事内少它些子铁，殿前赢得一堆铜。黄紬被下夫人暖，青琐窗中学士空。寄语交朋须细认，主司头脑太多烘。"（《总龟》前三十九） 

　　四二八、诗得猫狗力 
　　卢延逊五举方登第，尝作诗云："狐冲官道过，犬刺客门开"，租庸张相每诵之。又曰："饿猫临鼠穴，馋犬舐鱼砧"，成中令激赏之。又曰："栗爆烧毡破，猫跳触鼎翻"，王中①懿爱之。卢尝谓人曰："平生投谒公卿，不意得猫儿狗子力也。"（《总龟》前三十九） 

　　案：此则出《鉴诫录》。《五代诗话》四引此则作《诗话总龟》。 

　　---------------- 
　　①《郑五代诗话》"中"作"忠"。 

　　四二九、梅圣俞嘲谢师直诗 
　　梅圣俞与谢氏世姻。师直小字锦衣奴，圣俞作诗戏之曰："古锦裁诗句，斑衣戏坐隅。木奴今正熟，肯效陵①郎无？"师直方十岁，读诗而悟。（《总龟》前三十九） 

　　案：此则出《中山诗话》。 

　　---------------- 
　　①《中山诗话》"陵"作"隆"。 

　　四三○、石曼卿诗 
　　石曼卿登第，有人讼科场，覆者落者数人，曼卿在焉。方兴国寺期集，符至追所赐敕牒，余人皆泣而起，独曼卿解靴还使人，露体带幞头，笑语终席。次日放黜例受三班借职。曼卿作诗曰："无才且作三班借，请俸争如录事参。从此免称乡贡进，且须走马东西南。"（《总龟》前三十九） 

　　案：以上数则《总龟》均不注出处，然其第一条李涛《乞酒诗》，即《类说》本《第三厅》条，故疑此均《诗话》中语。 

　　四三一、霓裳羽衣曲 
　　《霓裳羽衣曲》，刘禹锡诗云："三乡陌上望仙山，归作《霓裳羽衣曲》。"王建诗曰："听风听水作《霓裳》。"乐天诗注云："开元中，西凉府节度使杨钦远造。"郑嵎《津阳门诗注》云："叶法善常引明皇入月宫，闻仙乐，及归，但记其半，遂以笛写之。会钦远进《婆罗门曲》，与声调相符，遂以月中所传为散序，钦远所进为腔，号《霓裳羽衣曲》矣。"（《总龟》前四十） 

　　四三二、弦管家语 
　　江南冯延己，善为歌词。晏元献善公所为歌词，不减冯也。乐府"木兰花"句，都是七言。晏诗云："重头歌咏响璁琤，入破舞腰红乱旋。"重头入破，皆弦管家语也。（《总龟》前四十） 

　　案：此则出《中山诗话》。又此二则《总龟》未注出处，然其后为《古今诗话》，且其前后数节之不注出处者，或见《丛话》所引，或见《类说》本《古今诗话》，知此亦《诗话》中语。 

　　四三三、布衣云水客 
　　伪蜀辛酉岁，有隐迹于陶沙者，不知所从来，戴破帽，携铁笆竹畚，多于观寺闲处坐卧。有文谷遇之，以礼接之。忽诵谷新诗数篇，又咏自作诗曰："九重天子人中贵，五等诸侯关外尊。争似布衣云水客，不将名字挂乾坤。"（《总龟》前四十四） 

　　案：《总龟》引此则未注出处，以其前为《古今诗话》，疑亦《诗话》中语。 

　　四三四、白衣人吟诗 
