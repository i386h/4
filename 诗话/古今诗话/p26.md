<!-- { "loadSidebar": true } -->
　　《冷斋夜话》，如郑谷《十日菊》曰："自缘今日人心别，未必秋香一夜衰。"此意甚佳而病在气不长。曾子固曰："诗当使人一览语尽而意有余。"荆公《菊诗》云："千花百卉凋零后，始见闲人把一枝。"东坡云："休休，明日黄华蝶也愁。"又如太白诗"鸟飞不尽暮天碧"，又"青天尽处没孤鸿"，然其病如前所论。山谷诗云："不知眼界阔多少，白鸟去尽青天回。"此皆换骨法也。顾况诗："一别二十年，人堪几回别？"荆公云："一日君家把酒杯，六年波浪与尘埃。不知乌石冈头路，到老相寻得几回？"乐天诗曰："临风杪秋树，对酒长年人。醉貌如霜叶，虽红不是春。"东坡云："儿童误喜朱颜在，一笑那知是酒红。"此皆夺胎之法也。（《鉴衡》一） 

　　案：《仕学规范》三十七引此则作《古今总类诗话》。 

　　三六六、写物之工 
　　诗人有写物之工："桑之未落，其叶沃若"，他木则不足以当此。林逋《梅花诗》云："疏影横斜水清浅，暗香浮动月黄昏"，决非桃李诗。皮日休《白莲花诗》："无情有恨何人见？月晓风清欲堕时"，决非红莲诗。此乃写物之工。若石曼卿《红梅诗》："认桃无绿叶，辨杏有青枝"，此至陋语，盖村中学究体也。（《鉴衡》一） 

　　案：此则见《东坡题跋》。《仕学规范》三十八引作《古今总类诗话》。 

　　三六七、诗文脉理 
　　《大雅·绵》九章，初颂太王迁豳，建都邑，营宫室而已。①其卒②章乃曰："虞芮质厥成，文王蹶厥生，予曰有疏附，予曰有先后，予曰有奔走，予曰有御侮。"事不接，文不属，如连山断岭，虽相去绝远，而气象连络，观者知其脉理之通也。盖附丽不相凿枘，此最为文之高致。③老杜陷贼时诗，有曰："少陵野老吞声哭，春日潜行曲江曲。江头宫殿锁千门，细柳新蒲为谁绿？忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在？血污游魂归不得。清渭东流剑阁深，去住彼此无消息。人生有情泪沽臆，江水江花岂终极。黄昏胡骑尘满城，欲往城南望城北。"予爱其词气如百万战马，注坡蓦涧，如履平地，得诗人之遗法。如白乐天诗词甚工，然拙于纪事，寸步不违，④犹恐失之，所以望老杜藩垣而不及也。（《鉴衡》一） 

　　案：此则出苏辙《诗病五事》。《仕学规范》三十七引作《古今总类诗话》。 

　　---------------- 
　　①《栾城三集》此句下有"至其八章乃曰：'肆不殄厥愠，亦不陨厥问'，始及昆夷之怨尚可也至"诸语。 
　　②《栾城三集》"卒"作"九"。 
　　③《栾城三集》"致"下有"耳"字。 
　　④《栾城三集》"违"作"遗"。 

　　三六八、集　句 
　　集古自国初有之未盛也，至石曼卿人物开敏，以文为戏，然后大著，至元丰间王文公益工于此，人言自公起，非也。（《鉴衡》一） 

　　案：此则出《西清诗话》。《仕学规范》三十九引作《古今总类诗话》。 

　　三六九、东坡论司空图郑谷诗 
　　东坡云：司空表圣自论其诗，以为得味于味外。"绿柳①连村暗，黄花入麦稀"，此句最善。又云："碁声花院静，幡影石坛高。"吾尝游五老峰，入白鹤观，松阴满庭，不见一人，惟闻碁声，然后知此句之工也。但恨其寒俭有僧态。若杜子美云："暗飞萤自照，水宿鸟相呼"，"四更山吐月，残夜水明楼"，则才高富瞻，〔其〕②去表圣之流远矣。③又曰：郑谷诗云："江上晚来堪画处，渔人披得一蓑归。"此村学究④诗也。柳子厚云："千山鸟飞绝，万境⑤人踪灭。孤舟蓑笠翁，独钓寒江雪。"信有格也哉。⑥（《鉴衡》一） 

　　案：此则出《东坡题跋》二《书司空图诗》及《书郑谷诗》诸条；亦见《王直方诗话》。又论郑谷诗语，亦见《洪驹父诗话》。《仕学规范》三十八引此作《古今总类诗话》。 

　　---------------- 
　　①《东坡题跋》"柳"作"树"。 
　　②《东坡题跋》无"其"字。 
　　③以上《书司空图诗》。 
　　④《东坡题跋》"究"作"中"。 
　　⑤《东坡题跋》"境"作"径"。 
　　⑥《东坡题跋》"信有格"作"人性有隔"。以上为《书郑谷诗》。又此句后《题跋》尚有"殆天所赋不可及也已"句。 

　　三七○、酸咸之外 
　　东坡云：苏李之天成，曹刘之自得，陶谢之超迈，①盖亦至矣。而杜子美、李太白以英伟绝世之姿，凌跨百家，②古之③诗人尽废，然魏晋以来，高风绝尘，亦少衰矣。李杜之后，诗人继出，虽间有远韵，而才不逮意，独韦应物、柳子厚，发纤秾于奇④古，寄至味于淡泊，非余子所及也。唐末，司空图岖崎兵乱之间，而诗文高雅，犹有承平之遗风。其论诗曰："梅止于酸，盐止于咸，饮食不可无盐梅，而其美常在于酸咸之外。"盖自列其诗之有得于文字之表者二十有四韵，恨当时不识其妙。予三复其言而悲之。（《鉴衡》一） 

　　案：此则出《东坡题跋》二《书黄子思诗集后》。《仕学规范》三十七引作《古今总类诗话》。 

　　---------------- 
　　①《东坡题跋》"迈"作"然"。 
　　②《东坡题跋》"家"作"代"。 
　　③《东坡题跋》"之"作"今"。 
　　④《东坡题跋》"奇"作"简"。 

　　三七一、杜诗工拙相半 
　　范元实云：老杜诗凡一篇皆工拙相半，古人文章类如此。皆拙固无取，使其皆工，则峭急而①无古气，如李贺之流是也。然后世学者，当先学其工者，②精神气骨皆在于此。如《望岳诗》云："齐鲁青未了"，《洞庭》云："吴楚东南坼，乾坤日夜浮。"语既高妙有力，而言东岳与洞庭之大，无过于此。往来文士极力道之，终有限量，益知其不可及。《望岳》第二句如此，故先云"岱宗夫如何"。洞庭先如此，后乃③云"亲朋无一字，老病有孤舟"。〔使〕④《洞庭诗》无前两句，而皆如后二句，语虽健，终不工。《望岳诗》无第二句，而云"岱宗夫如何"，虽曰乱道可也。今人学诗先⑤得老杜平漫处，乃邻女之效颦者耳。（《鉴衡》一） 

　　案：此则出《潜溪诗眼》。《仕学规范》三十九引作《古今总类诗话》。 

　　---------------- 
　　①《丛话》前集九引《诗眼》无"而"字。 
　　②《丛话》引无"者"字。 
　　③"后仍"，《丛话》引作"放后"。 
　　④"使"字据《丛话》引补。 
　　⑤《丛话》引"先"作"多"。 

　　三七二、东坡评韩柳诗 
　　东坡云：子厚诗在陶渊明下，韦苏州上，退之诗豪放奇险则过之，而温丽精深不及也。又曰：外枯中膏，似淡实美，渊明、子厚之流是也。（《鉴衡》一） 

　　案：此则出《东坡题跋》二《评韩柳诗》。 

　　三七三、欧阳修论苏梅 
　　欧公云：圣俞子美，齐名一时，而二家诗体特异。子美笔力豪隽，以超迈横绝为奇；圣俞覃思精微，以深远间淡为意。各极其长，虽善论者不能优劣也。予尝于《水谷夜行诗》略道其一二，云："子美气尤雄，万窍号一噫。有时肆颠狂，醉墨洒滂沛。譬如千里马，已发不可杀。盈前尽珠玑，一一难拣汰。梅翁事清切，石齿漱寒濑。作诗三十年，视我犹后辈。文词愈精新，心意虽老大。有如妖韶女，老自有余态。近诗尤古硬，咀嚼苦难嘬。又如食橄榄，真味久犹①在。苏豪以气轹，举世徒惊骇。梅穷独我知，古货今难卖。"语虽非工，谓粗得其仿佛，然不能优劣之也。（《鉴衡》一） 

　　案：此则出《六一诗话》。《仕学规范》三十七引此作《古今总类诗话》。 

　　---------------- 
　　①《六一诗话》"犹"作"愈"。 

　　三七四、郊岛贫寒 
　　张文潜云：唐①晚年诗人类多穷士，如孟东野、贾浪仙之徒，皆以刻琢穷苦之言为工。或谓郊、岛孰贫？曰：岛为甚，②以其言③知之。郊曰："种稻耕白水，负薪斫青山。"岛曰："市中有樵客，山舍寒无烟。④井底有甘泉，釜中常苦干。"⑤孟氏薪米自足，而岛家俱无，以是知之耳。然及其至也，清绝高远，殆非常人可到，唐之季⑥诗称两人为最。⑦（《鉴衡》一） 

　　案：《渔隐丛话》前集十九引此则，不云《古今诗话》。文见《张右史文集》卷四十六。 

　　---------------- 
　　①《张右史文集》与《丛话》"唐"下有"之"字。 
　　②《集》与《丛话》"甚"下有"也"字；此句下又有"何以知之"句。 
　　③《集》与《丛话》"言"作"诗"。 
　　④《集》与《丛话》作"市中有樵山，客舍寒无烟"。案《贾集》作"市中有樵山，此舍朝无烟"。 
　　⑤《贾集》"常苦干"作"乃空然"。 
　　⑥《集》与《丛话》"季"作"野"。 
　　⑦《张右史文集》"最"下有"之"字。 

　　三七五、鲜于子骏楚词 
　　东坡称鲜于子骏所作《九诵》，以为有屈宋之风，至八咏自谓欲作不及。（《鉴衡》一） 

　　案：《东坡题跋》一有《书鲜于子骏楚词后》。 

　　三七六、山谷诗 
　　《名贤诗话》云：黄鲁直自黔南归，诗变前体。且云："须要唐律中作活计，乃可言诗。以少陵渊蓄云萃，变态百出，虽数十百韵，格律益严。盖操制诗家法度如此。"予观鲁直，如《吴①〔余干廖明略〕②白露③亭燕集诗》："江静明光烛，④山空响管弦。风生学士座，⑤云绕令君筵。百粤余生聚，三吴喜⑥接连。庖霜刀落鲙，执玉酒明船。叶县飞来舄，壶公谪处天。谈⑦多时屡⑧谑，舞短更成妍。而⑨我孤登览，观诗未究宣。⑩老夫看镜罢，衰白敢争先？"直可拍肩挽袂矣。（《鉴衡》一） 

　　案：《竹庄诗话》十引此作《西清诗话》，《仕学规范》三十七引此作《古今总类诗话》，是则《古今诗话》录《西清诗话》语，而称为《名贤诗话》耳。 

　　---------------- 
　　①《竹庄》"吴"作"和"。 
　　②《竹庄》无此五字。案《山谷集》作"《次韵廖明略同吴明府白云亭宴集》"。 
　　③《竹庄》"露"作"云"；《集》同。 
　　④《竹庄》"光"作"花"；《集》"静"作"净"，"明光烛"作"明花竹"。 
