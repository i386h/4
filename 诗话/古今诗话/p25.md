<!-- { "loadSidebar": true } -->
　　相州栖霞谷有乔顺二子，服飞龙药，二子十年不饥。魏文帝诗曰："西山有仙童，不饮亦不食。"谓此。（《总龟》前四十五） 

　　三四七、张志和渔父词 
　　元真子张志和，会稽人，守真养气，卧雪不冷，入水不濡，颜鲁公守湖州日与宾客唱和，为《渔父词》。志和曰："西塞山前①白鸟飞，桃花流水鳜鱼肥。青蒻笠，绿蓑衣，斜风细雨不须归。"坐客叹服不已，后果传之。（《总龟》前四十五、《乐趣》十七） 

　　案：《太平广记》二十七云出《续仙传》。 

　　---------------- 
　　①《太平广记》"前"作"边"。 

　　三四八、吹皱一池春水 
　　江南成文幼，为大理卿，词曲妙绝，尝作《谒金门》云："风乍起，吹皱一池春水。"中主闻之，因案狱稽滞，召诘之，且谓曰："卿职在典刑，一池春水，又何干于卿？"①文幼顿首。（《总龟》后三十九、《总龟》后三十二） 

　　案：此词《南唐书》称为冯延己词，《本事曲》又云赵公，苕溪《渔隐丛话》已未详其孰是。又《总龟》前四十有此则，不注出处；但此则后为《古今诗话》，当亦《诗话》中语。 

　　---------------- 
　　①《总龟》前集"又何干于卿"作"干卿何事"。 

　　三四九、福州僧诗 
　　南方浮图能诗者多〔矣〕，①〔士大夫鲜有汲引，〕②多汨没不显。③福州僧有诗百余篇，其中佳句如："虹收千嶂雨，潮展半江天。"〔又有诗云："诗因试客分题僻，棋为饶人下子低。"〕④不减古人也。（《丛话》前五十七、《玉屑》二十、《竹庄》二十二、《乐趣》十八、《名言》七） 

　　案：虹收一联见《中山诗话》，为僧朋多诗。胡仔云："此一联乃体李义山诗'虹收青嶂雨，鸟没夕阳天'。所谓屋下架屋者，非不经人道语，不足贵也。"又案《总龟》前三十引此则，不注出处，但其前为《古今诗话》，故知为《诗话》中语。 

　　---------------- 
　　①《玉屑》二十有"矣"字。 
　　②《总龟》无此语。 
　　③《总龟》作"往往多不显其名"。 
　　④此数语，据《总龟》、《玉屑》及《乐趣》、《名言》诸书补。又《中山诗话》亦有此联。 

　　三五○、东坡听琵琶词 
　　"呢呢儿女语，灯火夜微明。恩怨尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，坐起①不能平。携手从归去，②无泪与君倾"。曲名《水调歌头》，东坡居士听琵琶而作也。旧都野人曰："此词句外取章，无一字染着，后学卒未到其阃域，反复味之，见居士之文采窃处：'呢呢儿女语'，取白乐天'小弦切切如私语'意；'忽变轩昂勇士，一鼓填然作气，千里不留行'，便是'银瓶乍破水浆迸，铁骑突出刀枪鸣'；'携手从归去，无泪与君倾'，则又翻'江州司马青衫湿'公案也。子瞻凡为文，非徒虚语。'寸步千险，一落百寻轻'之句，皆自喻耳。后人吟咏，患思而不得，既得之，为题意缠缚，不解点化者多矣。"（《丛话》后十） 

　　---------------- 
　　①《东坡乐府》"坐起"作"起坐"。 
　　②《东坡乐府》作"推手从君去"。 

　　三五一、海棠诗 
　　杜子美母名海棠，子美讳之，故《杜集》中绝无海棠诗。后吴中复诗亦云："子美诗才犹阁笔，至今寂寞锦城中。"石曼卿云："杜甫句何略，薛能诗未工。"至杨诚斋乃云："岂是少陵无句子，少陵未见欲如何。"（《诗林》二） 

　　三五二、影略句法 
　　郑谷有《咏落叶诗》云："返蚁难寻穴，归禽易见窠。满廊僧不厌，一个俗嫌多。"未尝及彫零飘坠之意，人一见之，自然知为落叶，亦影略句法也。（《诗林》二） 

　　三五三、红袖拂碧纱笼 
　　寇莱公典陕日，与处士魏野同游僧寺，观览旧游，有留题处，公诗皆用碧纱笼之，至野诗则尘蒙其上。时从行官妓之慧黠者辄以红袖拂之。野顾公笑，因题诗云："世情冷暖由分别，何必区区较异同。但得常将红袖拂，也应胜似碧纱笼。"（《诗林》二） 

　　三五四、东坡独乐园诗 
　　东坡《独乐园诗》："青山在屋上，流水在屋下。中有五亩园，花竹秀而野。"只头四句已都说尽，便可以入图画矣。（《诗林》三） 

　　案：此则出《诗话总龟》引作《王直方诗话》。 

　　三五五、魏野赠寇莱公诗 
　　寇莱公镇洛，凡三邀魏野不至。莱公暇日写刺访之，野服葛巾袍长揖莱公，礼甚平简。顷之，议论骚雅，相得甚欢。将别，谓莱公曰："盛刺不复还，留为山家之宝。"及公再秉钧轴，野游门下，献诗云："好去上天辞富贵，却来平地作神仙。"公得诗不悦。后二年贬通州，每题前诗于窗，朝夕吟哦之。（《诗林》四） 

　　三五六、魏野教鹤舞 
　　章圣幸汾阴，回望林岭间，亭槛幽绝，意非民俗所居。时魏野方教鹤舞，俄报有中使至，抱琴踰垣而走。（《诗林》四） 

　　三五七、工于押韵 
　　寇莱公延僧惠崇于池亭，分题为诗。公探得池上柳"青"字韵，崇探得池鹭"明"字韵。自午至晡，崇忽点头曰："得之矣，此篇功在明字，凡五压不倒。"公曰："试口占。"曰："雨歇方塘溢，迟回不复惊。暴翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。"公笑曰："吾柳之功，在'青'字，而四压不倒，不如且已。"（《玉屑》七） 

　　案：此则亦见《闲居诗话》。 

　　三五八、兴与讪异 
　　自古工诗未尝无兴也，睹物有感焉则有兴。今之作诗者以兴近乎讪也，故不敢作，而诗之一义废矣。老杜《莴苣诗》云："两旬不甲拆，空惜埋泥滓。野苋迷汝来，宗山实于此。"皆兴小人盛面掩抑君子也。至高适《题处士菜园》则云："耕地桑柘间，地肥菜常熟。为问葵藿资，何如庙堂肉？"则近乎讪矣。作诗者苟知兴之与讪异，始可言诗矣。（《玉屑》九） 

　　三五九、到处说项 
　　杨祭酒尝见江表士人项斯诗，赠之诗云："度度①见君诗句②好，及观标格过于诗。平生不解藏人善，到处相逢说项斯。"由是四方知名。（《玉屑》十、《乐趣》七） 

　　案：此事出《尚书故实》。又《总龟》前四引此不言出处，惟其前为《古今诗话》，知即《诗话》中文。 

　　---------------- 
　　①《乐趣》"度度"作"几度"；《尚书故实》作"处处"。 
　　②《乐趣》"句"作"最"。《尚书故实》"见君诗句"作"见诗诗总"。 

　　三六○、赵倚楼 
　　杜紫微览赵渭南《早秋诗》云："残星几点雁横塞，长笛一声人倚楼。"因目之为赵倚楼。①〔赠诗曰："今②代风骚将，谁登李杜坛？霸③陵鲸海动，秦④苑鹤天寒。今日访君还有意，三条冰雪借今⑤看。"〕⑥（《玉屑》十） 

　　案：《乐趣》卷四引此则作《直方诗话》，疑误。此则出《摭言》七。又《总龟》前四引此则不言出处，但其前为《古今诗话》，知亦《诗话》中文。 

　　---------------- 
　　①《玉屑》引至此。 
　　②《全唐诗》十九"今"作"命"。 
　　③《全唐诗》"霸"作"少"。 
　　④《全唐诗》"秦"作"翰"。 
　　⑤《全唐诗》"借今"作"独来"。 
　　⑥以上据《总龟》补。 

　　三六一、长安居大不易 
　　乐天初举名未振，以歌诗投顾况。况戏之曰："长安物贵，居大不易。"及读至《原上草》云："野火烧不尽，春风吹又生"，曰："有句如此，居亦何难，老夫前言戏之耳。"（《玉屑》十） 

　　案：《太平广记》一百十七引作《幽闲鼓吹》，二百五十引此作《摭言》。考《幽闲鼓吹》与此文稍异，当出《摭言》卷八。又《总龟》前四引此不言出处，但其前为《古今诗话》，知亦《诗话》中文。 

　　三六二、张祜诗 
　　张祜有《观猎诗》并《宫词》，白傅称之小杜。（《竹庄》十三） 

　　案：《乐趣》卷三引《直方诗话》谓："张祜有《观猎诗》并《宫词》，白傅称之《宫词》云云，小杜守秋浦与祜为诗友。"窃以为此即《古今诗话》原文，《竹庄诗话》所引当有脱误。又《总龟》前四有此节，不注出处，但其前为《古今诗话》，当亦《诗话》中语。疑即《竹庄》、《乐趣》所据。今录其文于后："张祜有《观猎诗》并《宫词》，白傅称之。《宫词》云：'故国三千里，深宫二十年。一声《何满子》，双泪落君前。'小杜守秋浦，与祜为诗友，酷爱祜《宫词》，赠诗曰：'如何故国三千里，虚唱歌词满六宫。'又诗寄祜云：'睫在眼前人不见，道非身外更何求。谁人得似张公子？千首诗轻万户侯。'" 

　　三六三、锦　瑟 
　　李商隐有《锦瑟诗》，云是令狐楚之青衣。（施注《苏诗》十引《古诗话》） 

　　案：此则出《中山诗话》。《古今诗话》中颇多称引《中山诗话》之处，此则当同此例。又施注《苏诗》引《古今诗话》每作《古诗话》，故知此亦《古今诗话》中语。 

　　三六四、形似激昂 
　　范元实云：形似之语，盖若诗之赋，"萧萧马鸣，悠悠旆旌"是也。激昂之语，盖若诗之兴，"周余黎民，靡有孑遗"是也。古人形似之语，必实录是事，决不可易。故老杜所题诗，往往亲到其处，益知其工。激昂之语，孟子所谓"不以文害辞，不以辞害意"，初不可以形迹考，然如此乃见一时之意。如《古柏诗》"柯如青桐根如石"，视之信然，虽圣人复生，不可改。此形似之语。"霜皮溜雨四十围，黛色参天二千尺。云来气接巫峡长，月出寒通雪山白"。此激昂之语，不如此则不见古柏之大也。文章固多端，然警策处往往此两体尔。（《鉴衡》一） 

　　案：此则见《潜溪诗眼》。《仕学规范》三十七引作《古今总类诗话》。 

　　三六五、夺胎换骨 
