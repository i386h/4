<!-- { "loadSidebar": true } -->
长沙王益吾（先谦）《题金桧门观剧绝句遗册》云：“先河院本后传奇，次第优人作导师。唐句宋词争赌唱，只如新调付歌姬。”予案宋代院本、杂剧不分，院本则五人，又谓之“五花爨弄”。相传宋徽宗见爨国人来朝，衣装鞍履巾裹，傅粉墨，举动如此，使优人效之以为戏，只般演而不唱。杂剧，考之《武林旧事》所载，宫本杂剧段数，所歌者为《六么》、《瀛府》、《梁州》、《伊州》、《新水》、《薄媚》、《降黄龙》、《胡渭州》、《法曲》、《剑器》、《泛清波》、《菊花新》、《彩云归》之类，皆词也。而其间各曲上所加名称，如《争曲六么》、《扯拦六么》之类，今不可解。又诸云“爨”者，当无曲词。而又有《新水爨》、《醉花阴爨》、《夜半乐爨》、《木兰花爨》等名，疑是爨者般演。而歌者歌词，又有《孤夺旦六么》、《双旦降黄龙》、《孤和法曲》、《老孤嘉庆乐》、《鹘打鬼变二郎》、《泥孤》诸名称。元柯九思云：杂剧有正末、副末、担、狐、靓、鸨、猱、捷讥、引戏、九色之名。正末者，当场能指事者也，俗谓之末泥。副末，执磕瓜以朴靓，即古所谓苍鹘是也。当场之妓曰狙，狙，狈之雌者也，其性好淫，今俗讹为旦。狐，当场装官者是也，今俗讹为孤。靓，傅粉墨献笑供谄者也，粉白黛绿，古称靓妆，故谓之妆靓色，今俗讹为净。妓女之老者曰鸨，鸨似雁而大，无后趾，虎文，喜淫而无厌，诸鸟求之，既就，世呼独豹者是也。凡妓女总称曰猱，猱亦狈属，喜食虎肝脑，虎见而爱之，辄负于背，猱乃取虱遗虎首，虎即死，取而食焉。以喻少年爱色者，亦如遇猱然，不至丧身不止也。捷讥者，古谓之滑稽。杂剧中取其便捷讥谑，故云。引戏即院本之狙。以柯说证之，元剧脚色之名，宋虽未备，实已渐开其先。然宋人未有诸名之前，其所由来者亦渐。王梅伯《今乐考证》引胡应麟云：优伶戏文，自优孟抵掌孙叔敖，实始滥觞。至后唐庄宗自傅粉墨称李天下，而盛其般演。大率与近世同，特所演多是杂剧，非如近日之戏文也。余按《三国志王粲传》注引《魏略》，称邯郸淳博学有才章，又善《苍》、《雅》、虫篆、《许氏》、《字指》。初平时，从三辅客荆州。荆州内附，太祖素闻其名，召与相见，甚敬异之。时五宫中郎将博延英儒，亦宿闻淳名，欲使在文学官属中。会临淄侯植亦求淳，太祖遣淳诣植。植初得淳甚喜，延入坐，不先与谈，时天暑热，植因呼常从取水自澡讫，傅粉，遂科头拍袒，胡舞五椎锻，跳丸击剑，诵俳优小说数千言。讫，谓淳曰：邯郸生，何如耶？是优孟之后传记所载，此为最早。《考证》又引胡应麟云：“段安节《乐府杂录》：范长康、上官唐卿、吕敬迁弄假妇人，即装旦矣。汉宦者傅粉侍中，亦后世装旦之渐。”又引《酿花使者》云：“汉《郊祀志》乐人有饰女伎者。”余按宦者傅粉侍中，不得以为男子女装之证。至乐人饰为女伎，《汉书郊祀志》并无此文。范长康等弄假妇人是矣，然唐时事也。《隋书乐志》称周宣帝即位，广召杂伎，增修百戏、鱼龙曼衍之伎，常陈殿前，累日继夜。好令城市少年有容貌者，妇人服而歌舞，相随引入后庭，与宫人观听。实为装旦之始也。《考证》又引胡应麟云：“《乐府杂录》：开元中黄幡绰、张野孤善弄参军，即后世副净矣。”又云：“传奇以戏为称，其名欲颠倒而无实也，故曲欲熟而命以生，妇宜夜而命以旦，开场始事而命以末，涂污不洁而命以净。四名虽不免曲解，然亦有理。戏剧有净，有副净，皆昼面者也。”余谓其初始于象人。《汉书礼乐志》有常从象人四人，秦倡象人员三人。孟康曰：象人若今戏虾鱼师子者也。韦昭曰：著假面者也。北齐兰陵王长恭著假面，与周师战于金墉。大率初著假面，继由假面而变为画面耳。《武林旧事》所记有《像生爨》，疑为戏虾鱼师子之类。

“宣南洗象迎初伏，万骑千车夹水看。法驾旧仪从卤簿，玉泉新涨试波澜。蒲甘国破封难复，莽氏民存业遂残。留汝南荒遗老在，可堪有齿已先寒。”此闽县郑苏堪（孝胥）《己丑年观洗象》诗也。京师象坊，例以六月于御河洗象。缅甸、越南，本中国属国，每入朝，象队列为贡品。自英吉利灭缅，法兰西灭越南，朝贡遂绝。光绪中叶，卤簿象队仅存，吾曹在都观大驾出，已仅有二象。末年遂绝迹。

苏堪《龙州杂诗》云：“一旅当边锁，中朝意甚轻。痞氓殊未活，强对况难撄。坐见前车覆，甯论卧榻争。官家方省事，付与老诸生。”时方为广西边防督办也，在龙州凡两年余。武进孟莼孙为其幕客，著有《广西边事旁记》。今此书流传于坊间者已罕矣。龙州督师，固是重寄，然事多掣肘，政府又非有收复属国之意，等之冗官。故其在龙州之诗，多牢骚抑郁之辞，自比于窜身南荒。庐江吴彦复（保初）曾有句调之曰：“诗人而为边帅，房复见于今。”盖苏堪尝与人书，有以诗人而为边帅之语。

苏堪自龙州还，终慈禧垂帘之日，遂不复出。于海上筑海藏楼，有终焉之志。前此虽有海藏之名，而未尝有楼也。娶女伶金月梅为妾，后复放去。其在龙州，有（抱膝）绝句云：“抱膝南荒老不才，只应怜敌化疑猜。云鬟缄札今俱绝，海内何人更见哀？”自注云：“余旧有诗云：‘海内相哀能几辈，殷勤缄札赖云鬟。’”又《杂诗》云：“年光如逝水，流落付一叹。卷中有崔徽，缄封不能看。”盖皆为金月梅作也。

“酸儒不值一文钱，来访瘿公涨海边。执袂擎杯无杂语，喜心和泪说彭嫣。”“彭嫣不独怜才耳，谁识彭嫣万劫心？吾友堂堂终付汝，弥天四海一沈吟。”义甯陈伯严吏部三立《过天津戏赠瘿公》诗也。瘿公者，庐江吴彦复之别字也，非顺德罗东（{曰融}），罗较彦复同时而稍后。彦复为吴提督长庆之第二子。先是，海内有三公子之目。三人者，一陈伯严，湖南巡抚陈宝箴之子；一陶鞠存（葆廉），陕甘总督陶模之子；一谭复生（嗣同），湖北巡抚谭继洵之子，皆以其父在官而子能通达时务目之。其后又有四公子之目，则陈陶而外，加丁日昌之子叔雅（惠康），及彦复，则皆能诗者也。而丁巡抚、吴提督皆久物故，是时陶总督、陈巡抚亦殁矣。彦复官刑曹，值光绪亲政，下诏求言。草陈时事疏，言人所不敢言。尚书刚毅览之不悦，抑不得上，遂弃官南归。疏言：变法自强，必人主奋发有为，毋与宫人宦寺狎昵，以博弈演剧为戏乐，斯能进贤远佞，而权不下移。诸言变法者，徒胪举庶政，效法泰西强国，役之于彼而忘其本，无异于徙宅遗妻，主权下移，则贪墨者得因缘为奸，忠愤者或矫枉过正，驯至天下大乱。且曰：权不在君，必移于其臣；权不在臣，必移于其民；权不在民，必将移之外人。有权之国强，移权之国殃，无权之国亡。今此疏载在其《北山楼集》中。彦复当庚子、辛丑间，寓沪之梅福里。其门联有曰：“卜居梅福里，未上杜根书。”盖谓其疏抑不获上也。庚子后，天下事更不可为，遂沈溺于醇酒妇人，益自颓放。彭嫣者，本沪妓，彦复纳之。愈穷困，乃移居天津依袁世凯。后竟病偏废，卧床数岁而殁。

陈伯严《哭薛次申》诗云：“锦衣玉貌过江人，几踬尘埃剩我亲。万憾都移疽发背，九原更恐债缠身。羽毛自惜谁能识？圭角难磐稍未纯。此后溪桥候明月，一披萧卷一酸辛。”自注云：“君弥留时，以萧尺木书画卷子见遗。言后都我也。”又有《还金陵走视次申雨花台殡宫》五言云：“寻常客还时，谍门君踵至。今我万里归，不闻枉车骑。君果安往耶，魂定旋拭泪。本期亲执绋，愆策十日辔。越晨造殡宫，绕郭云麓异。飞扬铙吹声，蓊郁草木气。僧寮横两棺，殉姬列其次。漆光扬蛛丝，扪拂中如醉。争衡夸毗场，余此野哭地。亘古谁无死，嗟君死颠踬。生世所遭历，只供疽发背。肮脏排世人，独结尘外契。宿昔促膝言，沈沈在肝肺。乘兴泛酒肪，月桥每联袂。闲游侣亦失，衰蹇更何冀。掩帷立空，仰瞥冥鸿逝。”次申为四川兴文人，署两江总督薛觐唐（焕）之子。光绪间以道员需次江苏。其殁也，以背疽溃不获治。殁之前一日，其姬人仰药殉，秦淮妓也。

刘敛《中山诗话》云：“鞠，皮为之，实以毛。蹙蹋而戏。（见《霍去病传》注：‘穿城蹋鞠。’）晚庐已不同矣。归氏子弟嘲皮日休曰：‘八片尖皮砌作球，火中潭了水中揉。一包闲气如常在，惹踢招拳卒未休。’今柳三复能之，述曰：‘背装花屈膝，白打大廉斯。进前行两步，跷后立多时。’柳欲见晋公，无由。会公蹴球后园，偶进出，柳挟取之，因怀所业，戴球以见公。出书再拜者三，每拜，球起复于背膂幞头间。公乃笑而奇之，遂延于门下。”予案蹴球之戏甚古。尝见元人画《宋太宗蹴球图》，持竿，其末作曲柄状，正类今欧洲哥而夫球所用竿状，亦于平地为之。余近赋哥而夫球诗曰：“一隅之地叠小邱，学作常山蛇势修。步驾桥屋施层楼，侏儒虽捆不得游。曲柄倒置短竿头，持蹴弹丸通以沟。眼中儿戏行且休，英相老死谁复优。”末语指英吉利前内阁张伯伦也，张伯伦最喜蹴哥而夫球。《汉书》：霍去病穿城蹋鞠。“穿城”未知何云。其类今之哥而夫球穿地为沟耶？《史记》：处后蹴鞠。则非一人戏，亦有比赛也。《唐音癸签》谓唐变古蹴鞠戏为蹴球。其法植两修竹，高数丈，络网于上，为门以度球。球工分左右朋以角胜负。则又有类于今之篮球、足球矣。

