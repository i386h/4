<!-- { "loadSidebar": true } -->
“小章费尽磨碧手，钿阁精镌玉璇钮。漫嫌石量过轻纤，绝艺双双今罕有。东来海客苦搜寻，块两价重如黄金。估人贪大不取小，周人胡卢笑不禁。”此余昔赋韩约素小印诗也。印高大不及半寸许，石质为田黄洞，小璇钮为杨玉璇所镌。今人评田黄过两以上则价昂，且必老坑，新坑不值价也。老坑者，康熙间陈日浴所采，当时佳者已掘尽。郑杰《药炉集》旧载有《寿山石谱》，云：“卞二济《寿山石记》云：寿山在重峦复涧中，距福州府治六十余里，有坑名‘五花’。《志》云：所产石类珉。《志》语未详。尝窃访之旧闻。宋时采取病民，有司上言：请得以巨石塞坑路。由是取之者少，即得之者亦不甚示实于人。迩来三、四年间，射利之人，尽手足之能，凿山博取，而石之精者出焉。间有类玉者、珀者，玻璃、玳瑁、朱砂、玛瑙、犀若、象焉者。其为色不同，五色之中，深浅殊姿。别有缃者，螈者、绮者、缥者、葱者、艾者、黝者、黛者；如蜜、如酱、如鞠尘者，如鹰褐、如蝶粉、如鱼鳞、如鹧鸪斑焉者。旧传艾绿为上，今种种皆珍矣。其峦波浪，毅纹腻理，隆隆允允，千态万状。可彷佛者，或雪中叠嶂，或雨后遥冈；或月淡无声，湘江一色；或风强助势，扬子层涛；或蒲萄初熟，颗颗霜前；或蕉叶方回，幡幡日下；或吴罗扬彩，或蜀锦向文。又或如米芾之淡描，云烟一抹；又或如徐熙之墨笔，丹粉兼施。噫！亦异矣。夫土出之宝，无胜于玉。按王逸曰：赤如鸡冠，黄如蒸栗，白如截肪，黑如纯漆。而兹石之美，何必不然？又《滇志》：点苍之石，白盾青青，具山水草木之状。今施诸屏风几榻，只一色耳。其精茔滑润，不如也。由是观之，元真备其采色，疑若帝遣鬼工，挟南海蚌泪之属，深入暑珂，雕镂点染而复然者，甚矣。造物化工，其不可思议至如此也。或曰：量其大小轻重，而数倍其值。岂价欲比玉耶？予曰：玉所以贵者，坚而不脆，叩之则鸣。使兹石亦坚而有声，何必曰斌玖，何必曰琨珉也。且玉之至美者不赀，兹为价仅数倍；近世士大夫取青田为章，甚且计两而二三其缗，顾孰与兹石尤陆离满目也。或曰：丹砂、云母、空青之属，利用于人，兹用果奚利？予曰：充玩好也。独不日玉卮无当，有万镒时乎？昔者灵壁之石，米元章尚，乃袖而爱之。使其当此，殉之性命，且何如矣。予友陈越山、林道仪、彭木压、石锺林、陡庐兄弟，率购藏之。每为予陈于几案，俨游山阴，千岩竞秀，万壑争流，使人应接不暇。予贫不能购，聊记一则，以常藏石，庶天下知闽之奇如此。杰按：迩日人所争重者，白田为最。（情似羊脂玉，偶有红筋如血缕。即高云客所云皎洁则梁园之雪，温柔则彩燕之肤，入手使人心荡。）次黄田，（通黄如烂柿者佳。更有淡黄一种，间有红筋，亦他石所无。又有连江一种，质硬性燥，多裂纹，历久变黑色，不堪持玩。初出时，人竟为其所愚。）（次水洞，）（一名鱼脑洞，通明如水晶。质腻性滑，即高云客所云白濯濯如冰雪澄，沁人心腑。更有黑色者，为牛角洞，尚易得。又有一种天蓝洞，不多见，即高云客所谓出青之蓝，蔚蔚有光是也。）次艾绿，（色如艾叶初生，青翠可爱，不可多见。大者尤难，谢在杭品为第一。）次党洋洞，（精茔略似水洞者为上。又有黝色者，五色者，奇色者。色虽不一，而质本温润，较胜他石。）次高山洞，（通明媲于水洞。有挂红者，有红白夹半者，有奇色者，惟质实者为下。）次都灵洞，（五色烂斑，温纯深涧，闽人罕能辨者。即高云客所谓郊原春色、桃李葱龙是也。）次芙蓉洞，（质如于阑白玉，嫩而脆。将军洞为上，半山次之，质粗而多砂者为下。更有红黄紫及各奇色者，雕土象其形势，雕琢人物山水，奇妙欲绝。即高云客所谓瓜穰红白者是也。）次月尾紫，（以青紫光腻为上，大者甚难得。猪肝色者不足取。）次奇岗，（岗音艮。质坚而情理可爱，五色烂漫。即高云客所谓霞红云青相杂者是。）石之佳，大概有此数种，俱产水坑，然而已绝响数十年矣。近之所售，皆发之山蹊。姿色合然，体质坚燥，虽有五色花纹，不耐赏鉴。余素有石癖，积三十年，大小得五百枚，皆吾闽先辈所遗留。钮多出之杨玉璇、周尚均二家所制。随嘱友人林雨苍篆章，石既陆离斑驳，无妙不臻，章复规秦摹汉，诸法咸备。一层玩间，真觉心神俱爽，摩挲不忍释手。因集《注韩居印存》一册，附列钮式，注明石品。斯邈不作，篆隶失真，习篆不能研究说文，习隶不能规抚汉室诸碑，下笔全无古法，而图章尤不可问矣。余友林雨苍耽金石，工六书。篆法李丞相，廓落方圆；隶法蔡中郎，方劲古拙，久为世重。所作图章，直绍三桥宗派。镂金划玉，文朴艺工，譬若断璧残圭，古色可挹。雨苍著有《印史》、《印商贞石》前后篇，及为予制《印存》，可与薛穆生《汉灯》、练元素《名章汇玉》二谱，并垂不朽。”予案今人称洞作冻，此误书同音字也。据郑氏所记诸洞名，当作洞。卞氏谓旧传艾绿为上，今种种皆珍。邓氏则谓迩日重者为白田，黄田第二，水洞第三，而艾绿居第四。毛西河《后观石录》，记有艾叶绿二，白花鹰背二，皆杨玉璇制钮。白花鹰背二，又名“灰白花锦”，则名目繁多，不属于产地之分析矣。鸡血石诸书不载其名，其亦白花鹰背之类耶？

“一年不见灵鹣子，风调平生遂渺茫。地下精魂应聚泣，人间疟鬼果猖狂。青蝇吊客言堪痛，苍狗浮云事可伤。高谊自惭输范式，素车谁叩汝南丧？”“沈冤未敢诉天阍，帝遣巫阳召楚魂。画饼声名真自累，盖棺功罪竟谁论！明堂异日思前席，幽室何年照覆盆？料有据床人更恸，白头挥泪视诸孙。”此仁和吴董卿（用威）挽江建霞京卿标诗也。建霞为湖南学政，继之者徐仁铸，皆朝官中之能持清议者。其在湖南，主张维新。值湘抚陈宝箴力行新政，为湘士之旧派者所不悦。及戊戌事变，同时被黜。未久徐、江遂先后逝世。建霞死，其母尚在，故末语云云。董卿与建霞交谊至深，方建霞初入词林，回苏籍，过沪，流连数旬日。其赠送知交联扇，悉为董卿所代笔，董卿固善书。今市间有鬻建霞墨迹者，多董卿行书，识者亦莫之辨也。

长沙袁叔舆（绪钦）《酬伯严兼柬实甫》诗云：“裙屐当年画戟门，闲园花树绿成村。听鹧水榭铜拖，试马春城玉勒喧。慧眼人天金屋艳，诗心仙佛锦囊魂。黄衫年少函楼客，各有东风断梦存。”注云：“伯严初居长沙闲园，予与实甫居培芝书屋。宅中有楼曰憩云楼，亦曰函楼。时伯严年二十一，予年二十，实甫年十六。”此诗载在陈伯（锐）《门存诗录》。三人者，皆少年已有盛名。伯严居闲园时，其父右铭中丞，尚系以知府需次湖南也。函楼则实甫父笏山方伯宅。伯又有《庖碧斋杂记》，尝忆中有一则云：汪穰卿似龙国太，文芸阁似屠户，陈伯严似尼姑，江建霞似理发师，袁叔舆似成衣匠。少年意气，同人互有品题。细思之，身分都略相似，亦谵而虐矣。又一则云：人言易实甫诗如五十岁神童，樊云门诗如六十岁美女。盖自少至老，搔首弄姿，矜其敏秀，为诸名士所不能及。前者拟其举止形状，后者拟其才调，此二则可入《世说》“排调类”。

《门存诗录》载有文道希诗六首，为叶誉甫印其遣集所未收，亟录于此。《阅门存倡和诗戏题二律》云：“高谈咫尺近元门，何事来寻学究村？俗士晴窗窥日少，老夫午枕听涛喧。江山浩浩方招隐，风雨萧萧也断魂。谁到金华重问讯，牧羊仙客至今存。”“诸君才力近苏门，诗派犹应薄后村。广莫风来多震荡，洞庭乐奏异啾喧。试赓太白《飞龙引》，重起庄生化蝶魂。一卷了然参世变，游虽逝钓丝存。”又《诸君和章不至复奉一首促之》云：“儿戏从来笑棘门，徵兵直拟到团村。回风转海澜初起，明月悬天夜不喧。锺卓千寻销王气，清溪一曲吊芳魂。江山如此诗情冷，可奈高斋旧句存。”又《自题元史详节复用前韵》云：“曾见兵威过铁门，角端遗事记南村。时来瀚海风云变，运去和林鸟雀喧。乞瓦城追战绩，班朱河水壮英魂。四千年内论人杰，俯仰犹钦霸烈存。”又《郊行书所见》云：“客行修竹不知门，鸟没平芜尽处村。被陇麦苗晴后雨，出林钟梵寂中喧。人耕下方畲草，市近清明欲礼魂。市处久思农业乐，瓦盆敲破古风存。”又《偶书》云：“谪居不望濯龙门，幻梦初回恶犬村。四海久嗟秦客赘，一廛甯避楚人喧。家无儋石堪容傲，地有兰荃足醉魂。满鬓霜华休便老，伯阳且喜舌犹存。”

俞恪土《甲午除夕登台北城楼诗》云：“瘴外日光芒角动，残年出户昼常阴。寥天有此登高兴，暮雨飘残隔岁心。役役谈兵清议在，冥冥入世几人深。迷离爆竹千家晚，铡孔光阴耐苦吟。”此其光绪甲午从巡抚唐景崧在台湾时所作也。甲午之役，和议成，台湾割让与日本。是时唐巡抚不奉朝命，遂告独立。唐自为伯里玺天德，恪士为其内阁阁员。逾年不支，皆内渡。恪士又有《登厦门南普陀和易实甫韵》云：“登临初见海嵯峨，回望神州感逝波。坐久自疑趋大壑，再来应恐泣磐陀。愁边草树天风急，泪眼乾坤落照多。今日五洲成大梦，独留残梦在岩阿。”此诗则乙未自台内渡时所作也。易实甫时亦从唐在台湾。其在台湾诗，谓之《魂南集》。恪士、实甫皆善为滑稽诗，实甫《戏谑张文襄之洞》诗有云：“三十三天天上天，玉皂头戴平天冠。平天冠上竖旗杆，中堂坐在旗杆巅。”传者无不发噱。伯《褒碧斋杂记》，载有恪士滑稽诗一则云：“岁辛丑，余需次江甯，僦居乌衣巷。一日饮集同人，待俞恪士不至。旋以诗来辞云：‘寒风吹脚冷如冰，多恐回家要上蹬。寄语乌衣贤令尹，腌鱼腊肉不须蒸。”“轿夫二对亲兵四，食量如牛最可嫌。轿饭若教收八折，龙洋八角太伤廉。’轿饭，京师谓之车饭钱。虽每名只搞一角。然南京宴会，如座客有道台五七人，亲兵之外，尚有顶马伞夫，开销动辄百余名。跟丁则每名倍之，或竟有需索者。廉员请客，固不易也。”恪士所作滑稽诗尚多，惜予不能记忆。



