<!-- { "loadSidebar": true } -->
章价人《铜宫感旧图》，题者多矣。光绪末，其子鳗仙主事华携至京师，复续徵题咏。郑苏堪诗云：“曾公靖港败，章侯救以免。功名震一世，云泥隔岁晚。归舟近长沙，父老话兵燹。山邱易零落，铜官长在眼。作图名感旧，自记极微婉。文襄耄年序，奋笔亦殊健。未如王翁歌，放浪情无隐。曾章今往矣，意气固同尽。时髦论纷腾，何事挟余愠？道高迹可卑，子贤身不泯。报恩贱者事，岂以律贵显？彼哉李子言，徒示丈夫贱。”按左文襄序云：“咸丰四年三月，金陵贼分党复犯长沙。先踞长沙城北七十里之靖江，凭水结寨。步贼循岸而南，潜袭上游湘潭县城。县城繁富，廛市鳞比，贾舶环集，贼速至据之。文正闻贼趋湘潭，令署长沙协副将忠武塔齐布公等率陆军，杨千总岳斌、彭秀才玉麟等率水军往援。侦贼悉锐攻湘潭，靖江守寨之贼非多，遂亲率存营水陆各营击之。战事失利，公麾从者他往，投湘白溺。随行标兵三人急持公，叱其去，不释手。章君瞰公在舟，时书遗属寄其家，已知公决以身殉也。匿舟后，跃出援公起。公曾戒章君勿随行，至是诘其何自来，答以适闻湘潭大捷，故轻舸走报耳。公徐诘捷状，君权词以告。公意稍释，回舟南湖港。其夜得军报，水陆均大捷，歼悍贼甚多，毁余之败船断桨，蔽流而下。湘人始信贼不足畏而气一振。其晨余缒城出，省公舟中，则气息仅属，所著单襦，沾染泥沙，痕迹犹在。责公事尚可为，速死非义。公瞠目下语，但索纸书所存械、火药、丸弹、军械之数，属予代为点检而已。时太公在家，寓书长沙饬公，有云：‘儿此出以杀贼报国为志，非直为桑梓也。兵事时有利钝，出湖南境而战死，是皆死所；若死于湖南，吾不尔哭也。’闻者肃然起敬，而亦见公平素自处之诚。后此沿江而下，破贼所据坚城巨垒，克复金陵。大捷不喜，偶挫不忧，皆此志也。夫神明内也，形躯外也。公不死于铜官，幸也；即死于铜官，而谓荡平东南，诛攘巢馘，遂无望于继起者乎？殆不然矣。事有成败，命有修短，气运所由废兴也，岂由人力哉！惟能尊神明而外形躯，则能一生死而齐得丧。求夫理之至是，行其心之所安，如是焉已矣。且即事理言之，人无不以生为乐死为哀者，然当夫百感交集，佛郁忧烦之余，亦有以生忧为苦，速死为乐者。观公于克复金陵后，每遇人事乖忤，郁抑无聊，不禁感慨系之，辄谓生不如死。闻者颇怪其不情。余比由陆、甘、新疆移节两江，亦觉案牍之劳形，酬接之纷扰，人心之不同，时局之变易，辄有愿得一当以毕余生之说。匪惟喻诸同志，且预以白诸朝廷，盖凛乎晚节末路之难，谣咏之足损吾素节。实则神明重于形躯，诚不以外而移其内，理固如是也。而论者不察，辄以公于章君及三兵，皆不录其功，疑公之矫。不知公之一生死、齐得丧，盖有明乎其先者，而事功非所计也。论者乃以章君手援之功为最大，不言禄而禄弗及，亦奚当焉？余与公交有年，晚以议论时事，两不相合。及莅两辽，距公之亡十有余年。于公所为，多所更定。天下之相谅与否，非所敢知，而求夫理之是，即夫心之安，则可告之己，亦可告之公也。”王闿运《铜官行寄章寿龄题感旧图》云：“桂平盗起东南卷，唯有长沙能累卵。三年坐井仰视天，城堞微风动矛横。凶徒无赖往复来，潘张迁去骆受灾。（道光三十年骆秉章抚湘。咸丰二年五月内召，张亮基接任。十二月张升督两湖，潘铎署。三年三月潘免，赂再抚湘。）闭门待死谧忠节，未死从容居宪台。曾家岭枷偏在颈，（湘乡人俗语云：枷在岭上，偏要背在颈上。言自困也。）三家村儒怒生瘿。劝捐截饷百计生，欲倚江吴效驰骋。（吴文节公文熔督两湖，寇陷黄州，吴公阵殁，在咸丰四年正月。江忠烈公忠源以安徽巡抚守庐州，城陷死之，在咸丰二年十二月。是月曾文正公国藩方治兵街州。）庐黄军败如覆铛，盗舟一夜满洞庭。抚标大将缒楼走，徐公绕室趾不停。（徐有壬）省兵无人无守御，却付曾家一瓦注。空船坐守木关防，直置当锋寻死处。军谋兵机不暇讲，盗屯湘潭下靖港。两头张手探釜鱼，十日淘河得枯蚌。刘郭苍黄各顾家，左生狂笑骂猪耶。（刘霞轩蓉、郭嵩焘昆焘兄弟。左生乃文襄也。是时尚系举人，居骆抚幕。）彭陈李生岂愿死，（彭玉麟李续宜续宾兄弟，及陈士杰。）四围密密张罗置。此时诟笛求上计，陈谋李断相符契。彭公建策攻下游，（此彭公乃彭嘉玉）。坚禽王在肯綮。弱冠齐年我与君，君如李广欲无言。日中定计夜中变，我归君出难相闻。平明丁叟踏门入，报败方知一军泣。（陈士杰、李续宜议救湘潭，彭嘉玉欲攻靖港，王闿运以救湘潭，败可退衡桂，故赞成陈李之议。议已定，其夜三鼓，靖港士民来乞师，曾公乃分四营自帅往。交绥即退，植帅旗，令敢退过旗者斩。军士皆从旗旁过，遂溃。）督师只拟从湘累，主簿匆匆救杜袭。十营并发事全虚，从此舍舟山上居。七门昼闭春欲尽，独教陈李删遗疏。板桥漂破帅旗折，铜官渚畔烽明灭。岂料湘潭大捷来，千里盗屯汤沃雪。（〔校〕此二句原阙，据原诗补。）一胜申威百胜从，塔龙如虎彭杨龙。（塔齐布援湘潭，彭玉麟、杨载福水师五营继之。见左文襄年谱。而文襄《图序》谓杨岳斌，龙未详何人。）时人攀附三十载，争道当年赞画功。骆相成功徐陶死，（靖港之败，湖南藩司徐有壬、臬司陶恩培，详请夺其军治罪。而韶有温慰词，且云：汝此时心摇摇如县旌，平日自伞者安在？文令奏调司道大员随军支应。徐陶来见曾，皆自顿首称死罪。）曾弟重歌脊令起。惟余湘岸柳千条，犹恨前时呜咽水。信陵客散十年多，旧逻频迎节镇过。时平始觉军功贱，官冗闲从资格磨。凭君莫话艰难事，诡得伲失皆天意。渔浦萧萧废垒秋，游人且觅从军记。”案此图题咏自以左序王诗为能详言当时之事实，故郑诗特表而出之。曾文正功业之成，出于天幸。当日论其才识者，谓出江忠源下，使江在，无曾也。

