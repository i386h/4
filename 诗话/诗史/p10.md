<!-- { "loadSidebar": true } -->
　　---------------- 
　　①"理"原作"重"，据《全唐诗》二十六改。 

　　一二三、刘梦得诗 
　　刘梦得《虎丘山见元微之二年过题名怆然有感》云："浐水送君君不还，见君题字虎丘山。因知早贵兼才子，不得多时在世间。"又有《所嗟》二首云："庾令楼中初见时，武昌春色似腰支。相逢相识空如梦，为雨为云今不知。""鄂渚濛濛烟雨微，女郎魂逐暮云归。只应长在汉阳渡，化作鸳鸯一只飞。"（《总龟》前四十三） 

　　一二四、吊石介诗 
　　石守道为国子监直讲，天下呼为徂徕先生，作《庆历圣德颂》，大为时所忌。会徐贼孔直温叛，搜其家，有介书，坐贬而卒，时疑其诈死，欲剖棺验之。近臣言介实死，得免。永叔一诗哭之曰："埋犹不信死，终免断其棺。"杨章安①云："谁道盖棺人事定，是非犹及土中身。"（《总龟》前四十三） 

　　---------------- 
　　①原注："章安"，或为"章亦"。 

　　一二五、刘梦得伤友人亡姬诗 
　　刘梦得伤友人亡姬诗曰："见学琵琶见艺成，今来追想倍伤情。捻弦花下呈新曲，放拨灯前谢改名。大抵好花终易落，从来尤物不长生。兰台夜直衣衾冷，雷雨无因入禁城。"（《总龟》前四十三） 

　　案：以上数则，《总龟》均未注出处，以其前为《诗史》，疑亦《诗史》之语。
