<!-- { "loadSidebar": true } -->
　　〔徐〕①铉尝奉御札赋《茱萸诗》。御札云："新酒初熟，偶与郑王诸公开尝于清晏堂庑之间，既览秋物，复瞩霜笺，因赋《茱萸》一题，以遣此时之兴。卿鸿才敏思，不可独醒，宜应急徵，同赋首旨。"铉因进诗云："万物庆西成，茱萸独擅名。芳排红结小，香透夹衣轻。宿露沾犹重，朝阳照更明。长和菊花酒，高晏奉西清。"又《和御制诗》末云："今朝圣藻偏流咏，黄菊无由更敢邻。"（《郑五代诗话》三） 

　　---------------- 
　　①当有"徐"字。 

　　九七、江淹李白诗相似 
　　江淹云："蝴蝶飞南园"，李白云："春园绿花蝴蝶飞"，语意相似。（《总龟》前五） 

　　案：《总龟》前五有此则，本注出处，但其前为《诗史》，疑亦《诗史》中语。 

　　九八、王驾诗 
　　王驾大顺中擢第，为礼部员外郎，弃官，号守素先生，与司空图、郑谷为诗友。所为诗少传者。《晴景》一篇最佳云："雨前不见花间叶，雨后全无叶底花。蜂蝶飞来过墙去，应疑春色在邻家。"（《总龟》前十） 

　　九九、柳彦涂诗 
　　柳彦涂《塞上》云："鸣骹直上几千尺，天静无风声更干。碧眼胡儿三百骑，尽提金勒向云看。"都下好事者画为图。（《总龟》前十） 

　　案：以上数则，《总龟》均未注出处，以其前为《诗史》，知亦《诗史》中语。 

　　一○○、杜咏张镐诗 
　　张镐少有大志，游京师未始知名，嗜酒鼓名，①人有邀之，策杖而往，大醉即归，言不及世务，杨国忠荐为右拾遗。不二年，由谏议大夫擢中书侍郎平章事。杜少陵云："张公一生江海客，身长九尺须眉苍。召起遄遇风云会，扶颠始知筹策良。"正谓镐。（《总龟》前十七） 

　　---------------- 
　　①案：此句疑有误。 

　　一○一、王元之谪黄州诗 
　　王元之出守黄州，时苏易简榜下放孙何等三百五十八人，奏曰："禹偁禁林宿德，累为迁客，飘泊可念，臣欲令榜下诸生，罢集缀马送于郊。"奏可，送过四短亭，诸生列拜于官桥。元之口占一绝，付状元，为我深谢苏公。其诗云："缀行相送我何荣，老鹤乘轩槐谷莺。三入承明不知举，看人门下放诸生。"时诸亲友观望不敢私近，惟窦元宾执手于阁门，曰："天乎天乎，得非命欤？"公以诗谢，其略曰："惟有南宫窦员外，为余垂泪阁门前。"（《总龟》前十七） 

　　一○二、文潞公同甲会诗 
　　文潞公居伊、洛日，年七十八，同时中散大夫程、朝议大夫司马旦、司封郎中致仕席汝言皆年七十八，尝为同甲之会，各赋诗。潞公诗曰："四人三百十二岁，况是同生甲午年。占得梁园为赋客，合成商岭采芝仙。清谈亹亹风生席，素发飘飘雪满肩。此会从来诚未有，洛中应作画图传。"（《总龟》前十七） 

　　一○三、荆公罢相诗 
　　荆公罢相，知金陵，有诗曰："投老归来一幅巾，君恩犹许备藩臣。芙蓉堂下疏秋水，聊与龟鱼作主人。"再罢相，以会灵观使居钟山。又作诗曰："乞得胶胶扰扰身，江湖波浪替埃尘。只同凫雁为闲侣，不与龟鱼作主人。"（《总龟》前十七） 

　　一○四、荆公拜相诗 
　　荆公初拜相，以未谢坐阁门不见客，一二门生侍坐，但见颦蹙不言，徐题诗于窗曰："霜筠雪竹钟山寺，投老归欤寄此生。"放笔而起，人莫测其意。（《总龟》前十七） 

　　一○五、眼赤腰黄 
　　国朝内相服金带，朱衣一名前引，两府则金球文带佩鱼，朱衣二人，谓之重金，望两制人者则曰："眼前何日赤，腰下几时黄？"望两府久者则曰："眼赤何时两，腰黄甚日重？"（《总龟》前十七） 

　　一○六、王平甫诗 
　　熙宁中，高丽使人至京师，求王子甫诗，有旨令京尹元厚之抄录以赐。厚之自诣平甫求新著。平甫以诗戏之曰："谁使诗仙来凤沼，欲传贾客过鸡林。"（《总龟》前十七） 

　　一○七、王逵咏酒旗诗 
　　福唐有老妪当垆，有举子谓妪曰："吾能与尔致数十千。"乃令妪作酒帘，题曰："下临广陌三条阔，斜倚危楼百尺高。"太守王祠部逵见之大喜，呼妪与钱五千，酒一斛，盖诗乃王公《咏酒旗诗》，平生最得意者。（《总龟》前十七） 

　　一○八、王禹玉斋宫诗 
　　大社二祭多差近臣，王禹玉在两禁二十年。熙宁间，有翰林学士复被差，题诗于斋宫曰："邻鸡未动晓骖催，又向灵坛饮福杯。自笑治聋知不足，明年强健更重来。"（《总龟》前十七） 

　　一○九、诗用方音 
　　关右人或作京师语音，俗谓之獠语，士大夫亦然。有太常博士杨献民，河东人，时韩州修城差望青砍木，作诗寄僚友曰："县官伐木入烟萝，匠石须材尽日磨。"盖以乡音呼忙为磨也，士人而狥俗不典，可笑。（《总龟》前十七） 

　　案：以上诸则，《总龟》未注出处，以其前为《诗史》，当亦《诗史》中语。 

　　一一○、沈询诗谶 
　　沈询夜宴僚友，欲著辞令，曰："莫打南来雁，从他向北飞。打时双打取，莫遣两分离。"是夕为奴归秦所杀，夫妻并死。（《总龟》前三十一） 

　　案：《总龟》引此，未注出处，以其前为《诗史》，疑亦《诗史》中语。 

　　一一一、蒋氏诗 
　　唐湖州参军陆蒙①妻蒋氏，善属文，然嗜酒，姊妹劝②节酒强食。③蒋应声曰："平生偏好饮，劳尔劝吾餐。但得尊中满，时光度不难。"僧知业有诗名，与蒙善，一日访蒙谈玄，蒋使婢奉酒。知业云："受戒不饮。"蒋隔帘谓曰："上人诗云：'接岸桥通何处路，倚楼人是阿谁家？'观此风韵得不饮乎！"知业惭而退。（《总龟》前三十五） 

　　---------------- 
　　①《全唐诗》二十九"蒙"作"濛"。 
　　②"劝"原作"双"，疑误，据《全唐诗》改。 
　　③《全唐诗》"节酒强食"作"节酒加餐"。 

　　一一二、高唐馆诗 
　　濠州西有高唐馆，俯近淮水，御史阎钦授①宿此馆，题诗曰："借问襄王安在哉？山川此地胜阳台。今朝寓宿高唐馆，神女何曾入梦来！"有李和风者至此，又作诗曰："高唐不是这高唐，淮上江南各异方。若向此中求荐枕，参差笑杀楚襄王。"（《总龟》前三十五） 

　　案：此事亦见《漫叟诗话》。 

　　---------------- 
　　①《漫叟诗话》"授"作"爱"；《宋纪》三十一作"受"。 

　　一一三、夏英公藏擪诗 
　　丁晋公为玉清昭应宫使，夏英公为判官，一日赐宴斋宫，优人有杂手藏擪者，晋公顾英公曰："古人无咏藏擪诗，请赋一章。"英公为一绝云："舞拂挑珠复吐丸，遮藏巧使百千般。主公端坐无由见，却被傍人冷眼看。"（《总龟》前三十五） 

　　案：以上三则《总龟》均未注出处，以其前为《诗史》，疑亦《诗史》中语。 

　　一一四、范希文咏蚊诗 
　　范希文以大理寺丞监西溪盐场，西溪素多蚊蚋，希文作诗曰："饱去樱桃重，饥来柳絮轻。但知求旦暮，①休更②问前程。"（《总龟》前三十八） 

　　案：此事亦见《冷斋夜话》卷五。 

　　---------------- 
　　①《冷斋夜话》"求旦暮"作"离此去"。 
　　②《冷斋夜话》"休更"作"不要"。 

　　一一五、冯瀛王放鱼池诗 
　　冯瀛王性仁厚，家有一池，每得鱼放池中，其子监丞每窃钓之。瀛王闻之不悦，于是高其墙垣，钥其门户，作一诗书其门曰："高却垣墙钥却门，监丞从此罢垂纶。池中鱼鳖应相贺，从此方知有主人。"（《总龟》前三十八） 

　　一一六、嘲吴善长诗 
　　吴善长郎中仪状魁伟，颇类富丞相，文学之誉则无焉。有轻薄子赠之诗曰："文章却似呼延赞，风貌还同富相公。"国初有武臣呼延赞，好吟恶诗，故云。（《总龟》前三十八） 

　　一一七、文莹嘲愿成诗 
　　熙宁中，章子厚察访湖北，因以兵收辰溪之南江诸蛮。时有吴僧愿成亦在军中，自称察访大师，每出则乘大马，以挝剑拥从呵殿而行，随兵官李资入洞，资为蛮人所杀，成亦被缚。既而放归，犹扬扬自得。诗僧文莹嘲之曰："童头浮屠浙东客，传呼避道长以陌。宝挝青盖宫仪雄，新赐袈装椹犹黑。察车后乘从驱挈，庸夫无谋动蛮穴。暗滩夜被猿猱擒，缚入新溪哭残月。烊牁畏佛不敢烹，脱身腥窟存余生。放师回目不自愧，反以意气湘南行。我闻辛有适伊川，变戎预识麟经编。暌车载鬼吁可恠，宜入熙宁志怪篇。"（《总龟》前三十八） 

　　一一八、著也马留 
　　京师优人以杂细物数十种，布于地，使人暗记物色，然后遣沐猴认之，每沐猴得之，优人即曰："道著也马留届。'盖优人呼沐猴之名。熙宁庚戌春，市井之人见举子往往亦以马届目之。其年，状元叶祖洽赴宴于池上，有下第进士寄诗曰："着甚来由去赏春，也应有意惜芳辰。马蹄莫踏乱花碎，留与愁人作醉茵。"细而绎之，乃是"着也马留"四字，盖四句各取上一字。（《总龟》前三十八） 

　　一一九、郑君平诗 
　　郑君平性滑稽，及第后，有人以诗来钁钱。君平以诗答曰："五贯九百五十俸，省钱请未足甚用。还债还负亦无余，买酒买肉何曾梦。妻儿终日只愁饥，婢仆过冬由受冻。更有不识事闲人，献诗献启觅甚瓮。"（《总龟》前三十八） 

　　案：此数则，《总龟》均未注出处，以其前为《诗史》，疑亦《诗史》中语。 

　　一二○、裴度饯柳公绰诗 
　　武元衡罢相，出镇西蜀，柳公绰与裴度俱为判官，公绰先度入为吏部郎中，度有诗饯别云："两人同日事征西，今日公先捧紫泥。"（《总龟》前四十一） 

　　案：此则《总龟》未注出处，以其前为《诗史》，疑亦《诗史》中语。 

　　一二一、韩文公慰萧存诗 
　　韩文公少年受萧存吏部知赏，及自袁州回，入国子祭酒，道经江州，因游庐山，过吏部山居，知诸子凋零，惟二女在焉。作诗曰："中郎有女能传业，伯道无儿可保家。今日庐山过旧隐，空将哀泪对烟霞。"（《总龟》前四十三） 

　　一二二、卢延逊哭李郢诗 
　　卢延逊哭李郢端公诗曰："军门半掩槐花宅，每过犹闻哭临声。北固暴亡兼在路，东都权葬未归茔。渐穷老仆慵看马，着惨佳人暗理①筝。诗侣酒徒消散尽，一场春梦越王城。"（《总龟》前四十三） 

