<!-- { "loadSidebar": true } -->
    京师歌伶名翠琴者，隶春台部。艳绝一时，倏染时疫殁，士夫惜之。嘉兴陆眉生挽以联云，生占百花先。（伶於花朝前一日生）万卉千芳齐俯首，春归三月暮，（伶卒於三月杪）人间天上两销魂。
    ○女工雕板
    广东顺德县剞劂手民，多系十余岁稚女捉刀。余之初集，友人寄刊，以其价廉而工速也。惟讹误之字，殊不少耳。
