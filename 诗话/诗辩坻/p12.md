<!-- { "loadSidebar": true } -->
　　《西厢传奇》凡四种，王、关称最，而词多出董解元记。董词稍质于王，风趣不及，沉刻过之。李日华、陆天池俱稚儿号嗄耳。然董词今失其腔，虽老乐工不办入弦索。至於绮思隽语，穷工极幽，而仍不失本色，即元、明大家，办此亦少。相传董金人，或云元人。王曲"南海水月观音现"，本董句，而有田水月改王本"现"字作"院"字，即此可证其非。田水月本改《北西厢记》最讠孛谬，举一端耳。合田水月成"渭"字，当是市佣伪托徐天池。然天池于词家亦本非正派，《四声猿》正复笔粗墨燥，皮相谓之元耳。
　　《草堂诗馀》有胡浩然者，最粗俗可厌。亦有一二致语，如《传言玉女》元宵词云："娇羞向人，手玉梅低说，相逢长是，上元时节。"
　　范希文词"天淡银河垂地"，此语最佳。或作"天汉"，风味顿减。且银河即汉，又不应叠用，当是"淡"字无疑。
　　词家刻意、俊语、浓色，此三者皆作者神明。然须有浅淡处平处，忽著一二乃佳耳。如美成秋思，平叙景物已足，乃出"醉头扶起寒怯"，便动人工妙。
　　男子多作闺人语。孙夫人，妇人耳，《烛影摇红》词乃更作男相思词，亦一创也。其词亦甚精刻凄惋，虽慧男子所不及。
　　《北西厢》古本，陈实点定者为佳，别本多所改窜，寝离其故。如《董西厢》："我甚恰才见水月观音现"，语颇妙，而实甫仍之。俗本改"现"作"院"，与上"家"字耦，必欲为村塾联对耶？又如易"东阁玳筵开"为"带烟"者，亦复类此。又如易"马儿行"为"逆逆行"，穿凿可笑。此类正多。至于平去入三声，虽有阴阳，而作者笔墨所至，亦不尽拘，亦欲歌者神明其际，乃悉用纤微绳之，因以窜易古本，诞哉！
　　李易安春情："清露晨流，新桐初引。"用《世说》全句，浑妙。尝论词贵开宕，不欲沾滞，忽悲忽喜，乍远乍近，斯为妙耳。如游乐词，微须著愁思，方不痴肥。李春情词本闺怨，结云："多少游春意"，"更看今日晴未"，忽尔拓开，不但不为题束，并不为本意所苦，直如行舒卷自如，人不觉耳。
　　前半泛写，后半专叙，盛宋词人多此法。如子瞻《贺新凉》后段只说榴花，《卜算子》后段只说鸣雁，周清真寒食词后段只说邂逅，乃更觉意长。
　　柳屯田情语多俚浅。如"祝告天发愿，从今永无抛弃"，开元曲一派，词流之下乘者也。
　　成都杨慎作长短句，有沐兰浴芳、吐含雪之妙，其流丽映，足雄一代，较于《花间》、《草堂》，可谓俱撮其长矣。杨初以博洽名，当时有子之目。
　　而长篇钜什，顾以芜累纤靡而失之，迹其猎弹射，亦多所挂漏，未足称功，瑕不胜摘。独于填词，染笔称俊，岂其技之独工，抑词有别肠耶？
　　"撞"字读平声。杨慎《望江南》词："霜景霁，何处远钟撞？"王实甫《西厢记》："梵王宫，夜撞钟。"撞亦平声。乃所谓田水月本改作"夜声钟"，不徒不识撞可读平，乃"声钟"竟是何等语？田水月改《西厢》，讠孛处多如此类云。
　　《诗薮》云："宋以词自名，宋所以弗振也；元以曲自喜，元所以弗永也。"予以为非也。夫格由代降，体骛日新，宋、元词曲，亦各一代之盛制。必谓律体以下，举属波流，则汉宣论赋，已比郑、卫；李白举律，亦自俳优。是则言必四而篇必《三百》，乃为可耳。且嗣宗斥三楚秀士，亦云荒淫，是《楚辞》且应废，况下此耶！
　　曲至临川，临川曲至《牡丹亭》，惊奇环壮，幽艳淡沲，古法新制，机杼递见，谓之集成，谓之诣极。音节失谱，百之一二，而风调流逸，读之甘口，稍加转换，便已爽然。雪中芭蕉，政自不容割缀耳。"不妨扌幻折天下人嗓子"，直为抑臧作过矫语。今唱临川诸剧，岂皆嗓折耶！而世之短汤者，遂谓其了不解音。
　　又有劣手，铺词全乖谱法，借汤自解，拟托后尘。宾里之形，政资一噱。又如使事造语，不求尽解，托寄谐诨，故作迂痴，皆神化所至，匪夷之思。乃有苦驳开棺，谓是明制律例，入宋不合者。此类颇多，抑又从人谈梦，不足道矣。
　　《北西厢记》："请字儿不曾出声，去字儿连忙答应。"形容君瑞急色，政以不入理见佳。或谓请未出声，如何答去，改作"请字儿方才出声"，索然无味。
　　识乖名通，屈杀古人几许。此读《汉》之诗，而谓周果无遗民也。晓此，凡百俱不瞀，岂文章一端耶！
　　杨用修妇，亦工乐府，今刻有《杨夫人词馀》五卷。《一枝花》"天宫赐福辰"一套，整丽有法，韵调俱叶，大有元人风格之妙。又《点绛唇》"娇马吟鞭"一套，落落疏纵。"锦缆龙舟"一套，本元乔孟符《扬州梦》而略加改笔，气颇豪宕。此三套，似非妇人所办，恐是用修笔，误夫人耳。馀作有佳处，而用韵杂，调多舛。如《黄莺儿》第四五句云"玉砌雕栏，翠袖花钿"，乖隔便远。九叠《悲秋辩》，乃不成句。"费长房缩不尽相思地，女娲氏补不完离恨天"，语隽，而《艺苑卮言》称之。然不著谁作古句，夫人掩之耶？刻本附单词小令颇多，间杂淫亵，倡条冶叶之气，大家非宜，的是滇戍白绫衤戒醉墨耳，不足自污闺洙泗，余故辩之。用修寿内词云："女洙泗，闺邹鲁。"
　　北腔无入声，《中原音韵》所以孤行于元世也。自南曲有入声而四声始完，遂有纯用入声叶韵脚者，如《浣纱记》"高会玳筵列"之类，予《南曲正韵》载之已详。《幽闺记》"山径路幽僻"一套，韵脚仍以入声分作平上去。盖此记施君美作，施元末人，虽作南曲而尚沿北谱。后之作者，此蔽亦多，审音之士，斯当正者也。
　　词有《瑞鹧鸪》，七言八句，平声韵，与七言律诗无异。胡明瑞云："词人以所长入诗，其七言律，非平韵《玉楼春》，即衬字《鹧鸪天》。"然《玉楼春》无平韵者，《鹧鸪天》无衬字者，是不知有《瑞鹧鸪》，而强以臆说附会耳。
　　《二郎神慢》，引子也。勿作过曲唱，如"幽闺拜新月，西楼心惊颤"是也。
　　《二犯江儿水》是南曲，勿作北唱。《点绛唇》第四字不叶韵者，政与诗馀调同。
　　此亦是南引子，勿作北唱，如《琵琶》"月淡星稀"是也。
　　《艺苑卮言》云："填词小技，尤为谨严。"夫词宜可自放，而元美乃云"谨严"，知诗故难作，作词亦未易也。柴虎臣云："指取温柔，词归酝藉。昵而闺帷，勿浸而巷曲；浸而巷曲，勿堕而村鄙。"又云："语境则咸阳古道，汴水长流；语事则赤壁周郎，江州司马；语景则岸草平沙，晓风残月；语情则红雨飞愁，黄花比瘦。"可谓雅畅。
　　《琵琶念奴娇序》"长空万里"一套，风藻流丽，词亦清壮。何元郎谓无蒜酪呵之，不知曲中须带蒜酪气者，政可言北曲耳，以其肇自金、元故耳。若南曲源本诗馀而来，政无须此。可观南北之别，比于乐府《清商》、《子夜》与《鼓角》、《横吹》，亦各领一派耳。
　　偶于客坐闻论汉蔡邕不孝不义不忠者，诘其故，则据《琵琶记》及《三国演义》诸书耳。予时微引蔚宗书，欲为邕解，而客刺刺不得休，遂不复辩。因念伯喈忠孝之士，载在旧史，本末昭然，奚足深辩。第悲逢掖之士，而目不亲书，漫述传奇，据为掌故，乃彦既诞，曾无恧颜。昔沈长卿尝嗤客谈韩信与项羽搏战，事甚轰赫，以为读《史记》不熟。盖十四埋伏等事非正史，客谈乃本於《千金记》耳。语载《弋说》中，与客詈伯喈政相类。至于有才之士，往往苛于尚论，锻炼古人，多获阴谴。如稗官所载杨铁崖改诗得子，及书生题汉高祖庙被殛事。予之书此，一为不学妄语之箴，一为多才逸口之戒，既以自省，亦欲传之家子弟也。
　　陈仲醇《品外录》载唐郑府君夫人崔氏合墓志铭，秦贯之所撰也。陈因据此辨《会真》之诬，洗双文之辱，用意可谓长者。後余见此扌，楷书微兼隶体，笔意遒古，而辞亦质雅，第志称府君讳遇不讳恒。而眉山黄恪复以《会真》年月参之此碑，所谓夫人崔氏者，其生年尚长双文四岁。盖荥阳、博陵，世通婚媾，志中崔、郑，不必便为莺、恒。仲醇第欲为雪崔之地，而弗深考耳。
　　清河、博陵本不偕老，实甫谱至《惊梦》而止，不失《会真》本来始末，且见情场幻境，微寓指示。汉卿续之，不但文笔不称，亦大失作者指趋所托矣。

　　●自叙
