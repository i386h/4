<!-- { "loadSidebar": true } -->
　　康乐"石华"、"海月"，人知合掌。尤可异者，《从斤竹涧越岭溪行》诗，"隈奥"、"陉岘"、"厉急"、"陵缅"，"迳复"、"回转"，"沉深"，"清浅"，八句八用复字，风调清轶，殊未觉苦。古人赏此，亦为名作。乃知晋、宋人笔妙，当求之行墨外，非但不可以近体相绳而已。
　　《沧浪吟卷》欲芟谢"广平"、"茂陵"一联，东越《诗薮》欲去萧悫笙吹"、"琴奏"十字，是不解六朝格律者。元美谓沧浪论古诗便鹘突，良然。茂秦《直说》，直举胸情，颇多妙语，亦恨其识鉴至唐便止，向上议论多愦愦。
　　世并称三谢，然实互有同异。秘书无微不抉，隐秀绝伦。法曹酷欲似兄，而才幅苦狭，角奥字句，殊乏微思，观其本色，乃在流逸，《秋怀》、《捣衣》，是其自运之妙。宣城词锋壮丽，大启唐音，元嘉遗响，自革之。氏源虽同，诗派判矣。

　　●卷三
　　○唐后
　　李于鳞云："唐无五言古诗，而有其古诗。陈子昂以其古诗为古诗，弗取也。"两"其"字竟作"唐"字解，语便坦白。子昂用唐人手笔，规模古诗，故曰"弗取"，盖谓两失之耳。
　　子美七言古大浇初唐之朴，而于鳞云"七言古诗，惟子美不失初唐气格"，殆所不解。
　　胡应麟《诗薮》举文皇《帝京》、允济《庐岳》、子昂《感遇》等篇，凡二十馀家，谓是"六朝之妙诣，两汉之馀波。"予谓当是三唐之杰构，六朝之馀波。
　　岑棘阳《慈恩浮图》诗，便"东"、"冬"通用。"四角"二语，拙不入古，酷为钝语。至"秋色从西来，苍然满关中。五陵北原上，万古青"，词意奇工，陈、隋以上人所不为，亦复不办，此处乃见李唐古诗真色。
　　子厚《田家》，曾吉甫以比渊明。然叙事朴到，第去元、白一尘耳，似不足方柴桑高韵。
　　崔署"东林气微白"篇，末应有"伤此无衣客，如何蒙雪霜"二句，词味才足。
　　于鳞《唐选》五言古诗十四首，就唐论之，既不足以尽其技，以为古调又未然，殆不如其无选。
　　沈期《答魑魅》诗"魑魅来相问"，又云"影答余他岁"，是用《南华》"罔两问影"语，而易为"魑魅"。崔颢《孟门行》："黄雀卸黄花"，用杨宝事，而易"玉环"为"黄花"。皆是隐映古事，而小变之，避常径也，并不当以误用驳之。又如"倾城倾国"，李延年为妹歌也，"朝为行，暮为行雨"者，高唐神女也，而刘庭芝"倾国倾城汉武帝，为为雨楚襄王"。《陌上桑》罗敷本拒使君，而骆宾王"罗敷使君千骑归"。并是裁染词色，掩映古文。
　　七言歌行，虽主气势，然须间出秀语，不得全豪；叙述情事，勿太明直，当使参差，便附景物，乃佳耳。唐代卢、骆组壮，沈、宋轩华，高、岑豪激而近质，李、杜纡佚而好变，元、白迤逦而详尽，温、李朦胧而绮密。陈其格律，校其高下，各有诣，不容斑杂。唯张、王乐府，最为俚近，举止<谷牙>露，不足效也。
　　李白《鹦鹉洲》诗，调既急迅，而多复字，兼离唐韵，当是七言古风耳。
　　殷撰《河岳英灵集》，持论既美，亦工于命词，可以颉颃记室，续成《诗品》，惜其所载尚未备人。其首叙常建，云"一篇尽善者，'战馀落日黄，军败鼓声死'"。然而"深入︹千里"，似不知句法者。李嘉"禅心超忍辱，梵语问多罗"，中晚语耳。殷谓孙、许更生，未到此境。评义若此，差为间然。
　　王子安七言古风，能从乐府脱出，故宜华不伤质，自然高浑矣。
　　希夷《公子行》，风流骀宕，有飘回雪之致。《白头翁》一意纡回，波折入妙，佳在更从老说至少年虚写一段。
　　李如璧《明月篇》，用四"可怜"，参差掩映，通章篇法调法，俱复新妙。
　　太白天纵逸才，落笔惊挺。其歌行跌宕自喜，不闲整栗，唐初规制，扫地欲尽矣。
　　太白《公无渡河》，乃从尧、禹治水说起，迂痴有致，然笔墨率肆，无足取焉。《蜀道难》等篇亦然，开后人恶道。
　　"闺里佳人年十馀"，颇有四杰风格，差逸宕耳。要此等是太白佳作。
　　《扶风歌》方叙东奔，忽著"东方日出"二语，奇宕入妙。此等乃真太白独长。
　　《金陵酒肆留别》，山谷云："此乃真太白妙处。"而须溪云："终是太白语别。"予许须溪知言云。
　　歌行，李飘逸而失之轻率，杜沈雄而失之粗硬，选家辨其两短，斯为得之。
　　杜"秋风淅淅"八句耳，然变态至今莫能逾此等章法。
　　子美《冉树叹》，亦近粗直，然至"天意"处一断，"沧波老树"复起作两层叙，便复有致。
　　嘉州轮台诸作，奇姿杰出，而风骨浑劲，琢句用意，俱极精思，殆非子美、达夫所及。
　　盛唐歌行，高、岑参、李颀、崔颢四家略同，李奇杰，有骨有态，高纯雄劲，崔稍妍琢。其高苍浑朴之气，则同乎为盛唐之音也。
　　七言古至右丞，气骨顿弱，已逗中唐。如"卫霍才堪一骑将，朝廷不数贰师功"，"愿得燕弓射天将，耻令越甲鸣吾君"，极欲作健，而风格已夷，即曲借对仗，无复浑劲之致。须溪评王嫩复胜老，爱忘其丑矣。
　　《庄子》"柳生其左肘"，柳类是疮疡。摩诘误以为树，《老将行》遂云今日垂杨生左肘"，误矣。
　　司勋《江边老人愁》，叙事坦直，亦不懈，然无复奇出，此等便为香山长诗之祖。
　　襄阳歌行，便已下右丞一格，无论高、岑、崔、李也。盖全用姿胜，不复见气，但未及隽语，为能立足耳。
　　龙标七言古，气势太峻，而才幅狭，然迅快流爽，又一格也。
　　常建七言古，格意轻隽，而下语粉绘皆别设，虽在盛唐，隐开温、李乐府一派。
　　文房《铜雀台》前四句，可作五言一绝，衍作长调，不觉繁缛，便是此君高处。
　　君平长篇，天才逸丽，兴逐笔生，复工染缀，色泽妙，在天宝后，文房、仲文俱当却席者也。
　　杨衡《白》，唐乐府之佳绝者，然自齐、梁人视之，便词色轻露矣。
　　王建歌行，才思佻浅，便开《花间》一派，不待温、李诸公也。廷礼《品汇》未审格，故中晚多滥收之弊。
　　仲初佳篇，如《春词》结句颇有古气；《温泉宫行》含吐有致，亦复情思杳霭。至《神树》短歌，极恶道矣。
　　仲初《白》二首，冶思波属，足俪仲师。喜其能不作戒荒及越兵沼吴等语，乃为近古。一著此等，便落下格。他体也忌见正面，乐府尤难之耳。
　　初盛之后，似合有张、王俚俗一派，犹明中叶有袁中郎辈也。
　　张籍《节妇吟》，亦浅亦隽；《吴宫怨》无中生有，得青莲之遗。馀作亦有工妙。大抵于结处正意悉出，虑人不知，露出卑手。
　　文昌乐府与仲初齐名，然王促薄而调急，张风流而清永，张为胜矣。
　　昌黎《琴操》，以文为诗，非绝诣，昔人尝赏之过当，未为知音。至其拟《越裳操》，"我祖"、"四方"语奇，收斩截古劲，又复浑然。《龟山操》奇而朴，语意工妙。
　　韩诗"吾欲身为，东野变为龙"，空同"子昔为我作龙"本此。然韩谦而李倨，亦似故欲避其意耳。
　　《嗟哉董生行》学《雁门太守》，然气格凡近不称。《石鼓歌》全以文法为诗，大乖风雅。唐音云亡，宋响渐逗，斯不能无归狱焉者。陋儒哓哓颂韩诗，亦震于其名耳。
　　大历以后，解乐府遗法者，唯李贺一人。设色妙，而词旨多寓篇外，刻於撰语，浑于用意。中唐乐府，人称张、王，视此当有郎奴之隔耳。
　　《致酒行》，主父、宾王作两层叙，本俱引证，更作宾主详略，谁谓长吉不深于长篇之法耶？
　　元和诗响，不振已极，唯权文公乃颇见初唐遗构，亦一奇也。
　　玉川《楼上女儿曲》，通体妍俊，中"直缘"二句殊赘，或"锦帐"下径接"我有娇靥"，风格差得上。
　　张若虚"春江潮水"篇，不著粉泽，自有腴姿，而缠绵酝藉，一意萦纡，调法出没，令人不测，殆化工之笔哉！
　　《绝缨歌》，李颀集无之，而《文苑英华》载为颀作，然轻缓不振，决非新乡笔也。
　　《连昌宫词》虽中唐之调，然铺次亦见手笔。起数语自古法。"杨氏诸姨车斗风"，陡接"明年十月东都破"，数语过禄山，直截见才。俗手必将姚、宋、杨、李置此，逦迤叙出兴废，便自平直。"尔后相传六皇帝"一句，略而有力，先为结语一段伏脉。于此复出"端正楼"数语，掩映前文，笔墨飞动。后追叙诸相柄用，曲终雅奏，兼复溯洄有致，姚、宋详，杨、李略。通篇开阖有法，长庆长篇若此，固未易才。
　　子美"文章有神交有道"，虽云深老，且起有势，却是露句，宋人宗此等失足耳。滔滔一韵，未见精工，至"气酣日落"以后，浮气乃尽，真力始见耳。
　　子美《陪王侍御同登东山最高顶宴姚通泉携酒泛江》，其诗起四句先将二人叙完，次叙登山只二句，次将泛江衍为长篇。登山、泛江，自是俳势，一略一详乃尔，章法已奇。至主客是两长官，二十句中以四句了却，意在有无间耳。他人于此恋恋怅怅，岂能自己！
　　《古柏行》，起六句莽莽疏直，故以"来气接巫峡长"二微语承之。或云气脉不属宜有讹，已可笑。或云二句当在"二千尺"下，讠孛之讠孛矣。
　　太宗《饯来济》，七律已开，以四杰之才，竟无一篇，何也？
　　"无论去与住，俱是梦中人"，中晚劣语，亦见之子安耶！
　　陈伯玉律体，清雄为骨，绵秀为姿，设色妍丽，寓意苍远。由初入盛，此公变之，沈、宋堂皇，悉皆祖构于此。
　　"北斗挂城边，南山倚殿前"，"挂"、"倚"字新出，便睹盛唐风采。
　　"明月高秋迥"，"高"、"迥"字复，然不害格。若易作"清秋"或"高秋映"，便自轻萎。"澄江净如练"，谢茂秦欲改"秋水"，坐不解古法耳。他如"湛露酌流霞"，"宠移新爱夺"，语复可笑，然终不失正始朴处。
　　沈卿"千秋遗令开"，"开"字凑叶，读者不觉，由专重声响耳。
　　小许"天上奉薰歌"，"薰歌"但切宸撰，不虑与题"遇雪"左，唐初多复如此。
　　垂拱诸贤，张道济骨力稍弱，词采亦薄，拙处袭正始之瑕，流处启大历之调。
　　张子寿忠謇之士，陈诗讽主，动合典则，质直有馀，微伤雅致，不徒窘于边幅也。
　　"剑阁横峻"一篇，壮哉词笔！蜀狩归来，绝无衰飒之气，才故是不群。
　　青莲五言律，自流水法外，颇近正始，不似子美、达夫诸公创体，迥异昔观。
