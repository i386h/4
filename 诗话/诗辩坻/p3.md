<!-- { "loadSidebar": true } -->
　　《病妇行》"探怀中钱持授"句韵，"见孤啼索其母抱"句韵，"弃置勿复道"句韵。"授"叶"抱"、"道"，古韵也。《孤儿行》"肠月中怆欲悲"，"月"与"肉"同，古字也。
　　《艳歌行》"故衣谁当补"，何处当补也。"新衣谁当绽"，何处当绽也。
　　赖得贤主人代我为夫纟旦耳。此闺思之深，可谓贞笃。然夫婿归入门时，反隐于斜柯而眄之，盖有所猜耳。故下复云："语卿且勿眄，水清石自见。"妇人必以贞信自持，然后可以要其夫。《铙歌》"拉杂摧烧，当风扬灰"，可谓极妒。
　　而必以"鸡鸣狗吠，兄嫂知之"自明，亦此指耳。"鸡鸣狗吠"《诗》"ζ也吠"，意同。
　　沈朗思云："《艳歌行》：'赖得贤主人，览取为吾祖。'於韵不叶，当是'缇'字，传刻误也。纟旦者，补缝之义。又刘桢《赠从弟》诗：'岂不罹凝寒。'今俗刻皆作'罗凝寒'，亦以字近而相讹耳。"
　　孔文举"高明曜门，远景灼寒素"，于时未睹黄初，忽漏晋、宋。
　　《离合作郡姓名诗》："龙也之蛰，俾也可忘。""也"字今多作"蛇"，误。
　　《悲愤诗》峻直，正与孟德《蒿里》、《薤露》及孔文举笔气极似，此真东京末流笔也，与《木兰诗》绝不类，子瞻疑之，谬矣。至出寒先后，《蔡宽夫诗话》驳之甚明，无俟余辩。
　　《古诗》二十首："行行重行行"，谪宦思君也。"青青河畔草"，怨不得其君也。"青青陵上柏"，愤时竞逐，相羊玩世也。"今日良宴会"，遇时明良，思自奋也。"西北有高楼"，悲有君无臣，思自效忠也。"涉江采芙蓉"，放臣思君也。"明月皎夜光"，怨朋友也。"冉冉孤生竹"，伤婚姻迟暮也。"庭中有奇树"，感别也。"迢迢牵牛星"，怨君臣意隔，不获自通也。"回车驾言迈"，孤臣流放，自怨惩也。"东城高且长"，悲时迈也。"燕赵多佳人"，恋君也。
　　"驱车上东门"，伤时速迈也。"去者日已疏"，小人日进，社稷将墟，贤者睹微而牵于时位，欲去不得也。"生年不满百"，伤时逝也。"凛凛岁云暮"，怨妇思夫，见于梦寐，因自述梦也。"孟冬寒气至"，"北风"，时气衰乱也；"众星"，小人聚也；"蟾兔缺"，君道亏也。君虽思旧见召，心衔恩遇，而惧罹于祸，怨思之志也。"客从远方来"，孤臣见召，思效厥忠，义同胶漆也。
　　"明月何皎皎"，伤时将乱，欲遂归志也。虎臣云："诠解亦自有理，但此等不作解，使览者各会，正复佳耳。"（《古诗二十首解》）
　　唐文宗宫人沈翘翘歌《河满子》，有"浮蔽白日"之句，其声宛转。上欷问曰："汝知之耶？此《文选古诗》第一首，盖忠臣为奸邪所蔽也。"乃赐金臂环。
　　南箕不簸，北斗不挹，牵牛不负轭，此自同耳。古诗："南箕北有斗，牵牛不负轭。"箕斗出有饣蒙，故略用之。"牵牛"句作者自造，故说意独详。吴锦雯云："改'服箱'为'负轭'，作者亦以因兼创耳。"
　　"锦衾遗洛浦"，是君有他心，故云"同袍与我违"。"良人枉驾"是梦境，"不处重闱"是觉境。"惟古欢"犹言思旧欢。闺人有寒衣之念，而游子有锦衾之遗，义亦薄矣。然终不敢忘，至形诸梦寐，而犹以昔怀相期，可谓忠信矣。
　　刘越石"宣尼悲获麟，西狩涕孔丘"，谢惠连"虽好相如达，不同长卿慢"，此出古诗"三五明月满，四五蟾兔缺"，一而两之，ゼ词错综法也。等而上之，则《豳风》："五月斯螽动股，六月莎鸡振羽"，便是鼻祖。汉、魏人谣词析姓名者尤多，如"甑中生尘范史，釜中生鱼范莱芜"，"万事不理问伯始，天下中庸有胡公"，"海沂之康，实赖王祥。邦国不空，别驾之功"。然此等自不必深效。唐殷《英灵集论》云："沈生虽怪曹、王曾无先觉，隐侯去之弥远。"文中睹此，尤为诧格。
　　伪苏、李《录别》十首，气露调疾，中有险峭语，欲胜"河梁"，当是建安诸子之拟作。或以"有鸟西南飞"，太拘沈韵为疑，不知《天保》之第三第六章及《左传》"有酒如渑，有肉如陵，寡人中此，与君代兴"，十蒸单用，自古已然矣。
　　古诗"采葵莫伤根"云云，又"甘瓜抱苦蒂"云云，又"高田种小麦"云云，似梁《鼓角横吹曲》。古绝句"藁砧"四句，则《清商词》也，当是误置汉本。
　　李太白"苍梧山崩湘水竭"，张文昌"菖蒲花开月长满"，李长吉"七星贯断娥死"，俱是决绝语，遣词绝工。然《铙歌》"冬雷震震，夏雨雪"，实先开之。《铙歌》语事所或有，质浑而为古；三子语理所必无，刻画而近今。
　　汉后皆风人之诗，魏后皆词人之赋，虽四始道微，而菁华犹未遽竭。何也？
　　以不堕理窟，不缚言筌耳。世曰杜陵义兼《雅》、《颂》，然末叶弊法，颇见权舆。逮宋人踵之，并今诗之法俱丧。慎言哉！
　　乐府、古诗，相去不远。然大抵古诗以和婉为旨，以详雅为绪，以典则为其辞。乐府以淫凄戾为旨，以变乱为绪，以俳谐诘屈为其词。古诗色尚清腴，其调尚优。乐府色尚，其调尚迅。古诗近于《三百篇》，乐府近于《楚骚》，所由盖异矣。
　　然则乐府非德音邪？呈新声于《雅》、《颂》之外，乃有乐府；节变徵于《楚辞》之馀，乃有古诗，故古诗尚矣。
　　阮嗣宗其卯金氏之蛊乎？陶元亮其司马家之别子乎？
　　古乐府掉尾多用"今日乐相乐，延年万岁期"，又"延年寿千秋"，又"别后莫相忘"等语，有与上意绝不相蒙者。此非作者本词所有，盖是歌工承袭为祝颂好语，随词谱入，奏于曲终耳。观《白头吟》旧曲与晋乐所奏者可见。又若"置酒高殿上"，章句小差；"蒲生我池中"，魏、晋悉异；"见君前日书"，正截篇首；"山川满目泪沾衣"，但唱曲乱。犹今传奇入伶人之手，亦多所窜削。
　　盖文士属兴操觚，叶律恐疵，故递有增损云尔。
　　汉昭《黄鹄》，出于《杂记》。灵帝《招商》，纪于《拾遗》。《杂记》亡论是否葛洪，总是六朝人所撰。《捣素》、《文木》、《菟园》诸赋，岂西京之调！《黄鹄》一歌，足例伪拟。至于子年，尤荒唐不足信。"清丝流管歌玉凫"，齐、梁《白歌》中语耳，谓两京有此句乎？胡明瑞称汉世人主多才，而艳数诸作，为昔人所绐。又班《书艺文志》不载诸赋，乃是一证，而明瑞反以挂漏少之。
　　古人制乐府，有因词创题者，有缘调填曲者。创者便词与题附，缘者便题与词离。譬若唐、宋人小词《解红》、《章台柳》、《雨淋铃》，始俱即事名题，后来赋此调者俱自抒情景，不复傍倚题事，足徵乐府之源流焉。
　　汉人仙诗率多伪托，而辞亦往往鄙俚。至阴长生云："黄白既成，货财千亿。"此等岂神仙口中语耶？
　　赵壹《疾邪》之篇，郦炎《见志》之咏，愤气侠中，无复诗人之致。

　　●卷二
　　○魏
　　《庚溪诗话》云："魏武、魏文父子横槊赋诗，虽乃壮抑扬，而乏帝王之度。"余谓汉武《秋风》之悲，不害其雄主；隋炀典制之作，无救于亡国。庚溪此论，非通于述作之言矣。
　　《却东西门行》，奇骨骏气，跌宕流转，此曹公五言绝唱也。子建独得其妙，而更见神诣，遂千载。昭明录《苦寒》而遗此篇，良所未解。
　　子桓《临高台》、《钓竿》、《十五》、《陌上桑》，俱有阿瞒骨气；至《燕歌》、《善哉》诸篇，深秀婉约，便是子桓别开阡陌。
　　明帝浅弱，得称三祖。《步出夏门行》，直稍取其父祖诗增衍成篇耳。
　　子建《箜篌引》："惊风飘白日，光景驰西流。盛时不可再，百年忽我乃。"晋乐所秦者，易"惊风"二句置"盛时"二句后，更觉文势飘动。
　　曹子建言乐而无往悲愁，言恩而无往非怨，真《小雅》之再变，《离骚》之绪风。
　　《妾薄命》词意亦自宋大夫《二招》来，在乐府中则创体也。
　　魏诗"散还城邑，清晨复来还"，唐诗"定是风光牵宿醉，本晨复得幸昆明"，宋填词"明日重扶残醉，来寻陌上花钿"，意若相偷，而各用我格，俱敷情之秀句。
　　曹植《弃妇篇》起处迂缓，正於此见古法。中间莽莽写去，无不极情妙笔，何减《长门》之赋。此诗三十四句，十七韵耳，中重二庭韵，二灵韵，二宁韵，二鸣韵，二成韵，亦古诗所少。
　　子建黄初以后，颇构嫌忌，数遭徙国，故作《吁嗟篇》，又作《怨歌行》，俱极悲怆。谢太傅闻之而泣下沾襟，有以也。
　　缪熙伯为魏制乐，述功德。《太和》云："魏家如此，那得不太平！"鄙俚至此。
　　嵇康《秋胡》，东京遗调也。讦露促急，殊伤渊雅。
　　文帝"西北有浮"一篇，极其宕逸，若不能纡徐。大抵子桓短咏便俊，大篇多滞，不如子建泱泱长句，百变不穷矣。
　　"神飙接丹毂，轻辇随风移"，二句一事，下为上引信耳，又以倒互出之，故不觉其复。刘越石"宣尼悲获麟，西狩涕孔丘"，似效此章法，不免是疵。
　　子建《赠徐》，起四句是比，急接"志士"、"小人"，神锋捷露。良田不雨，兼无晚获；膏泽所施，长得丰年。即杨恽"田彼南山"之意，皆出於《小雅》《四月》之四章。
　　太史公称《离骚》兼"好色而不淫，怨诽而不乱"。嗣此者惟有《十九首》，则平和粹雅，几于无复怨诽好色。最后曹子建近之，"青楼临大路，高门结重关"，可谓好色不淫矣；"文昌郁兴，迎风高中天"，可谓怨诽不乱矣。自非得於《风》、《雅》之旨，其能及此乎？
　　子建乐府《怨歌行》比《七哀》多十二句，然《七哀》妍至雅洁，似胜《怨诗》。《七步诗》四句者，词意简完，然不若六句之有态。
　　魏人四言，仲宣可亚子建，独《太庙》三颂、《俞儿》诸歌，剿袭伧父。子建《鼙舞》五章、熙伯《鼓吹》众曲亦然。信乎颂体不易作，应制难为工。
　　西园七子，伟长诗品最劣，发口凡近。"人靡不有初，想君能终之"，已自拙手。"匣镜上生尘，时不可再得"，句法直可喷饭。"自君之出矣"，虽为拟者所祖，终是弱调。记室列之下品，当矣。
　　古人云酒可忘忧，故《诗》有"酌彼金"、"微我无酒"之句。然更有以酒喻忧者，《黍离》"中心如醉"，徐伟长诗"忧思连相属，中心如宿酲"。
　　阮元瑜《咏史》二首，收法极有所势。盖此体一下断语，便启恶道矣。
　　休琏质直，颇有东京之风。
