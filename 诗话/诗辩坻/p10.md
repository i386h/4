<!-- { "loadSidebar": true } -->
　　古风长篇，先须构局，起伏开阖，线索勿紊。借如正意在前，掉尾处须击应；若正意在后，起手处先须伏脉。未有初不伏脉而后突出一意者，亦未有始拈此意而后来索然不相呼应者。若正意在中间，亦要首尾击应。实叙本意处，不必言其馀，拓开作波澜处，却要时时点著本意，离即之间方佳。此如画龙，见龙头处即是正面本意，馀地染作雾。雾是客，龙是主，却于雾隙处都要隐现爪甲，方见此中都有龙在，方见客主。否是，一半画龙头，一半画雾耳，主客既无别，亦非可为画完龙也。
　　古歌行押韵，初唐有方，至盛唐便无方。然无方而有方者也，亦须推按，勿得纵笔以扰乱行阵，为李将军之废刁斗也。古人有变韵不变意，变意不变韵之法。
　　如子美"内府殷红玛瑙盘，婕妤传诏才人索。盘赐将军拜舞归，轻纨细绮相追飞"，四句一事，却故将二句属上文韵，变二句属下文韵，此变韵不变意。"贵戚权门得笔迹，始觉屏障生光辉"，与上"盘赐"二句意不相属，却联为同韵，此变意不变韵。读之使人惚恍，寻之丝迹宛然，此亦行文之一奇也。
　　《选》体蕴藉方雅，须源于《毛诗》而出之。歌行宕往奇变，须源于《楚辞》而出之。
　　风格色泽，诗家所谨，若臻神境，又自无不可。近世事与近世字面，初入手时，决当慎之，后来顾当用之如何。区区准绳，非所论于法之外。
　　王、李之弊，流为痴肥，锺、谭克药欲砭一时之疾，不虞久服更成中耳。
　　又其材识本嵬琐，故不能云救，每变愈下。今之为二氏左右袒者，不足深辩。但令从《毛诗》、《楚辞》、《乐苑》、《文选》、三唐正变探氵斥已熟，然后陈宋、元、明人之诗而上下之，则琅琊、竟陵之病，当如见垣一方，墨守输攻，举可废耳。
　　诗用连二字有可颠倒互换者，有不可颠倒互换者。如"烟"可作"烟"，"山河"可作"河山"之类，此可以互换者也。"霞"即不可作"霞"，"山川"即不可作"川山"，此不可互换者。总以昔人运过于上口者为顺耳。
　　尝见诗流用"丘壑"为"壑丘"，又有称"海湖"者，真可笑也。司马相如赋鸾凤飞而北南"，曹植乐府"上下乃穷极地天"，"地天泰"《本易》卦。又《礼记》"吾得坤乾焉"，"坤乾"是商《归藏易》。《王风》"羊牛下来"，《齐风》"颠倒裳衣"，如此类须有所本可以倒互。然终近古调，入近体似未宜，斯在作者酌其当耳。
　　步韵非古也，断勿可为。七律一题勿作数首，若杜《秋兴》，似无题耳，《诸将》亦叙数事，非复一题。律中重一二字，自不碍法。若长律重押韵，古间有之，似不可为法。拟古乐府一事，翻似为戏，无庸多作。
　　诗有骈字，如"崔嵬"、"嵯峨"、""之类。诗有复字，如"悠悠"、"潇潇"、"茫茫"之类。近体断无单押之法，或审有出处，可间押入古诗耳，然亦须慎之。
　　昔人云："一绪连文，则珠联璧合。"文唯一绪，则珠璧斯可联合。又云："讲之如独茧之丝。"盖作者有情，故措词必有义，倘词义闪烁无端绪，则中情必诡，不足录也。《离骚》断乱，人故不易学，然讲之亦仍自义相连贯。岂如今人，但取铺词，不顾乖义，首句张甲，次句李乙，且无当于庸音，何《离骚》之足拟！
　　文之难者，以本质之华，尽法之变耳。若华而离质，变而亡法，不足云也。
　　譬如木焉，发华英泽，吐自根株，故称嘉树；若华而离根者，斯如聚落英、饰剪彩耳。尽法之变，如曲有音有拍，必音拍具正，然后出其曼袅顿挫，或扬为新变声耳。未有字不审音，腔不中拍，便事游移高下，妄取娱耳，以为工歌，知音者必不能赏。此亦可以徵德，岂徒论文！
　　诗本无定法，亦不可以讲法。学者但取盛唐以上、《三百》以下之作，随拈当吾意者，以题参诗，以诗按题，观其起结，审其顿折，下字琢句，调声设色，曲加寻扌，极尽吟讽，自应有得力处。然后旁推触类，一以贯之，仰观古昔，高下在心矣。讵复虚╂之气，捃摭之华，能恫喝者耶！
　　命意见巧，文章之贱工也。而世多听荧，索解政少。
　　法老则气静，学邃则华佥，才高则辞简，意深则韵远。
　　言者心声，而诗又言之至精者也。以此徵心，善者不能自匿矣。是故词夸者其心骄，采溢者其心浮，法佚者其心佻，势腾者其心驰，往而不返者心荡，更端数者其心诡，不待势足而辄尽者其心偷，故曼衍者其心荒，像亻疑失类者其心狂，强缀者其心溺，强盈者其心馁，按义错指求其故而不克自理者其心亡。
　　诗有十似：激戾似遒，凌兢似壮，铺缀似丽，佻巧似隽，底忄带似稳，枯瘠似苍，方钝似老，拙稚似古，艰棘似奇，断碎似变。
　　初作诗，须从实地起步，当试先作近调小诗，起结旋转，务期中律。或绝或律，临摹古人，字句篇法，宜令俱熟悉之。后渐拓至大篇，穷极变体，气自实，步骤自稳。若未弹求，快骋捷足，气未充则必恁虚以张其气，法未稳则必宕往以矜其势。心为手习，中气必乔，返辔既苦途纡，而积久亦复难变，踉跄而行，终归失路而已。
　　○竟陵诗解驳议
　　叙曰：六义振响，蔚为辞宗，五言递创，作者景靡。后踵为骈偶之体，变为律绝之制。六季、三唐，失得互见，初盛中晚，区畛攸分。及宋世酷尚粗厉，元音竞趣佻亵，蒙醉相扶，载胥及溺，四百年间，几无诗焉。迨成、弘之际，李、何崛兴，号称复古，而中原数子，鳞集仰流，又因以雕润辞华，恢闳典制，鸿篇缛彩，盖斌斌焉。及其敝也，丽古事，汩没胸情，以方幅单缓为冠裳，以刂肤貌为风骨，剿说雷同，坠于浮滥，已运丁衰叶，势值末会。楚有锺惺、谭元春，因人心属厌之馀，开纤儿狙喜之议，小言足以破道，技巧足以中人，而后学者乃始眩瞀杨岐，迟回襄辙，嚣然竞起，穿凿纷纭，救汤扬沸，莫之能阏。原夫前后七子，作法匪凉，徒以后起守文，职成拘蔽。假令锺、谭能涤荡尘滓，斟酌古原，因其羽毛，树之骨鲠，则上可崇汉、唐之绝轨，次亦得规嘉、隆之弊法；而惜乎驰骋小慧，河伯自欣。然彼所见，如窦中窥日，明虽不多，景非假借，故《诗归》诠谛，亦有可算。至于荒才窳匠，尤易窜迹，故驵狯之猥姿，悉冒竟陵之苗裔。
　　原其初政，未或如斯，溯厉阶之由兴，能无归狱者乎？盖锺氏之书，指义浅率，展卷即通，其便一也。持论儇脱，启人狙智，造次捷给，易绌准绳之谈，其便二也。矜巧片字，不贵闳整，龟肠蝉腹，得就操觚，其便三也。但趣新隽，不原风格，其便四也。前代矩，屏同椎轮，便辟淋漓，一往欲尽，当巧之际，无复逡巡，其便五也。高谈性灵，嗤鄙追琢，各用我法，遑知古人，则但吐由言，便称高唱，辄复曹、刘为拙，沈约如奴，其便六也。所以凡流琐士，咸共宝秘，自非卓荦之英，罕能拔脚者也。予悲溺者既不见其丑，而攻瑕者将并没其好，辄取《诗归》一书，条其二三理解而录之，纰缪大者则明加驳正，以次于后，庶几览者显知臧否。至余於李、王诸子所论列，间有抵，不为护前，今杂列他卷，亦可得并观云尔。
　　《商铭》"兼兼之德"云云，锺云："说德在前食在后，便是古文，今人必以德作正义，为语意之殿，欲深反浅。"
　　《猗兰操》，锺云："操中一字不及兰，古人文章寄托，不拘如此。"
　　《水仙操》，锺云："一序琴之神理已尽，诗不过咏叹其妙，正不在多。必欲诗与序多寡浅深相当，不必读此矣。"
　　《河上歌》，谭云："止得妙。若又说向正语便浅，唐人不及古以此。"
　　"虽有丝麻"及"君子有酒"二诗，锺云："孔子删诗不入《三百篇》者，非必尽以词理佳恶为去取，亦有单词错简不能成篇者，存此二条以志凡。"
　　锺云："《月令》'冰腹坚'，农语'水生骨'，'腹'字、'骨'字皆古语之奥者，反为后人刻画者造端。"
　　"山川而能语"四句，锺云："语太尽情"。
　　《李夫人歌》，谭云："自有悼亡气，与待生者愆期大别。"
　　《房中歌》，锺云："无《雅》、《颂》之和大，亦无汉以下之肤近，质奥幻香，自为一音，在四诗为杂霸，在汉以来为正始。"
　　"金支秀华，庶旄翠旌"，谭云："有此八字典丽，则景杳冥，不落诗家秀语，此补纤法也。"
　　"安其所"一章，谭云："质而近险。"
　　"丰草"八句，谭云："又宕出一章，波澜细动。"
　　锺云："《三百篇》后，四言之法有二：韦孟《讽谏》，其气和，去《三百篇》近而有近之离，魏武《短歌》，其调高，去《三百篇》远而有远之合。后世作者，各领一派。"
　　张衡《同声歌》，锺云："此《国风》专壹之思，非昵情也。"
　　"青青河畔草"，锺云："转折甚多，不碎不脱，篇法甚妙。"
　　《易林》："敝笱在梁，鲂逸不禁。"锺云："《诗》：'敝笱在梁，其鱼鲂与。'更不说'鲂逸'而意已了，此《三百篇》、汉人之别。"
　　"鱼戏莲叶北"，锺云："此处住了，正是后人歌行才起处。"
　　《陌上桑》，锺云："贞静之情，以艳词发之，艳何妨正也。"
　　《美女篇》，锺云："缉《洛神》馀材而成之，自是凄丽。"
　　《妾薄命》，锺云："昵昵叙致，不尽情不已。其音节抚弄停放，迟则生媚，促则生哀，极顾步低昂之妙。"
　　东坡谓陶诗外枯中腴，锺云："陶远自其本色，而渊永温润，佳在不枯。"先舒曰："知陶诗非枯，识去苏远。"
　　陶诗"种豆南山下"，锺云："储、王田园诗出此。浩然非不近陶，似不能为此派，曰清而微逊其朴。"
　　锺云："晋、宋后《子夜》、《读曲》诸歌，去宋、元填词迳甚近，深妙处高唐人一格。然非唐人一反之，承流趣下，填词当竟在唐。文章运候起伏之微，尝与谭子反覆感叹之。"
　　锺云："灵运以丽情密藻，发其奇秀，字句时有滞处，即从彼法中来。如吴、越清华子弟作乡语，听者不必尽解，只角间自可观，效之便丑。"
　　"灵运'可怜谁家妇'二首，情词是《子夜》、《读曲》，而气质之高似过之，去太白反近。"伯敬语。先舒曰："其气高，故近也。魏人气高于汉，唐人气高于六朝，盛唐气又高于初唐，愈高愈出愈漓。"
　　惠连《代古》："泻水置井中，谁能计斗升？合如杯中水，谁能判淄渑？"谭云："两'谁能'下不更著昵语，故为善裁。"
　　范诗"春草醉春烟"，锺云："近于填词。"
