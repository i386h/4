<!-- { "loadSidebar": true } -->
　　夫古人之传者，精于立言为多，取彼之精，以遇吾心，法由彼立，杼自我成，柯则不远，彼我奚间？此如唱歌，又如音乐，高下徐疾，豫有定律，案节而奏，自足怡神，闻其音者，歌哭舞，有不知其然者，政以声律节奏之妙耳。倘启唇纵恣，戛击任手，砰磅伊亚，自为起阕，奏之者无节，则聆之者不，欲写性灵，岂复得耶！离失之察，下废玑衡；夔、旷之聪，不斥律。虽法度为借资，实明聪之由人。藉物见智，神明逾新，标格声调，何以异此！鄙人之论又云："夫诗必自辟门户，以成一家，倘蹈前辙，何由特立！"此又非也。上溯玄始，以迄近代，体既屡变，备极范围，后来作者，予心我先，即有敏手，何由创发？此如藻采错炫，不出五色之正间；爻象递变，不离八卦之奇偶。出此则入彼，远吉则趋凶。借如万历以来，文凡几变，诗复几更，哆口高谈，皆欲呵佛。然而文尚隽韵者，则黄、苏小品；谈真率者，近施、罗演义。诗之佻亵者，效《吴歌》之昵昵；龌龊者，拾学究之馀渖。嗤笑轩冕，甘侧舆台，未餐露露，已饫粪壤。旁蹊踯躅，曾何出奇；占占喋喋，伎俩颇见。岂若思古训以自淑，求高曾之规矩耶？若乃借旨酿蜜，取喻金，因变成化，理自非诬。然采取炊冶，功必先之，自然之效，罕能坐获。要亦始于稽古，终于日新而已。（《鄙论篇》）
　　○经
　　诗有赋比兴，然三义初无定例。如《关雎》，《毛传》、《朱传》俱以为兴。
　　然取其挚而有别，即可谓比，取因所见感而作诗，即可为赋，必持一义，殊乖通识。唯《小序》但唱大指，义无偏即，词致该简，斯得之矣。
　　戴君恩《读风臆评》云："《葛覃》题伏章中，'为为'是也，却退一步先写中谷始生时景物。三章虚设归宁一段，认为实境，便自味索。国君夫人归宁，亦何至浣洗烦扌闰若里媪耶！"
　　韩文注谓《兔》、《鱼丽》隔句用韵，然愚以为恐属偶尔。
　　《汉广》："不可休息。""息"字当是"思"字之误。
　　《采》，载君恩云："前连用五'于以'字，奔放迅快莫可遏，末忽接'谁其尸之，有齐季女'，万壑飞流，突然一注。"又云："诗本美季女，俗笔定从季女赋起。且叙事絮絮详悉，至点季女，只二语便了，尤奇。"
　　戴云："《行露》妙于用反。"又云："首章如游鱼卸钩而出渊，二三如翰鸟披而下坠。"
　　《邶柏舟》二章，先章心不可转，次及容止，见非徒内志方严，即貌亦未尝有失色失笑之嫌，即从朱氏作妇人解，亦佳。
　　《燕燕》，戴云："一二三都虚叙，四才实点，亦是倒法，与《采》略同。"
　　子美诗："别离已昨日，因见古人情。"是因我而获古人之心，自《绿衣》篇末句化出，而稍变其意，意味便长。
　　《凯风》，钟惺伯敬云："'棘心'、'棘薪'，易一字而意各入妙，用笔之工若此"。
　　先舒以首章"南"、"心"相叶，"夭"、"劳"相叶，次章"南"、"善"不韵，"薪"、"人"相叶，用韵之变若此。
　　《谷风》"送畿"正当与"唾井"对，一厚一薄，而三章反以泾自比，以渭比新，可谓怨而不妒。
　　《泉水》，戴云："'有怀于卫'，诗之题也，下但藉以写其极思。蜃楼海市，出有入无，诗人用虚之妙。"
　　《君子偕老》，钟惺云："后二章只反覆叹咏其美，更不补不淑，古人文章含蓄映带之妙。"
　　"兮兮"三章，写美人惊艳，便是宋玉《二招》之祖，而中通两句为一处，七字成韵，法亦相类也。
　　"氓之蚩蚩"中着"桑未落"、"桑落"两段，妙有吞吐之趣。若首章后径接"三岁为妇"，便率直乏态矣。
　　《王扬之水》，孙钅广文融云："本怨戍申，却以不戍申为辞，何其婉妙！"
　　"载猃歇犭乔"，凤洲谓其太拙，月峰赏其饶态。然《禹贡》"惟苦"，《招魂》"倚沼畦瀛"，句政相类，自是古人恒调，不足致讥，亦无庸深叹。
　　《蒹葭》，华亭陈卧子先生云："此秦人思周之诗。"
　　《常棣》，俗笔必先从和乐叙至急难，便乏味。又宋苏子美《报韩持国书》，引"《诗》曰：'凡今之人，莫如兄弟。'兄弟以恩，急难必相拯扌求。后章曰：'丧乱既平，既安且宁。虽有兄弟，不如友生。'谓朋友尚义，安宁之时，以礼义相琢磨。"亦诗之别解也。
　　《天保》，钟云："九'如'字笔端鼓舞，奇妙。"先舒案：九如句法长短参差，极错综之妙，而中更着"吉蠲"、"神吊"两章，尤见篇法变化。
　　"五日为期，六日不詹"，郑笺谓是五月之日，六月之日，此颇近理。若止差一日，何讵极思？《豳风》"一之日"、"二之日"，亦是隔月叙也。
　　《采绿》后二章，上双言狩钓，下只承钓，是古文不拘处。后代诗人亦用此法，如杜诗"学业醇儒富，词华哲匠能"，下云"笔飞鸾耸立，章罢凤て腾"，亦单承次句耳。
　　《文王》七章，语相承而下，便是陈思《白马》、灵运《酬弟》所祖。唐初歌行，犹存遗法，如"长安大道连狭斜"等篇是也。
　　《大明》颂二母而末及尚父，邑姜已在其中。盖芝本醴源，文词之妙，所谓意到而笔不到耳。
　　《思齐》本颂文王，却及其祖母与母及妻耳。然妙在先出太任，逆及太姜，凡手当从祖母顺叙下，无复词致。
　　《皇矣》，孙云："长篇繁叙，却有精语为之骨，有浓语为之色。"又云："首章是走势，故次章用缓排语承之，一直一横，政是节奏。"
　　"无矢我陵"四句，未能有其物而皆已为我有矣。此四语似是文王誓师之词，不无稍加夸大，如后世檄敌者然。
　　"俾昼作夜"，不曰"俾夜作昼"，造语妙甚。此与"绸直如发"同，非倒句也，乃倒意也。《檀弓》："丧冠之反吉，非古。"句意亦同，古文多有之。
　　唐李贺有《夜饮朝眠曲》，或时君有是事，故云尔耶？
　　"人有土田"章，四"之"字为语词，当以"有"、"收"相叶，"夺"、"说"相叶，乃是隔句韵也。
　　"哲妇倾城"，李延年歌"一顾倾人城"出此，便浑然是汉歌谣语。此以为刺而彼以为劝，殆不侔耳。
　　孙云："《振鹭》，《毛传》作兴，若'亦有斯容'，则又是比，益见赋比兴之无定在也。"
　　钟云："《载芟》前半写田家景象，有让畔争席之意，后忽说向宗庙朝廷，作大文字，笔端变化如此。《豳风》亦然，而体裁不同。"
　　《鲁颂》，史克所作，而《班固两都赋序》："皋陶歌虞，奚斯颂鲁"，王延寿《灵光殿赋》："奚斯颂僖，歌其路寝"，二公皆误。盖以《宫》诗云"新庙奕奕，奚斯所作"故耳。奚斯但作庙，非作颂也。
　　《宫》祝僖公，乃云"万有千岁"，犹古人臣子皆得称朕，崇卑之势不甚悬隔，故临文不忌如此。
　　《列女传》载庄姜始往齐，淫冶容，傅母乃作《硕人》之诗，予谓庄姜贤女而为是，岂有德耀之心，先衣绮傅粉以观夫子之志耶！然观"肤如凝脂"等语，作傅母所赋，似为得之。
　　"则异室，死则同穴"，《列女传》谓息夫人之所作，夫人与息君遂同日俱死。诗解既别，而事亦与《左传》小异。
　　○逸
　　《拾遗》、《搜神》、《述异》等记，巧传往迹，伪撰诗词。此文士儇气，辑古诗者多不辨，往往视为皇古之作，推置前行，若《皇娥》、《白帝》诸篇。
　　又皇帝作《冈鼓曲》，曲有"猛虎骇"、"鸷鸟击"、"龙媒蹀"、"灵夔吼"等名，无论可笑，即"龙媒"字出汉《天马歌》，自是晓然。此类不能殚述，于是道古，岂称雅驯？
　　《皇娥》、《白帝》虽后来伪拟，而风采古丽，音节俊亮，自是齐、梁佳调，非唐以下人所逮。
　　汉、沔会流处有石铭云："下至水府三十一里。"相传秦丞相斯刻石，见周氏《印说》。今逸诗中录古铭，多不载。
　　何良俊云："李斯从始皇巡游诸山刻石，简质典雅，如三句一韵，皆自立体裁，不事蹈袭。"岂元朗未读"薄言采芑"之诗耶？又云："《雅》、《颂》之后，便有宣王《石鼓文》。"以为伪作，则无足云信，谓宣王时诗，则变雅、《鲁颂》多有出于石鼓之后矣。
　　《诗薮》称：《急就》三十四章，甚类《雁门太守》等行。"予按其颇不类，当用越人《渡河梁歌》相拟，斯酷似之。
　　○汉
　　武帝雅好《楚辞》，庄助、朱买臣俱以此得幸。《瓠子》峭刻，《秋风》骀荡，俊语俱自湘累脱出。高帝《大风》、《鸿鹄》，极汪洋自恣，英雄笼罩之度，终不似武帝词人本色矣。
　　《搜神记》载李夫人歌云："是耶非耶，立而望之，偏娜娜，何冉冉其来迟。"《唐诗选注》载李延年歌，末云："不惜倾城国，佳人难再得。"皆与《外戚传》小异。
　　《落叶哀蝉曲》，轻弱纤荡，决非武帝笔。大抵子年《拾遗》诸古歌诗多伪拟，不止"罗袂无声"一篇。
　　《白头吟》古辞，突然而起，忽然而收，无句不奇，无调不变。
　　婕妤《纨扇》，凄怨含蓄，《绿衣》之流也。文君《白头》，悲恨讦直，其《日月》之风乎？卫庄姜诗四，独《日月》一篇太露，辞气不论，恐非其作。序云："伤己也。"盖以遭州吁之难而作，其或是欤！
　　《胡笳》风格俚浅，乃中、晚唐人劣手所拟，不及《木兰》尚数里，而《诗谱》猥称之。此缘文姬《悲愤》傅会而作，杜老《七歌》法与相类，然自出其上。
　　《羽林郎》"两鬟何窈窕"，谓头上所绾双髻鬟，非两女子也。
　　《董娇饶》三段，竟作花与人答问。"请谢"二句，花问彼姝，"高秋"四句，彼姝答花。"秋时"四句，花更嘲彼姝，言人反覆不如花也。"何时"犹言曾几何时。又"时"字读如是字，亦得。"吾欲竟此曲"四句，作者总结。"花落何飘"以上一段，缓叙作起，深长婉妙，在汉诗亦自绝少。
　　岘山《於忽》出於《成相》，词家谈理之钝者也。
　　"一鬟五百万，两鬟千万馀"，侈胡姬也。"头上倭堕髻，耳中明月珠"，称罗敷也。"指如削葱根，口如含珠丹"，艳兰芝也。是三贞妇，而作者亵咏如此，不妨古雅，在今必当酷忌。卫人所为赋《硕人》，宁非仲尼所亟录耶？柴虎臣云："三者虽极形容，不可谓亵，假令咏闺而阑入《青楼》、《子夜》诸曲，便为狎渫。"应嗣寅云："《硕人》一诗，诗人私咏，若以进之卫庄固不可，今或赠新婚而誉其妻之美，毋乃伤乎！"
