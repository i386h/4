<!-- { "loadSidebar": true } -->
　　锺云："角巾竞放，仙舟虚慕，本是后进吠声习气。卢照邻诗：'悠悠天下士，相送洛桥津。谁知仙舟上，寂寂无四邻。'写出李、郭孤严，使浮人自废。"
　　锺云："陈正字律中有古，却深重。李供奉以古为律，却轻浅。"
　　谭云："'汉、魏'二字，误却多少快才妙笔。"先舒曰："此语亦浅亦深，亦不可不晓。"
　　案谭云："艳之害诗易见，澹之害诗难知。"语极有会。
　　又云："中晚毕于初盛，以其俊耳。刘文房犹从朴入。然盛唐俊处皆朴，中晚朴处皆俊。文房语有极真者，真至极透快处，便不免妨其厚。"先舒曰："真能妨厚，语有深解。"
　　锺云："七言绝句，中晚人颇妙，正以太工则伤气，远于盛唐。"
　　"元、白诗太直，又二人唱酬，惟恐一语或异，是其病，所谓同调正不在语俱同。"锺云。
　　友夏云："诗家变化，盛唐已极，后又欲别出头地，自不得无东野、长吉一派。"
　　锺称"长吉刻削处不留元气，自非寿相"，此评极妙。谭谓"从汉、魏以上来"，谬以千里。
　　"古人作诗文，于时地最近、口耳最习处，必极意出脱，如晚唐定离却中唐，推而上之，莫不皆然，非独气数，亦缘习尚。然其必欲离者，声调情事耳，至往代真气，皆不暇深求，而一切离之自为高，所以愈离而愈下也。"此友夏语，似已纯悟，乃评诗抉摘细碎，欲立异于前矩者，岂自睫之喻耶！以上三十八条，是其立说善者。
　　《皇娥白帝歌》，见王嘉《拾遗记》，晋人之作，其词容裔绮密，是六朝雅调，而伯敬以为非汉以下所办。又"心知和乐悦未央"，《白》妙语耳，伯敬比之《汉郊祀歌》，相去益远。
　　"光开曙月低河"，锺云："竟是唐初七首。"非也，是齐、梁乐府佳境。
　　苏、李赠答，苏端明疑其伪作，友夏以为伪作必出一手，今苏澹李警，当是两人，似已。然此为汉调，故不待澹、警之辩也。且以两家诗较之，宜李澹而苏警也。刘彦和云："成帝品录三百馀篇，而辞人遗翰，罕见五言，所以李陵、班婕妤见疑于后代。"则梁世已有是论，不始于苏。盖苏诗稠塞，故不解苏、李之工；锺谭清约，故笃称其妙，两家亦各知其所近耳。
　　锺云："邺下、西园，词场雅事，惜无蔡中郎、孔文举其人应之。仲宣诸子，气骨文藻，事事不敢相敌；《公宴》诸作，尤有乞气。"此是崇名节语，倘就诗论，诸作多伟词，亦难尽黜。
　　谭云："二陆诗，手重不能运，语滞不能清，腹之所有，不暇再择，韵之所遇，不能稍变。"此砭颇中机、之病。然小陆又差秀，不得并讥。且士衡笔墨虽滞，而气华整。盖黄初既邈，降为太康，骈俪之中，犹存古法。故客儿禀之以抉其幽，明远依之以厉其气。俾诸公逦迤修饰，不遽落于梁、陈纤调者，谁之力欤？至"民动如烟，户庭已幽"语，特稍有生效，亦何足深赏。
　　汉、魏、六朝诸仙诗，多后来浅人伪撰，锺、谭每极叹赏。若太虚真人"种罪天网上，受毒地狱下"，岂复成语，而二子绝爱之。
　　《乐府横吹》有《东平刘生歌》。又梁元帝《刘生》云："任侠有刘生，然诺重西京。"《乐府解题》称"齐、梁以来，为《刘生》辞者，皆称其任侠豪放。"盖刘生本是侠客，故《安东平》第五解云："东平刘生，复感人情，与郎相知，当解千龄。"此闺中属望，谓所欢与侠者游，当无虞中道，类如唐人记黄衫豪客解使十郎回心耳。伯敬乃云"是疑是防"，竟以刘生同诸周史明童，可资一笑。
　　或云《东平刘生》即指《安东平》本曲，盖歌此曲以为欢，故下有"感情"、"相知"语，与"郎歌妙意曲，侬亦吐芳词"，"君歌《杨叛儿》，妾劝新丰酒"，词意正类，解亦近。
　　锺云："谢灵运'初日芙蓉'，颜延之'镂金错采'，颜终身病之。乃《秋胡诗》、《五君咏》，清真高逸，似别出一手。若屏却颜诸诗，独标此数首，向评为妄语矣。"案此论非也。盖《秋胡》、《五君》，虽是颜佳作，然若《蒜山》、《曲阿》诸篇，典饬端丽，自非小家所办。且上人评虽当，不知"初日芙蓉"，微开唐制，"镂金错采"，犹留晋骨。此关诗运升降，锺殆未知之。
　　谭云："康乐灵心秀质，吐翕山川，然必删去《过始宁墅》、《登石门》、《入华子冈》、《入彭蠡湖口》诸作，乃为真灵运。"案此故欲与《文选》、《诗删》诸书相反耳。且如《诗归》所赏，"石浅水潺，日落山照曜"，何如"白抱幽石，绿筱媚清涟"；若"矜名道不足，己物可忽"，何如"沉冥岂别理，守道自不携"；若"清旦索幽异，放舟越郊"，何如"且申独往意，乘月弄潺"；若"岩壑寓耳目，欢爱隔音容"，何如"徒作千里曲，弦绝念弥敦。"同一赋景写情，工拙自了，何必去此取彼耶？
　　谢诗"美人竟不来"，友夏云："自《离骚》多用美人、佳人、夫君称其友，入口无须眉气，只宜以我友、故人、君子字还之。"此谭非欲避《骚》，正避历下诸公家法耳，语大伧父。夫故人、我友，谁不解称，而设色审声，词各有当。
　　《简兮》呼周室贤者为"美人"，光武称陆闳为"佳人"，桓彦则云"曹子丹佳人"，又前秦苏蕙称其夫窦滔云"非我佳人，莫之能解"，何必湘累便类巾帼者耶？
　　"平生疑若人，通蔽互相妨"，锺云："殁后不思其好，反惜其短，犹作直谅忠告之思，真交情痛极。"案此解非也。若人是指延州、楚老而言耳。谢以延陵带剑徐墓，楚老致惋龚生，逝者溘焉，情归虚设，故平生恒疑二子未尽达观，虽通而蔽。及今乃微理感，则深情自恸，初非识之所能御也。
　　惠连《西陵遇风献康乐》五章是一首，《诗归》删去三章，至"今宿浙江湄"便止，无复情理。友夏以为促节有妙处，谬矣。
　　"衡纪无淹度，晷运倏如摧"，锺云："《捣衣》诗如何禁得此累重语。"是欲用大历后裁制绳《选》体，真不知有古法也。
　　鲍照《行路难》，乐府中最粗露，伯敬以为全是苏、李、《十九》性情，此作何解？
　　谢玄晖诗"锁吾愁与疾"，"锁"字太尖，讵得深赏！
　　唐太宗诗虽偶俪，乃鸿硕壮阔，振六朝靡靡。伯敬以为终带陈、隋滞响，读之不能畅，不知上口轻便非大手也。唐初作者，酝藉一代，专在凝而不流，奈何少之！
　　初唐如《帝京》、《畴昔》、《长安》、《汾阴》等作，非钜匠不办。非徒博丽，即气概充硕，无纪氵省之养者，一望却走。唐人无赋，此调可以上敌班、张。盖风神流动，词旨宕逸，即文章属第二义。锺、谭更目为板，独取乔知之《绿珠篇》。此等伎俩，为南唐后主构花中亭子可耳，安知造五凤楼乎！
　　锺谓子昂《感遇》过嗣宗《咏怀》，其识甚浅。阮逐兴生，陈依义立。阮浅而远，陈深而近。阮无起止，陈有结构。阮简尽，陈密至。见过阮处，皆不及阮处也。
　　古人工处须学，拙处亦不必尽避，乃成大家。锺、谭只欲避板避恒，用意良苦，落于褊识。
　　刘希夷"西北风来吹细腰，东南月上浮纤手"，锺云："'吹细腰'，腰益细；'浮纤手'，手益纤。"此种魔解最多，害诗家正气，偶摘发之。
　　避痴重可也，削腴不可也。避板可也，导流不可也。避套可也，废法不可也。
　　冥搜可也，害气不可也。谢已披之华可也，竞雕锼之字不可也。皆当辩于豪末，偏者顾失之远。
　　但欲洗去诗家故常语，然别迳一开，康馗有不践者焉。故器不尚象，淫巧杂陈；声不和律，艳讠失竞响。此锺、谭持论，虽颇有可喜，不欲深道之。
　　二子于古诗、乐府差有解，唐体逾昧。
　　谭去锺益不逮，锺有持大体处。二子自为诗亦然。锺疏薄犹清气相引，有自成篇章者。谭细已甚，殆不复见句。
　　二子选唐律，但晓尚清真，薄文彩，不知太示清真，便启宋气。又升轻秀，摈鸿整，不知专尚轻秀，便近元作。
　　汉诗朴处似钝，其气为之也。魏诗壮处似露，其才为之也。六朝诗典处似方，其学为之也。初盛唐诗赡处似滞，其格律为之也。锺、谭每值此等便挢舌，虽云识昧通方，亦自料材力不逮耳。"奴见大家已心死"，又从后而反唇诼之。
　　伯敬因读右丞诗而厌刘琨、陆机，非但不知古，并不知唐。
　　礼之近人情者非其至，此古诗与唐古诗别处。伯敬此处正，乃恨于鳞妄语，非口舌可争。今人酷喜二子家言，亦政爱其近情耳。
　　伯敬欲使学陶诗者从王昌龄、储光羲入，是教以逆流举棹。徐昌亦有魏诗门户，汉诗堂奥，入户升堂"语，皆吾所不知也。
　　龙标诸绝句秀独绝，《河上歌》是偶作变体耳，乃伯敬独深赏，好作异同如此。又锺云："龙标宫词外诸绝，仍是作五言古手段。"此评无论当否，即太白五言不拘属对，子美七律多扌幻体，从来作者，亦不深尚，即用五言古体为绝句，亦足贵耶？
　　《艺苑卮言》云："'东风摇百草'，'摇'字稍露峥嵘，便是句法为人所窥。'朱华冒绿池'，'冒'字更捩眼。"前辈讵昧下字之工，恐斫雕丧朴，故于此兢兢。锺、谭之于"烟花换客愁"，"桃李务青春"，"白足傲履袜"等句，中间一字，极意阐扬，乃嗤前人阅诗疏卤也。
　　锺目韩退之《琴操》为真《风》、《雅》，未敢信，三唐乐府中当称杰耳。
　　然古《琴操》多伪作，佳者自少。
　　竟陵酷赏艳情，或嫌其荡，而不知无伤于雅也。务去陈言，多赞其功，而不知实深为厉也。以上三十三条，是其立说谬者。
　　二子言诗，予摘录大略，要指悉见；中多所遗，亦不欲极尽。自弘、正、嘉、隆间六七君子振兴雅则，由兹氵斥古，历于唐、汉，代革十数，岁经千载，而能远弘久斩之泽，岂徒"永嘉之末，复闻正始之音"耶？然不及百年，其所经建者大坏，迷阳足，不复可扫。故正声之衰也，百人挽之而不足；庸音之放也，一人倡之而有馀。于鳞有言，亦惟天实生才不尽。盖积气既薄，英哲愈少，江河不返，锺氏代兴。兴言及兹，置笔而已。庚之十月七夜。
　　○词曲
