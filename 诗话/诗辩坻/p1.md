<!-- { "loadSidebar": true } -->
诗辩坻[清]毛先舒

　　●卷一
　　○总论
　　维诗作诂，赜有烦名，六艺群纬，义洽理备，均以宣其堙郁，节其波荡，陈美以为训，讽恶以为戒，上既足以彰知贞淫，而下亦得婉寓怨讥，而亡所讳。故乃微之以词指，深之以义类，之以风力，调之以匏弦，质之以捡括，文之以丹彩。用之当时，感人灵於和平；播之历祀，挹芳流乎无穷。所以采在二代者，与典谟并传；沿为变格者，垂至今而不废。
　　诗学流派，各有颛家，要其鼻祖，归源《风》、《雅》。《风》、《雅》所衍，流别已夥，举其巨族，厥有三支：一曰诗，二曰骚辞，三曰乐府。《离骚》兴于战国，其声纯楚，哀诽淫，类出《小雅》；而详其堂构，不近诗篇，虽瓜瓞于古经，盖别子而称祖者也。后遂寝变为赋，又其流矣。乐府兴于汉孝武皇帝，曲可弦歌，调谐笙磬，《练日》奏于郊，《鹭茄》讠訇于玉帐。盖以商、周《雅》、《颂》歌法失传，故遣严、马之徒维新厥制，已而人才辞士，下逮于闾巷闺，咸各有作，飙流滥焉。"昔有霍家奴"，雅留曲阕，"相逢狭路间"，燕女溺志，禀酌四诗，情亡不有。魏、晋相承，体绪颇杂，而并隶乐府，莫之或变。然周、秦歌谣及《鸿鹄》、《骓逝》诸作，并采入乐苑者，以类相景附云耳。
　　至于唐世乐府，绝句为多，而章句俳齐，稍同文侯恐卧之响，故填词出焉。尔时但有小令，听者苦尽，故宋人之慢调出焉。慢调者，长调长。金人欲易南腔为北唱，故小变词法，而弦索调出焉。然弦索调在填词为长，在曲又嫌其短，故元人之套数出焉。元曲偏北而不南唱，故明兴，则引信宋词，扌幻旋元嗓，参伍二制，折衷九宫，而今南曲出焉。故汉初已彰乐府，六朝稍演绝句，唐世肇词，宋时未亡而金已度北曲，元未亡而已见南曲。要皆萌芽，各入其昭代而始极盛耳。
　　斯则乐府之统系，是《三百篇》之支庶也。若夫古诗，大约以五言为准。何者？
　　后代四言，率多窘缚，附庸三古，难起一宗。五言，西汉则《十九》、《河梁》，东京则伯喈、平子，建安则子建、仲宣，魏、晋则阮、陆、陶、谢，六代翩翩亻隽俪之风，四唐英英律绝之制。又既趋近体，则七言兼著。故其物章比兴，辞班丽则，调务渊雅，旨放清穆，荡乐府之诙亵，闲骚人之怨乱者，其惟诗乎？若乃诗有变风雅，而端木氏又别小大正续传。予谓骚辞乐府，大约得于变传为多，而诗人有作，必贵缘夫《二南》、《正雅》、《三颂》之遗风，无邪精义，美萃于斯。是则六艺之冢嫡，元音之大宗也。（《原系篇》）
　　记云："白受采。"故知淡者诗之本色，华壮不获已而有之耳。然淡非学诣闳邃，不可袭致，世有强托为淡者，寒瘠之形立见，要与浮华客气厥病等耳。
　　世目情语为伤雅，动矜高苍，此殆非真晓者。若《情》一赋，见摈昭明；"十五王昌"，取呵北海。声响之徒，借为辞柄，总是未彻《风》、《骚》源委耳。
　　曹植始开奇宕，顿失汉音；陆机笃尚高华，竟变魏制。浔阳省静体，已非晋骨；宣城惊人句，实始唐音。卿、延清，乃开、天之先驱；太原、东川，故大历之鼻祖。工部老面或失于俚，赵宋藉为；翰林逸而或流于滑，朔元拾为香草。
　　严仪卿："学诗入门须正。"亦有始基猥杂，后能自得师，翻然弃故，亦能至道，淳于意之受术阳庆是也。唐有康昆仑，善琵琶，自谓无敌，及闻段善本《枫香》之弹，即惊骇下拜。德宗令以本艺授康。段奏曰："昆仑本领邪杂，且遣十年不近乐器，然后可教。"后昆仑果尽段技。今诗学染指既多，受病不少，畏砭而讳疾，护前而党同，何文士立志不如优伶远也？
　　诗须博洽，然必佥才就格，始可言诗。亡论词采，即情与气，亦弗可溢。
　　胸贮几许，一往倾泻，无关才多，良由法少。如瓠子驰其正道，钜野溢，又恶宣房之寒，其孰能不波？
　　古今谈诗家，其持论大有三弊，而世鲜觉悟，其失往往雷声，余当辩之。其一则以作诗必有合於古之六义，斯言似已，然《风》、《雅》、《颂》固是分体，不必详论。以赋、比、兴言之，此三者是诗人之志。盖即妇人童儿发口矢辞，非直陈事，即婉转附物，或因感抒述，三者之内，必有攸当。是凡诗中，自有此三义，非谓具此三义而后为诗成也。譬诸乐然，有五音耳，任举陶瓦叩之，弦索弹之，亦必中宫羽之一音，岂谓不为器者便无音耶？自谓诗备六义，然后为佳，而牵拘胶，不胜其敝，但有栉比，无复神来。又或以庄辞为备六义，殆又不然。
　　夫古人作诗，取在兴象，男女以寓忠爱，怨诽无妨贞正，故《国风》可录，而《离骚经》辞乃称不淫不乱。《诗》三百篇，大抵言情为多，乃用《尚书》、《礼运》之义相绳，何其固耶？即以丽辞果流佚者，但可指为靡音，目为变声，不可谓外於六义。何则？就其靡变，亦必固自有赋比兴耳。自斯言出，而《楚辞》、乐府尽为外篇，而傅玄《艳歌行》为贤於《陌上桑》，李唐一代便当尸祝退之，然后晚唐衰宋之作，悉登高坐矣。此一弊也。汉变而魏，魏变而晋，调渐入俳，法犹抗古。六代靡靡，气稍不振，矩度斯在。何者？俳者近拙，拙犹存古；藻者徵实，实犹存古。嗣是入唐，为初为盛，麟德、乾封间，气魄已见，开元而后，奇肆跌宕，穷姿极情，譬犹篆隶流为行草耳。穗迹书，永言告绝，怀古之士，犹增欷。然而谈者方夸为中兴，谓足高掩六季，何邪？且近体是唐代所开，而研思构彩，皆滋润六朝，十四大家，概乎沾汜，奈何爱唐棣之偏反，忘鄂跗之кк。至古体诗，居然酏水之别，益无论已。此二弊也。诗主风骨，不端文彩，第设色欲稍增新变耳。自皎然以窃占白白芳草诋刘、李诸贤，而近代亦诮白雪黄金，中原紫气，是则诚然，然要非大疵也。初、盛唐之乌鹊、凤凰，南山、北斗，龙阙、凤城，横汾、宴镐，汉、魏人之凤凰、鸳鸯，双鹄、鸣雁，惊风、白日，胪陈竹素，览者初不讶之。又如古诗，草、杨柳，便属相思；癸牡、锵鸾，辄施行迈；万年眉寿，以为颂祷；於皇陟降，用格神明。若持卑辞相格，亦复可议。要期合律，虽递袭而不妨乎高，苟乖大雅，则弥变弥堕。于是斯有彦伯涩体，长吉鬼才。近如唐六如之俚鄙，袁中郎之佻脱，竟陵钟、谭之纤猥，亦俱自谓能超象迹之外，不知呵佛未易，直枉入诸趣耳。此三弊也。（《三弊篇》）
　　诗有八徵，可与论人。一曰神，二曰君子，三曰作者，四曰才子，五曰小人，六曰鄙夫，七曰瘵，八曰鼠。神者，不设矩，卒归于度，任举一物，旁通万象。
　　于物无择，而涉笔成雅；于思无豫，而往必造微。以为物也，是名理也；以为理也，是象趣也。揽之莫得而味之有馀，求之也近而即之也远。神乎神乎！胡然而天乎？君子者，泽于大雅，通于物轨，陈辞有常，摅情有方，材非芳不揽，志非则不吐，及情而止，使人求之，渊乎其有馀，怡然其若可与居。推其心也，拾国香为餐，而犹畏其污也；薰祓正襟以占辞，而犹畏有口过也。是君子者也。作者，揽群材，通正变，以才裁物，以气命才，以法驭气，以不测用法。其用古人之法，犹我法也。犹假八音以奏曲，钟石之韵往而吾中情毕得达焉。故其诗如奇霏雾而非炫也，如震霆之疾惊而非外强也，澹乎若洞庭之微波而不竭其澜也，中闳而已矣，是作者也。才子者，有情有才，亦假法以范之，时有过差，时或不及，殆其当也，则为雅辞，不可为昌言。分有偏至，不能兼也；法有一体，不能合也。
　　然而气必清明，辞必周泽，斯称才子矣。小人者，法不胜才，才不胜情，注辞而倾，抒愤如盈，务竭而无后虑，其小人之心声乎？故其诗若忄齐若争，若讠兆若昵，虽罗于丰翰，而不可为饰，君子视子，并器不入。鄙夫者，窘乎材者也。
　　乃欲自见，故匿质而昭文，中亡情而索辞，辞孱则假于物辅。故取物也，不以益中，以涂茨外，趑趄睥睨，冀无窥者。故其语散而不贯，气时张而时萎，思不盈尺，辞联寻丈，使人厌之。瘵者，病也。望之肤立，按之无脉，如呻吟之音，虽长逾促，谓之细甚，是曰诗瘵。鼠也者，小而善窃，狡而不能为物害，故以取喻为诗者，是强解事人也。未能知之，先欲言之，袭彼之语，以市于此，矛盾而不恤，被攻而无怍色，掎摭无当，聒而不休，操笔回惑，犹厕鼠之见人犬而数惊恐也，是曰诗鼠。审声诗之士，以是八徵，参验无失，则可以观人矣。为诗者慎以自验，务治其中心而底于纯，可以无跌，匪曰文章，至道寓焉。余故详著之於篇。(lz)
　　（《八徵篇》）
　　欲披其文，先昭其质，故观者因文而徵情，作者原志以吐辞，则惟诗不可以为伪也。洞贯古籍，曲尽拟议，非以役物，求自见本质耳。譬之以火煅金，以鱼濯锦，知鱼火之借质，识古人为津筏。是故神明秀练者，其言芳以洁；意广识通者，其言疏以远；凄激内含者，其言抑以凌；不见歆趋者，其言静以立；萦纡恬汰者，其言微以长；光华隐曜者，其言清以典。内业既昭，本质斯呈。欲学夫诗，先求其心，故歌之而可以观志，弦之而可以见形。若夫内无昭质而郁畅菁华，胸本柴棘而放词为高，斯如鎏黄火翠，茹蘧练染，不能饰美，足彰其为贱工也。
　　抑有端求复古，不知通变，譬之书家，妙于临模，不自见笔，斯为弱手，未同盗侠。何则？亦犹孺子行步，定须提携，离便僵仆。故孺子依人，不为盗力，博文依古，不为盗才。作者至此，勿忘自强，然而有充养之理，无助长之法也。
　　诗固不可率尔下字，然当使法格融浑，虽有字法，生于自然。自宋人"诗眼"之说，摘次唐人一二字，酷欲仿效，不能益工，祗见丑耳。
　　高手下语，唯恐意露；卑手下语，唯恐意不露。高手遣调，唯恐过于甘口，卑手反之。此古近高下之由判也。
　　鄙人之论云："诗以写发性灵耳，值忧喜悲愉，宜纵怀吐辞，蕲快吾意，真诗乃见。若模拟标格，拘忌声调，则为古所域，性灵斯掩，几亡诗矣。"予案是说非也。标格声调，古人以写性灵之具也。由之斯中隐毕达，废之则辞理自乖。
