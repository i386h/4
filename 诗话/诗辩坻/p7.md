<!-- { "loadSidebar": true } -->
　　襄阳《洞庭》之篇，皆称绝唱，至欲取压唐律卷。余谓起句平平，三四雄，而"蒸"、"撼"语势太矜，句无馀力；"欲济无舟楫"二语，感怀已尽，更增结语，居然蛇足，无复深味。又上截过壮，下截不称。世目同赏，予不敢谓之然也。
　　襄阳五言律体无他长，只清苍酝藉，遂自名家，佳什亦多。《洞庭》一章，反见索露，古人以此作孟公声价，良不解也。
　　"鸟道一千里，猿声十二时"，"五湖三亩宅，万里一归人"，句法孤露，意兴欲尽，尤易为浅学效颦，作者不欲数见者也。
　　岑参"关树晚苍苍"一首，今人当隶马事，能超脱乃尔！
　　子美《天河》自佳什，第三四为老生藉口，大启恶解，小恨耳。
　　张承吉风流之士，而《金山寺》诗："因悲在城市，终日醉醺醺"，村鄙乃尔，不脱善和坊题帕手段。
　　"暂将弓并曲，翻与扇俱团"，蒋仲舒谓之近俗。然是初唐本色语，自六朝来，第未称佳，亦胡云俗？
　　玄宗"乘时方在德，嗟尔勒铭才"，是幸蜀诗，故用张载《剑阁铭》事。蒋仲舒笺引班固《燕然》，非也。
　　达夫五言律多似短古，亦是风调别处。
　　韩愈"汉家旧种明光殿，炎帝还传《本草经》"，此樱桃谜也。荆冬倩《奉试咏青》诗："路辟光天远，春还月道临。草浓河畔色，槐结路边阴。未映君王史，先标胃子衿。明经如可拾，自有致心。"此等题自未易佳，亦何讵作青谜？
　　岑嘉州《初至犍为作》，而茂秦改之，语在《直说》中。然颇不及岑气骨，直落中唐，结句尤劣。盖谢本色只是中唐耳。
　　《中兴间气》称郎士元"暮蝉不可听，落叶岂堪闻"，工于发端，谢惭沮。
　　然二语排而弱，思致浅竭，遽驾玄晖乎？
　　"沲水临中坐"，杜排律足称工绝，而胡明瑞《诗薮》抑之。盖胡于排律，专主赡硕，未究起伏之妙，故自运如《咏雪》及《题武侯》诗，往往绝可笑。又元美《哭于鳞百二十韵》，都乏神韵，而明瑞称之。至明瑞哭王诗，更出王下，乃复自拟古人。
　　昔人称老杜字法如"碧知湖外草，红见海东"，句法如"无风出塞，不夜月临关"。余谓此等皆杜句字之露巧者，浑读不妨大雅，拈出示人，将开恶道。
　　张乔"波影逐游人，自是游人老"，叠句可憎。于武陵亦有"又渡湘江水，湘江水复春"，又唐彦谦"坐无风雨至"，亦然。
　　"诸葛大名垂宇宙"，通章草草。"伯仲"二语，ゼ词中作史论，殊伤渊雅。
　　李绅《过锺陵》之作，三四"江"、"郭"承上，与杜公《吹笛》篇法相似，然非佳格。《江南暮春》又学"去岁荆南梅似雪"，短李殊未精悍。
　　杜牧之"江涵秋影"，截首四句，乃中唐佳什，衍为八句便齐气；"古往今来"，竟成何语？
　　皎然精于诗法，而己作不能称，较之清工气骨，故应却步。
　　杜诗"卧龙跃马终黄土"，"跃马"为公孙述，盖用《蜀都赋》"公孙跃马而称帝"语。然用不始杜，临海《畴昔篇》已见之。刘辰翁"跃马何限，古人开口自信"，非也。
　　诗至七言律，已底极变，既难空骋，又畏事累，大抵温丽为正，间令流逸，读之表里妍整，而风骨隐然。颇恶驱驾之势，有心章彩；至于隶古事，寓评议，斯为下风。唐初意尽句中，正用气格为高。盛唐境地稍流，而兴溢章外，不妨媲美。作者取裁，舍是奚？中叶翩翩，亦曲畅情兴，必欲瓿覆大历以下，似属元美过差之谈。至于李商隐而下，予不敢道之。
　　王维"商山包楚邓"篇十二句，凡十二见地形，虽全叙行色，而写送流利，不觉烦，终是诗律未细处。
　　"羞将短发还吹帽"一句，翻案意足，"笑倩傍人为正冠"，赘景乏味，或当时即事语耶？
　　包佶诗"王粲频徵楚，君恩许入秦"，借"君"对"王"，不拘姓名，从杜公"子"、"今日"，"高凤"、"聚萤"来。至于鳞"木落毗陵看过雁，月明张翰倚扁舟"，皆祖述此，然只似游戏耳。
　　"家散万金酬士死，身留一剑答君恩"，王元美称其壮语，然气尽句中，未为佳调。"月在上方诸品静，心持半偈万缘空"，何元郎指为名作，谛视之，亦禅林恒语耳。
　　张季直中岁感激，苦节学文，而"深竹园偶辟疆"，谓与顾辟疆为偶，既是凑韵，若解开辟疆畔，更自生硬。渤海五十，张有恧焉。然题云"探韵"，岂是为韵所拘故耶？
　　早期倡和，舍人作沈婉丽，气象冲逸，自应推首。"衣冠身"三字微拙。
　　右丞典重可讽，而冕服为病，结又失严。嘉州句语停匀华净，而体稍轻，又结句承上，神脉似断。工部音节过厉，"仙桃"、"珠玉"近俚，结使事亦黏带，自下驷耳。四诗互有轩轾，予必贾、王、岑、杜为次也。
　　于鳞贬子美七言律愦焉自放，语有当处，未必便为献吉而发。然于鳞律鲜扌幻体，致多精秀，谓自为地，或有之乎？
　　太过幸灵州诗止二句，虽阙而已自笼罩雄奇。
　　初唐四子，人知其才绮有馀，故自不乏神韵。若盈川《夜送赵纵》，第三句一语完题，前后俱用虚境。临海《易水送别》，借轲、丹事，用一"别"字映出题面，馀作恁吊，而神理已足。二十字中而游刃如此，何等高笔！
　　王、孟五言绝，笔韵超远，不减李拾遗。但李近浏亮，王近清疏，特差异耳。
　　孟他体较王格小减，五言绝句，气更似胜之。
　　杜《复愁》云："万国尚戎马，故园今若何？昔归相识少，早已战场多。"此等用意，便是歇后法。
　　胡明瑞举唐五言绝句凡十六首，云佳者大半于此。余观权德舆《玉台体》二首，语意佻浅；至王建《新嫁娘》、施肩吾《幼女词》，摹事太入情，便落卑格。
　　李之《罢相作》，敖子发以为不如钱起《暮春归故山草堂》。不知李诗朴直，钱诗便巧，李出钱上自远，子发未审格耳。
　　盛唐七绝，常建最劣，高得中唐，卑入宋格，如"过在将军不在兵"是也。
　　诗有近俚，不必其词之闾巷也。刘梦得《竹枝》，所写皆儿女子口中语，然颇有雅味。元次山《Ы乃曲》云"好是山《韶》音"，非不典切苍梧事，伧父之状，使人呕矣。
　　宋人谈诗多迂谬，然亦有近者。至谢叠山而鄙悖斯极，如评少伯"陌头杨柳"之作，梦得《蹋歌词》，阆仙《渡桑乾》，许浑"海燕西飞"是也。
　　文昌"洛阳城里见秋风"一首，命意致近填词，读者赏俊，勿遽宽科。
　　籍、建并称，然建远不如籍。籍《楚妃》、《离宫》有盛唐之调，俱得乐府遗风。建《宫词》直落晚叶，去孟蜀花蕊夫人一间耳。《夜看扬州市》，何里巷也！
　　王建"内园分得温汤水，二月中旬已进瓜"，华亭李舒章诗"御水先成二月瓜"本此，亦练雅，不觉其是用唐世语。
　　义山七绝，使事尖新，设色浓至，亦是能手。间作议论处，似胡曾《咏史》之类，开宋恶道。
　　王元美谓"一年又过一年春"与"九月九日望乡台"同法，而调少卑，情稍浓。盖情浓非诗家境诣，此语殊难得解。
　　太白《清平调词》"想衣裳花想容"，二"想"字已落填词纤境；"若非"、"会向"，居然滑调。"一枝浓艳"，"君王带笑"，了无高趣，《小石》跻之坦涂耳。此君七绝之豪，此三章殊不厌人意。
　　太白"杨花落尽"，与乐天"残灯无焰"，体同题类，而风趣高卑，自觉天壤。
　　七绝，李益、韩足称劲敌。李华逸稍逊君平，气骨过之，至《从军北征》，便不减盛唐高手。
　　"虢国夫人"一首，张承吉之作，又见杜集。然调既不类杜绝句，且拾遗诗发语忠爱，即使讽时，必不作此佻语，应属祜作无疑。
　　王表诗"一声歌发满城秋"，赵嘏又云"一声留得满城春"，邹子之吹黍谷，庶女之召飞霜，亦词人不用事之用事耳。
　　七言绝起忌矜势，太白多直抒旨鬯，两言后只用溢思作波掉，唱叹有馀响。
　　拙手往往安排起法，欲留佳思在后作好，首既嚼蜡，后十四字中，地窄而舞拙，意满而词滞。古亦多用景物唱起，然须正意着景中令足，后来神韵自不匮耳。
　　《诗家直说》云："予初赋《侠客行》：'笑上胡姬卖酒楼，赌场赢得锦貂裘。酒酣更欲呼鹰去，掷下黄金不掉头。'自谓结无馀音，更之云：'天寒饮罢酒家楼，掷下黄金不掉头。走马西山射猛虎，晚来风雪满貂裘。'"予前说得此，尤觉醒畅。
　　张继诗"江枫渔火对愁眠"。今苏州寒山寺对有愁眠山，说者遂谓张诗指山，非谓渔火对旅愁而眠。予谓非也。诗须情景参见，此诗三句俱述景，止此句言情，若更作对山，则全无情事，句亦乏味。且愁眠山下即接姑苏城寒山寺，不应重累如此。当是张本自言愁眠，后人遂因诗名山，犹明圣湖因子瞻诗而名西子湖耳。
　　至于夜半本无钟声，而张诗云云，总属兴到不妨。雪里芭蕉，既不受弹，亦无须曲解耳。
　　宋人之诗伧，元人之诗巷，然亦各自间有佳处。
　　海叟《杨白花》，谓故君之思，似太亵，当是即胡后本意耳。"渡江水"语尤可见。
　　凤洲"人间陆海天茫茫"，出李贺《秦宫》诗，变得雄奇，中着此句，觉通篇发越。
　　空同"苑西辽后"篇，华亭宋辕文以为拟杜"昆明池水"，以不甚似见工。
　　然予谓此拟"瞿塘峡口"，非拟"昆明"也。
　　元美七律，力沉而微伤滞，思精而时入巧，材富而每阑入近语，未足称长。
　　于鳞语元美"我无凡境，子无神境"，二人亦初不讳之。至《祀康陵》等篇，则李、谢未办耳。
　　茂秦"天书早下促星轺"，末结出武选葬兄，点次轻稳，善于避险。
　　子相矫矫，有拂日摩天之羽，虽伤短促，终自不羁。
　　诗自万历末，争欲决李、王之藩。董宗伯其昌颇自矫峙，然风格亦微跌宕矣。
　　许景樊，朝鲜女子耳，诸体略放温、李、而七律独祖七子之风，"层台"、"一柱"，全学于鳞。《登黄榆作》，见有明文章诞敷之远。
　　二李献吉、于鳞。何、王景明、元美。外，若徐昌之邈然洁秀，薛君采之婉挚华亮，顾华玉之格苍味腴，高子业之造思精微，王稚钦之风神丽失，自足掩馀子之芳润，抗四氏以并驰。故以广大教化论之，或稍逊四家，倘用独长便决胜。尝拟合选国初四子，高季迪、杨孟载、张来仪、徐幼文。前后七子，献吉、景明、边廷实、徐昌、康德涵、王敬夫、王子衡为前七子，于鳞、元美、谢茂秦、徐子与、宗子相、吴明卿、梁公实为后七子。与上薛、顾、高、王及刘伯温、卢次便为二十四家。次便虽骚赋名，然诗自振迅。
