<!-- { "loadSidebar": true } -->
　　咸平景德中，钱惟演、刘筠首变诗格，而杨文公与王鼎、王绰号“江东三虎”，诗格与钱、刘亦绝相类，谓之“西昆体”。大率效李义山之为丰富藻丽，不作枯瘠语，故杨文公在至道中得义山诗百余篇，至于爱慕而不能释手。公尝论义山诗，以谓包蕴密致，演绎平畅，味无穷而炙愈出，镇弥坚而酌不竭，使学者少窥其一斑，若涤肠而浣（《历代诗话》本作“洗”）骨。是知文公之诗，有得于义山者为多矣。又尝以钱惟演诗二十七联，如“雪意未成云着地，秋声不断鴈连天”之类，刘筠诗四十八联，如“溪笺未破冰生砚，垆酒新烧雪满天”之类，皆表而出之，纪之于《谈苑》。且曰二公之诗，学者争慕，得其格者，蔚为佳咏。可谓知所宗矣。文公钻仰义山于前，涵泳钱、刘于后，则其体制相同，无足怪者。小说载优人有以义山为戏者，义山服蓝缕之衣而出。或问曰：“先辈之衣何在？”曰：“为馆中诸学士挦扯去矣。”人以为笑。
　　
　　颜延之谢灵运各被旨拟《北士篇》，延之受诏即成，灵运久而方就。梁元帝云：“诗多而能者沈约，少而能者谢朓，虽有迟速多寡之不同，不害其俱工也。”
　　
　　米元章赋诗绝人（《历代诗话》本作“妙”），而人罕称之者，以书名掩之也。如《不及陪东坡往金山作水陆诗》云：“久阴障（《历代诗话》本作“阵”）夺佳山川，长澜四溢鱼龙渊。众看李、郭渡浮玉，晴风扫出清明天。颇闻妙力开大施，足病不列诸方仙，想应苍壁有垂露，照水百怪愁寒烟。”《栖（《历代诗话》本作“柄”）云阁》云：“云出救世旱，泽浃云寻归。入石了不见，丰功已如遗。龙骞荐复起，抱石明幽姿。云乎无定所，隐者何当栖（《历代诗话》本作“栖”）。”如此二诗，殆出翰墨畦径之表，盖自迈往凌云之气流出，非寻规索矩者之（《历代诗话》本作“所”）可到也。
　　
　　余襄公靖尝在契丹作胡语诗云：“夜筵没逻臣拜洗，两朝厥荷情干勒。微臣雅鲁祝君统，圣寿铁摆俱可忒。”没逻言后，盛拜洗言受赐，厥荷言通好，干勒言厚重，铁摆言嵩高也。沈存中《笔谈》载刁约使契丹戏为诗云：“押燕移离毕，看房贺跋支。践（《历代诗话》本作“贱”）行三匹裂，密赐十貔狸。”移离毕，如中国执政官；贺跋支，执衣防合人；匹裂，小木罂；貔狸，形如鼠而大，狄人以为珍馔。二诗可作对，故表而出之。
　　
　　诗之有思，卒然遇之而莫遏，有物败之则失之矣。故昔人言覃思、垂思、抒思之类，皆欲其思之来，而所谓乱思、荡思者，言败之者易也。李棨（《历代诗话》本作“郑綮”）诗思在灞桥风雪中驴子上，唐求诗所游历不出二百里，则所谓思者，岂寻常咫尺之间所能发哉！前辈论诗思多生于杳冥寂寞之境，而志意所如，往往出乎埃塧之外。苟能如是，于诗亦庶几矣。小说载谢无逸问潘大临云：“近日曾作诗否？”潘云：“秋来日日是诗思。昨日捉笔得‘满城风雨近重阳’之句，忽催租人至，令人意败，辄以此一句奉寄。”亦可见思难而败易也。
　　
　　韩退之《调张籍诗》曰：“刺手拔鲸牙，举瓢酌天浆。”魏道辅谓高至酌天浆，幽至于拔鲸牙，其用思深远如此。彼独未读《送无本诗》尔。其曰：“我尝示之难，勇往无不敢。蛟龙弄牙角，造次欲手揽。众鬼囚大幽，下觑袭元窞。”言手揽蛟龙之角，下觑众鬼之窞，皆难事，而无本勇往无不敢，盖作文以气为主也。则《调张籍》之句，无乃亦是意乎？
　　
　　孟郊诗云：“食荠肠亦苦，强歌声无欢。出门即有碍，谁谓天地宽。”许浑诗云：“万里碧波鱼恋钓，九重青汉鹤愁笼。”皆是穷蹙之语。白乐天诗云：“无事日月长，不羁天地阔。”与二子殆宵壤矣。《青箱杂记》载李泰伯一绝云：“人言落日是天涯，望极天涯不见家。已恨碧山相掩映，碧山还被暮云遮。”识者曰，此诗意有重重障碍，李君其不偶乎！后果如其言。 
●卷三
　　元、白齐名，有自来矣。元微之写白诗于阆州西寺，白乐天写元诗百篇，合为屏风，更相倾慕如此。而乐天必言微之诗得己格律顿（《历代诗话》本作“更”）进，所谓“每被老元偷格律”是也。然微之《江陵放言》与《送客岭南诗》，乐天皆拟其作何耶？东坡尝效山谷体作江字韵诗，山谷谓坡收敛光芒，入此窘步。余于乐天亦云。
　　
　　诗人赞美同志诗篇之善，多比珠玑、碧玉、锦绣、花草之类，至杜子美则岂肯作此陈腐语邪？《寄岑参诗》云：“意惬关飞动，篇终接混茫。”《夜听许十一诵诗》云：“精微穿溟涬，飞动摧霹雳。”《赠卢琚诗》曰：“藻翰惟牵率，湖山合动摇。”《赠陈（《历代诗话》本作“郑”）谏议诗》云：“毫发无遗憾，波澜独老成。”《寄李白诗》云：“笔落惊风雨，诗成泣鬼神。”《赠高适诗》云：“美名人不及，佳句法如何。”皆惊人语也。视余子其神芝之与腐菌哉！
　　
　　李太白、杜子美诗皆掣鲸手也。余观太白《古风》、子美《偶题》之篇，然后知二子之源流远矣。李云：“《大雅》久不作，吾衰竟谁陈！《王风》委蔓草，战国多荆榛。”则知李子所得在《雅》。杜云：“文章千古事，得失寸心知。骚人嗟不见，汉道（《历代诗话》本作“选”）盛于斯。”则知杜之所得在骚。然李不取建安七子，而杜独取垂拱四杰何耶？南皮之韵，固不足取，而王、杨、卢、骆亦诗人之小巧者尔。至有“不废江河万古流”之句，褒之岂不太甚乎？
　　
　　贾岛携新文诣韩愈云：“青竹未生翼，一步万里道。安得西北风，身愿变蓬草。”可见急于求师。愈赠诗云：“家住幽都远，未识气先感。来寻吾何能，无殊（《历代诗话》本作“味”）嗜昌歜。”可见谦于授业。此皆岛未儒服之时也。洎愈教岛为文，遂弃浮屠（《历代诗话》本作“图”），学举进士。《摭言》载岛初赴名场，于驴上吟“鸟宿池边树，僧敲月下门”。遇权京尹韩吏部呵（《历代诗话》本作“呼”）唱而不觉，洎拥至马前，则曰：“欲作敲字，又欲作推字，神游（《历代诗话》本作“游”）诗府，致冲大官。”愈曰：“作敲字佳矣。”是时岛识韩已久矣，使未相识，愈岂肯教其作敲字邪！
　　
　　余读许浑诗，独爱“道直去官早，家贫为客多”之句。非亲尝者，不知其味也。《赠萧兵曹诗》云：“客道耻摇尾，皇恩宽犯鳞。”“直道去官早”之实也。《将离郊园诗》云：“久贫辞国远，多病在家希。”“家贫为客多”之实也。
　　
　　苏养直《清江曲》见赏于东坡，以为与李太白无异。所谓“属玉双飞水满塘，菰蒲深处浴鸳鸯”是也。既为前辈所赏，名已不没。而又作《后清江曲》一篇，岂养直尚恶其少作邪？所谓“呼儿极浦下笭箵，社瓮欲熟浮蛆香。”“轻蓑淅沥鸣秋雨，日暮乘流自相语。”如此等句，《前清江曲》似未到也。
　　
　　作诗贵雕琢，又畏有斧凿痕，贵破的，又畏黏皮骨，此所以为难。李商隐《柳诗》云：“动春何限叶，撼晓几多枝。”恨其有斧凿痕也。石曼卿《梅诗》云：“认桃无绿叶，辨杏有青枝。”恨其黏皮骨也。能脱此二病，始可以言诗矣。刘梦得称白乐天诗云：“郢人斤斵无痕迹，仙人衣裳弃刀尺。世人方内欲相从，行尽四维无处觅。”若能如是，虽终日斵而鼻不伤，终日射而鹄必中，终日行于规矩之中，而其迹未尝滞也。山谷尝与杨明叔论诗，谓以俗为雅，以故为新，百战百胜。如孙、吴之兵，棘端可以破镞；如甘蝇、飞卫之射，捏聚放开，在我掌握，与刘所论，殆一辙矣。
　　
　　杜牧《赤壁诗》云：“折戟沉沙铁未消，自将磨洗认前朝。东风不与周郎便，铜雀春深锁二乔。”李义山集中亦载此诗，未知果何人所作也。
　　
　　自古文人，虽在艰危困踣之中，亦不忘于制述。盖性之所嗜，虽鼎镬在前不恤（《历代诗话》本作“恤”）也，况下于此者乎？李后主在围城中，可谓危矣，犹作长短句。所谓“樱桃落尽春归去，蝶翻金粉双飞。子规啼月小楼西”，文未就而城破。蔡约之尝亲见其遗藁。东坡在狱中作诗《赠子由》云：“是处青山可藏（《历代诗话》本作“埋”）骨，它（《历代诗话》本作“他”）年夜雨独伤神。”犹有所托而作。李白在狱中作诗上崔相云：“贤相燮元气，再欣海县康。应念覆盆下，雪泣拜天光。”犹有所诉而作。是皆出于不得已者。刘长卿在狱中，非有所托诉也，而作诗云：“斗间谁与看冤气，盆下无由见太阳。”一诗云：“壮志已怜成白发，余生犹待发青春。”一诗云：“冶长空得罪，夷甫不言钱。”又有《狱中见画佛诗》，岂性之所嗜？则缧绁之苦，不能易雕章缋句之乐与？
　　
　　黄庶，字亚夫，尝有《怪石》一绝传于世云：“山鬼水怪着薜荔，天禄辟邪眠莓苔。钩帘坐对心语口，曾见汉家池馆来。”人士脍炙，以为奇作。唐张碧诗亦不多见，尝有《池上怪石诗》云：“寒姿数片奇突兀，曾作秋江秋水骨。先生应是厌风雷，着向池边塞龙窟。我来池上倾酒尊，半酣书破青烟痕。参差翠缕摆不落，笔头惊怪黏秋云。我闻吴中、项容水墨有高价，邀得将来倚松下。铺却双缯直道难，掉首（《历代诗话》本作“手”）空归不成画。”二诗殆未易甲乙也。
　　
　　杜子美诗喜用《文选》语，故宗武亦习之不置，所谓“熟精《文选》理，休觅彩衣轻”。又云“呼婢取酒壶，续儿诵《文选》”是也。唐朝有《文选》学，而时君尤见钦（《历代诗话》本无“钦”字）重，分别本以赐金城，书绢素以属裴行俭是也。外史《捣扤（《历代诗话》本作“梼杌”）》载，郑奕尝以《文选》教其子，其兄曰：“何不教读《论语》，免学沈、谢嘲风弄月，污人行止。”郑兄之言，盖欲先德行而后文艺，亦不为无理也。
　　
　　元和十一年六月，武元衡将朝，夜漏未尽三刻，骑出里门，遇盗，薨于墙下。许孟容谓国相横尸而盗不得，为朝廷耻。遂下诏募捕，竟得贼（《历代诗话》本无“贼”字）。始得张晏者，王承宗所遣；訾珍者，李师道所遣也。初，元衡策李锜之必反。已而锜果反就诛。由是诸镇桀骜者，皆不自安，以致于是。刘梦得有《代靖安佳人怨诗》云：“宝马鸣珂踏晓尘，鱼文匕首犯车茵。适来行哭里门外，昨夜画（《历代诗话》本作“华”）堂歌舞人。”又云：“秉烛朝天遂不回，路人弹指望高台。墙东便是伤心地，夜夜秋萤飞去来。”余考梦得为司马时，朝廷欲澡濯补郡，而元衡执政，乃格不行。梦得作诗伤之而托于靖安佳人，其伤之也，乃所以快之与？
　　
