<!-- { "loadSidebar": true } -->
　　先文康公知汝州日，段宝臣为教官，富季申为鲁山主簿，而陈去非以太学录持服来寓。先公语人曰：“是三子者，非凡偶近器也。”是时，富在外邑，则以职事处之于城中，列三人者荐于朝，以为可用，仍以去非《墨梅诗》缴进。于是去非除太学博士，季申除京西漕属，宝臣亦相继褒擢。初，宝臣字去尘，先公一日谓之曰：“君，廊庙具也，宜改字宝臣，取荀卿辅拂之人为国宝之义。”且作序而述（《历代诗话》本作“衍”）其意。及三人者俱贵，先公喜曰：“吾未尝读玉管之书，亦未尝究金书之义，而能逆知其必大者，独以其所为知之耳。汝辈勉其在我者，在人者不问可也。”先公晚年寓居湖州之宝溪，季申既罢枢筦，亦挈家来寓，一觞一咏，必与之俱。季申尝有十绝，其一云：“青衫短簿汝阳天，鹗牍当时误荐贤。承乏西枢了无补，还依丈席听韦编。”其二云：“洛陈花骨巧裁诗，曾把梅篇荐玉墀。来（《历代诗话》本作“未”）说他年调鼎事，只今身已凤凰池。”其三云：“陈君谈论席生风，段子文词气吐虹。参术[月奚]胰皆入箧，知人谁过葛仙翁。”余七篇不录。陈君名恬，字叔易，有高节，贫甚。先公命公库以酒肉薪米日给之。尝谢以诗云：“不是故人供禄米，初非县令给猪肝。养贤礼厚隆三簋，拜赐恩深艳一箪。”建炎初，召赴行在，直秘阁。
　　
　　张安道以异议出守宛丘，次守南都，苏子由皆从之游。元丰初，子由谪筠州酒税，安道凄然不乐，手写诗为别曰：“可怜萍梗漂浮客，自叹匏瓜老病身。从此空斋挂尘榻，不知重扫待何人。”后十五年，子由方和其诗云：“少年便识成都尹，中岁仍为幙（《历代诗话》本作“幕”）下宾。待我江西徐孺子，一生知己有斯人。
　　
　　王介甫、苏子瞻皆为欧阳文忠公所收，公一见二人，便知其它（《历代诗话》本作“他”）日不在人下。《赠介甫诗》云：“老去自怜心尚在，后来谁与子争先。”子瞻登乙科，以书谢欧公，欧公语梅圣俞曰：“老夫当避此人，放出一头地。”当是时，二人俱未有声，而公知之于未遇之时，如此所以为一世文宗也欤（《历代诗话》本作“与”）？东坡跋梅圣俞诗后云：先君与梅二丈游时，轼与子由弟年甚少，未有知者。家有八（《历代诗话》本无“八”字）老泉公作诗云：“岁月不知老，家有雏凤凰。百鸟戢羽翼，不敢呈文章。”则二苏当少年时，已擅文价矣。
　　
　　郛子稍（《历代诗话》本作“郭子稩”）学作小诗，尝赋《梅花》云：“玉屑装龙脑，云衣覆麝脐。何堪夜来雪，香色两凄迷。”《留友人诗》云：“良友间何阔，春事遽如许。劳君下鸥沙，一叶系（《历代诗话》本作“击”）春渚。昨梦坠前世，再见欣欲舞。聊呼花底杯，酒面点红雨。狂歌谢贯珠，清论杂挥尘。骊驹未可歌，妙句须君吐。”观此数语，似粗知诗家畦径，学之不已必佳，但恐其中堕尔。
　　
　　欧公与尹师鲁、苏子美俱出杜祁公之门。欧公虽贵，犹不替门生之礼，和祁公诗云：“尘柄屡挥容请益，龙门虽峻忝（《历代诗话》本作“许”）先登。立朝行己师资久，宁止篇章此服膺。”又云：“公斋每偷暇，师席屡攻坚。善诲常无倦，余谈亦可编。”又云：“昔日青衫遇知己，今来白首再升堂。”盖未尝一日忘祁公也。张芸叟有荆公哀词四首，有“恸哭一声惟有弟，故时宾客合如何。”又云：“今日江湖从学者，人人讳道是门生。”盖深病人情之薄也。其欧公之罪人哉！
　　
　　欧公赠介甫诗云：“翰林风月三千首，吏部文章二百年。”可谓极其褒美。世传介甫犹以欧公不以孔孟许之为恨，故作报诗云：“他日若能窥孟子，终身何敢望韩公。”恐未必然也。尝读曾子固集，见子固与介甫书云：“欧公更欲足下少开廓其文，勿用（《历代诗话》本作“为”）造语及模拟前人。孟韩文虽高，不必似之，但取其自然。”盖荆公之文，因子固而投（《历代诗话》本作“授”）于欧公者甚多，则知介甫归附欧公，非一日也。叶少蕴以为荆公自期于孟子，而处欧公以韩愈，恐未必然尔。
　　
　　王逢原以书上介甫，且以《南山》之诗求学于荆公。师资之礼已定，故逢原未死以前，荆公赠之诗曰：“楩枏（《历代诗话》本作“柟”）豫章槩白日，只要匠石聊穿裁。”逢原既死之后，荆公思之曰：“便恐世间无妙质，鼻端从此罢挥斤。”皆以师道自任也。然观逢原寄介甫诗云：“高（《历代诗话》本作“天”）门廉陛益（《历代诗话》本作“郁”）巍巍，势利宁无澹泊讥。岂与跖徒争有道，盍思吾党自言归。古人踽踽今何取，天下滔滔昔已非。终见乘桴去沧海，好留余地许相依。”则识度之远，又过荆公矣。又作荆公书皆称介甫，作诗皆称君，所谓“行藏愿与君同道，秖恐蹉跎我独羞。”又云：“想今愈有江湖兴，亦欲同君一钓纶。”所谓师资者，果如何耶？山谷尝避暑李氏园，题诗于壁云：“题诗未有惊人句，唤取谪仙苏二来。”秦少游言于东坡曰：“以先生为苏二，大（《历代诗话》本作“人”）似相薄。”则又甚于逢原称介甫矣。
　　
　　汲引之恩，不可忘也，一日得志，思有以报之，亦人情之（“之”字原无，据《历代诗话》本补）常也。王稽荐范睢于秦，而昭王以为相，其后稽为河东守者，因睢之言也。魏无知荐陈平于汉，而高祖用之，其后赏无知者，因平之言也。唐马周以一介草茅，遭遇太宗，不累年而致位卿相，皆由常何之一言。而身贵得志之时，于何不闻有报何耶？李邦直诗云：“底事马周身富贵，不闻推宠报常何”是已。张文潜诗云：“马周未遇虬髯公，布衣落魄来新丰。一尊独酌岂无意，俗子不解知英雄。”盖周虽缘常何之一言，而其智谞忠亮，亦自有以取之。如疏宗室世守居藩，乐工鸣玉曳履，皆切中时病者也。史臣至比之为筑岩钓渭，亦过矣哉！岑文本云：“周鸢肩火色，腾上必速，但不能久。”其后周年止五十，志不尽行，文本殆如蓍龟矣。
　　
　　开元天宝之际，孟浩然诗名籍甚，一游长安，王维倾盖延誉，然官卒不显何哉？或谓维见其胜己，不肯荐于天子，故浩然别维诗云：“当路谁相假，知音世所希。”史载维私邀浩然于内（《历代诗话》本无“内”字）苑，而遇明皇，遂伏于床下。明皇见之，使诵其所为诗，至有“不才明主弃”之句，明皇云：“卿不求仕，朕未尝弃卿。”因放还。使维沼兴]贤之心，当于此时力荐其美，以解明皇之愠，乃尔嘿嘿，或者之论，盖有所自也。厥后虽宠凤林之墓，绘孟亭之像，何所补哉！
　　
　　韩退之于崔立之厚矣，立之所望于退之者宜如何！然集中所荅三诗，皆未有慰荐之意何邪？其曰“几欲犯严出荐口，气象硉兀未可攀。”又云：“东、马、严、徐已奋飞，枚皋即召穷且忍。”知识当要路，正赖汲引，隐情惜己，殆同寒蝉，古人之所恶也。
　　
　　余家自曾伯祖侍郎讳宫以甲科起家，至庆历中，曾大父通议杨寘榜相继及第，尔后世世有人。大父清孝公余中榜，先人文康公何昌言榜，某黄公度榜，至小子邲木（《历代诗话》本作“朱”）待问榜，连五世矣。当时尊长皆有诗以纪庆。曾大父赠先祖诗云：“传家何用富金赢（《历代诗话》本作“籯”），教子何如只一经。庆历科名今已继，更教来叶嗣前馨。”先大父赠先人及伯父诗云：“广场笔阵数千人，喜汝穿杨箭镞亲。庆绪绵长时幸会，文科兴后事还新。昔年继榜熙宁岁，今偶同科绍圣春。从此莫教书种断，孙曾应复值昌辰。”文康公赐某诗云：“儿曹春榜预言扬，窃吹知难复士乡。黄绢未能摛好语，青毡偶幸继前芳。穿杨喜共东床客（女夫章倧同榜），攀桂同摽北寺房。圣世选才如华岳，积尘曾不愧毫芒。”予（《历代诗话》本作“余”）尝赠邲诗云：“吾家五世十三人，竞撷丹枝撼月轮。庆历贤科开后裔，隆兴儒业继前尘。泥金帖报家庭喜，烧尾筵张（《历代诗话》本作“中”）帝里春。从此传芳应未艾，桂香应已袭天伦。”通议之子若孙若曾孙在桂籍者，于今已十有三人，故言之于前。长子郛亦不废学业，故期之于后。其它宗从登科者甚多，各有诗纪庆，不暇录。
　　
　　郯始留意星历学，绍兴癸酉取解漕台问《斗为帝车赋》，省试复以“日星为纪三台色齐”为诗赋题，其所为贯穿甘石之学甚详。小孙女夜梦郯登楼至十六级而止，筮之，为省闱第十六人之祥，已而果然。予（《历代诗话》本作“余”）作诗赠之曰：“飞（《历代诗话》本作“张”）铃走帜到金溪（《历代诗话》本作“溪”），喜子文闱预品题。名字巍峨光（《历代诗话》本作“先”）蕊榜，词章斐斖（《历代诗话》本作“亹”）动文奎。阶梯已合婴儿梦，星斗先分天老题。后日胪传当第一，天伦科甲尚为低。”时郯弟邰（《历代诗话》本无“邰”字）王佐牓（《历代诗话》本作“榜”）甲科第七人。
　　
　　孟郊《落第诗》曰：“弃置复弃置，情如刀刃伤。”《再下第诗》曰：“一夕九起嗟，梦短不到家。”《下第东南行》曰：“江蓠伴我泣，海月投人惊。”愁有余矣。《下第留别长安知己》云：“岂知鶗鴂鸣，瑶草不得春。”《失意投刘侍御》云：“离娄岂不明，子野岂不聪？至宝非眼别，至音非耳通。”《叹命》云：“题诗怨还怨，问《易》蒙复蒙。本望文字达，今因文字穷。”怨有余矣。至登科后诗，则云：“昔日龌龊不足夸，今朝放荡思无涯。春风得意马蹄疾，一日看尽长安花。”议者以此诗验郊非远器。余谓郊偶不遂志，至于屡泣，非能委顺者，年五十始得一第，而放荡无涯，哦诗夸咏，非能自持者，其不至远大，宜哉。
　　
　　今之新进士，不问科甲高下，唱名出皇城，则例喝状元，莫知其端。唐郑谷登第后宿平康里，尝作诗曰：“春来无处不闲行，楚润相看别有情。好是五更残酒醒，耳边闻唤状元声。”则新进士例呼状元，旧矣。郑谷，赵昌翰牓第八名也。
　　
