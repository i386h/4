<!-- { "loadSidebar": true } -->
　　王维因鼓《郁轮袍》登第，而集中无琵琶诗。画思入神，山水平远，云势石色，绘者以为天机所到。而集中无画诗。岂非艺成而下不欲言耶？抑以乐而娱贵主，以画而奉崔圆，而不欲言耶？
　　
　　张衡作《南都赋》云：“怨西荆之折盘。”李善云：“即楚舞也。折盘，舞貌。”余谓盘有两义，亦有盘舞也。张衡《七盘舞赋》云：“历七盘而纵蹑。”鲍照诗云：“七盘起长袖。”乐府诗云：“妍袖陵七盘。”《宋书乐志》曰：“盘舞，汉曲也。汉有柈舞，而晋加之以杯，言接杯盘于手上而反复之，至危也。”凡此者，皆谓用盘而舞，非盘旋之义。
　　
　　《宋书乐志》有《白纻舞》，《乐府解题》誉白纻曰：“质如轻云色如银，制以为袍余作巾，袍以光躯巾拂尘。”王建云：“新缝白纻舞衣成，来遟邀得吴王迎。”元稹云：“西施自舞王自管，白纻飜飜鹤翎散。”则白纻，舞衣也。王建云：“新换《霓裳》月色裙。”岂《霓裳羽衣舞》亦用白耶？《柘枝舞》起于南蛮诸国，而盛于李唐。传（《历代诗话》本作“得”）于今者，尚其遗制也。章孝标云：“《柘枝》初出鼓声招，花钿罗裙耸细腰。”言当招之以鼓。张承福云：“白云（《历代诗话》本作“雪”）慢回抛旧态，黄莺娇啭唱新词。”言当杂之以歌。今制亦尔。而郑任（《历代诗话》本作“在”）德诗云：“三敲画鼓声催急，一朵红莲出水遟。”则所用者一人而已。法振诗云：“画鼓催来锦臂攘，小娥双起整霓裳。”则所用者又二人。按乐苑用二女童，帽施金铃，抃转有声。其来也，于二莲花中藏花，拆而后见，则当以二人为正。今或用五人，与古小异矣。
　　
　　《凤将雏曲》，吴竞《乐府题要》云：“汉世乐曲名也。”而郭茂倩《乐府诗集》中无此词。独《通典》载应璩《百一诗》云：“为作《陌上桑》，反言《凤将雏》。”张正见《置酒高殿上》云：“《琴挑凤将雏》。”当是用相如鼓《琴挑》云，“凤兮归故乡，四海求其凰”之义，则此曲其来久矣。按《晋书乐志》，吴声十曲：一曰《子夜》，二曰《上柱》，三曰《凤将雏》。此三曲自汉至梁有歌，今不传矣。故东坡《寄刘孝叔诗》云：“平生学问止流俗，众里笙竽谁比数。忽令独奏《凤将雏》，仓卒欲吹那得谱。”言古有名而今无谱也。岑参《盖将军歌》云：“美人一双闲且都，朱唇翠眉映月眸（《历代诗话》本作“明矑”）。清歌一曲世所无，今日喜闻《凤将雏》。”非谓歌《凤将雏》也，但取世所无之义尔。
　　
　　《文选》载石季伦《昭君辝》（《历代诗话》本作“明君词”）云：“昔公主嫁乌孙，令琵琶马上作乐，以慰其道路之思。”昭（《历代诗话》本作“明”，下同）君亦然。则马上弹琵琶，非昭君自弹也，故孟浩然《凉州词》云：“胡（《历代诗话》本作“故”）地迢迢三万里，那堪马上送明君。”而东坡《古缠头曲》乃云：“翠鬟女子年十七，指法已似呼韩妇。”梅圣俞《明妃曲》亦云：“月下琵琶旋制声，手弹心苦谁知得！”则皆以为昭君自弹琵琶，岂别有所据邪？
　　
　　欧阳永叔《见杨直讲女奴弹琵琶》云：“娇儿两幅青布裙，三脚木床坐调曲。虽然可爱眉目秀，无奈长饥头项缩。”梅圣俞和篇亦云：“不肯那钱买珠翠，任从堆插阶前菊。功曹时借乃许出，他日求观（《历代诗话》本作“官”）龟壳缩。”亦可以想见风采矣。永叔倒残壶酒（“酒”前《历代诗话》本有“得”字），于筐筥间得枯鱼，强饮疾醉之时，亦有小婢鸣弦佐酒。所谓“小婢立我前，赤脚两髻丫。轧轧鸣双弦，正如橹呕哑。”议者谓亦与杨家娇儿不远。余谓永叔作此诗时，已为内相。观其所作长短句，皆富艳语，不应当此以污尊俎，永叔特自谦之辝（《历代诗话》本作“词”）尔。梅圣俞尝和其诗云：公家八九姝，鬒发如盘鸦。朱唇白玉肤，参年始破瓜。”则永叔所言赤脚者，非诚语无疑矣。
　　
　　唐明皇酷好羯鼓，汝阳王琎精于其事，明皇喜之，屡有赏赉。东坡所谓“汝阳真天人，破帽插红槿。缠头三百万，不买一笑哂”是也。杜甫尝以诗二十韵赠之，有云：“圣情常有眷，朝退若无凭。仙醴求（《历代诗话》本作“来”）浮蚁，奇毛或赐鹰。”则当时恩宠之盛可知矣。甫尝有诗称之曰（《历代诗话》本作“又曰”）：“笔飞鸾耸立，章罢凤骞腾。”美其书翰之妙也。又称之曰（“又”下《历代诗话》本有“有诗”二字）：“箭出飞鞚内，上又回翠麟。”美其射御之精也。则其可喜处，岂特羯鼓而已哉。
　　
　　《晋书阮咸传》云，咸善琵琶。今有圆槽而十三柱者，世号“阮”，亦谓“阮咸”，相传谓阮咸所作，故以为名，而咸传乃不及此。山谷《听宋宗儒摘阮歌》云：“手挥琵琶送飞鸿，促弦聒醉惊客起。圆璧庚庚有横理，闭门三月传国工，身今亲见阮仲容。”则亦以仲容所作。岂咸用琵琶余制而作“阮”邪？又有所谓“五弦”者，《唐书乐志》云：“如琵琶而小，北国所出。乐工裴神符初以手弹，太宗悦甚，后人习为搊琵琶。”则五弦之制，亦出于琵琶也。乐天有《五弦弹诗》云：“赵璧知君入骨爱，五弦一一为君调。”又云：“惟忧赵璧白发生，老死人间无此声。”想其搊弹之妙，冠古绝今，人未易企及也。尝观《国史补》云：“人问璧弹五弦之术，璧曰：‘我之于五弦也，始则神遇之，终则天随之，眼如耳，耳如鼻，不知五弦之为璧，璧之为五弦也。’”其庄周所谓“用志不纷，乃凝（《历代诗话》本作“疑”）于神”者乎？韦应物云：“古刀幽磬初相触，千珠贯断落寒玉。”张祜云：“小小月轮中，斜抽半袖红。”元稹云：“促节频催渐繁拨，珠幢斗绝金铃掉。”亦可见五弦声韵制作之仿佛矣。
　　
　　清庙之瑟，朱弦而疏越，一倡而三叹，岂若后世务为哇淫绮靡之音哉？杨恽云：“家本秦也，能为秦声；妇，赵女也，雅善鼓瑟。”韩愈曰：“已令孺人忧鸣瑟，更遣稚子传清杯。”杜甫云：“何时醉赏（《历代诗话》本作“诏此”）金钱会，烂（《历代诗话》本作“暂”）醉佳人锦瑟旁。”是皆作于妇人之手，而用于酒酣之时，已非朱弦疏越之意矣。钱起为《湘灵鼓瑟诗》云：“冯夷空自舞，楚客不堪听。”鲍溶云：“丝减悲不减，器新声更古。一弦有余哀，何况二十五。”二公之咏，于一倡三叹之旨几矣。善哉白乐天之论也，“正始之音其若何，朱弦疏越《清庙》歌。一弹一唱（《历代诗话》本作“曲”）再三叹，曲淡节稀声不多。人情重今多贱古，古琴有弦人不抚。自从赵璧艺成来，二十五弦不如五。”
　　
　　弹丝之法，妙在左手，脱右优而左劣，亦何足论乎？尝观《琵琶录》云：“元和中，曹保有子善才，善才有子纲，皆能琵琶。又有裴兴奴长于拢捻，时人谓纲有右手，兴有左手。盖拢捻在左手也。”纲劣于左手，则琵琶之妙处逝矣。白乐天有《听弹琵琶示重莲诗》云：“谁能截此曹纲手，插向重莲红袖中。”惜乎乐天未知截兴奴手（“手”前《历代诗话》本有“妙”）之妙也。
　　
　　自周陈以上，雅、郑殽杂而无别。隋文帝始分雅俗，工部雅乐八十四调，而俗乐止于二十八。琵琶非古雅乐也，而元微之诗乃云“琵琶宫调八十一，三调弦中（《历代诗话》本作“旋宫三调”）弹不出”何耶？按贺怀智《琵琶谱》云：“琵琶有八十四调，内黄锺、太蔟、林锺宫声弹不出。”则微之之言信矣。然琵琶用于今者，止于二十八调，岂唐琵琶曲声与今不同耶？沈存中云：“怀智《琶琶谱》，格调与今乐全不同，今之燕乐。古声多亡，而新声大率皆无法度。”观此则存中亦有疑于其间。殊不知今之琵琶，皆用俗乐调也。
　　
　　《后庭花》，陈后主之所作也。主与幸臣各制歌词，极于轻荡。男女唱（《历代诗话》本作“倡”）和，其音甚哀，故杜牧之诗云：“烟笼寒水月笼沙，夜泊秦淮近酒家。商女不知亡国恨，隔江犹唱《后庭花》。”《阿滥堆》，唐明皇之所作也。骊山有禽名阿滥堆，明皇御玉笛，将其声飜为曲，左右皆能传唱，故张祜诗云：“红叶萧萧阁半开，玉皇曾幸此宫来。至今风俗骊山下，村笛犹吹《阿滥堆》。”二君骄淫侈靡，躭嗜歌曲，以至于亡乱。世代虽异，声音犹存，故诗人怀古，皆有“犹唱”、“犹吹”之句。呜呼，声音之入人深矣！
　　
　　白乐天云：“《河满子》，开元中，沧州歌者临刑进此曲以赎死，竟不得免。”故乐天为诗曰：“世传满子是人名，临就刑时曲始成。一曲四词歌八迭，从头便是断肠声。”张祜集载武宗疾笃，孟人才以歌笙获宠，密侍左右。上目之曰：“我当不讳，尔何为哉？”才人指笙囊泣曰：“请以此就缢。”复曰：“妾尝艺歌，愿歌一曲。”上许之，乃歌一声《河满子》，气亟立殒。上令医候之，曰：“脉尚温而肠已绝。”则是《河满子》真能断人肠者。祜为诗云：“偶因歌态咏娇频（《历代诗话》本作“嚬”），传唱宫中十二春。却为一声《河满子》，下泉须吊旧才人。”又有“故国三千里，深宫二十年。一声《河满子》，双泪落君前”之咏。一称十二春，一称二十年，未知孰是也。杜牧之有酬祜长句，其末句云：“可怜故国三千里，虚唱歌词满六宫。”言祜诗名如此，而惜其未遇也。元微之尝于张湖南座为唐有态作《河满子》歌云：“棃园弟子奏明皇，一唱承恩羁纲缓。便（《历代诗话》本作“使”）将河满为曲名，御谱亲题乐府纂。鱼家入内本领绝，叶氏有年声气短。”又叙制曲之因，与乐天之说同。 
●卷十六
　　老杜诗云：“东阁官梅动诗兴，还如何逊在扬州。”按逊传无扬州事，而逊集亦无扬州梅花诗，但有《早梅诗》云：“免园摽（《历代诗话》本作“标”，同）物序，惊时最是梅。衔霜当露发，映雪凝寒开。枝横却月观，花绕凌风台。应知早飘落，故逐上春来。”杜公前诗乃逢早梅而作诗，故用何逊事，又意却月凌风，皆扬州台观名尔。近时有妄人假东坡名，作《老杜事实》一编，无一事有据。至谓逊作扬州法曹，廨舍有梅一株，逊吟咏其下，岂不误学者？
　　
　　白乐天诗多说别花，如《紫薇花诗》云：“除却微之见应爱，世间少有别花人。”《蔷薇花诗》云：“移他到此须为主，不别花人莫使看。”今好事之家，有奇花多矣，所谓别花人，未之见也。鲍溶作《仙檀花诗》寄袁德师侍御，有“欲求御史更分别”之句，岂谓是邪？
　　
