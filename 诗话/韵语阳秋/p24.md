<!-- { "loadSidebar": true } -->
　　珍木奇卉，生于深山穷谷之中，不遇赏音，与凡木俱腐，好事者之所深惜也。唐招贤寺有山花，色紫气香，秾丽可爱，以托根招提，偶赦于樵斧，固为幸矣，而人莫有知其名者。白乐天一日过之，而摽（《历代诗话》本作“只标”）其名曰“紫阳”。于是天下识所谓紫阳花者，其珍如是也。岂不为尤幸乎！乐天之诗曰：“何年植向仙坛上，早晚移栽到梵家。虽在人间人不识，与君名作紫阳花。”忠州鸣玉溪有花如莲，叶如桂，香色艳腻，当时亦无有识之者。乐天又赋诗云：“如折芙蓉栽旱地，似抛芍药挂高枝。云埋人隔无人识，惟有南宾太守知。”呜呼！抱道怀才之士，埋光铲采于山林皐壤之间，如此花者多矣，求如乐天之赏鉴者，孰谓无其人乎！
　　
　　皮日休尝谓宋广平正资劲质，刚态毅状，宜其铁肠石心，不解吐婉媚辝。然其所为《梅花赋》清便富艳，得南朝徐、庾体，殊不类其人，故东坡亦有“请君援笔赋梅花，未害广平心似铁”之句。近见叶少蕴效楚人《橘颂》体作《梅颂》一篇，以谓梅于穷冬凝严（《历代诗话》本作“严凝”）之中，犯霜雪而不慑，毅然与松栢并配，非桃李所可比肩，不有铁肠石心，安能穷其至？此意甚佳。审尔，则惟铁肠石心人可以赋梅花，与日休之言异矣。
　　
　　《文选海赋》云“云迳⑽撵渡硾I之际”，故谢灵咴娪小俺嘤耠[瑶溪，云灞簧硾I”之句。观其语意，正言沙石五色，如云灞混栋棱拐Ｊ酪婍n退之作《曲江荷花行》云：“撑舟昆明度云濉！彼熘^退之以云宥譅詈苫ǎ鋵嵎且病Ｖ^之度云澹灾坌徐段迳呈H，岂谓荷花哉？
　　
　　竹固多种，所谓桃枝竹者，丛生而节疎，亦谓之慈竹，言生不离本也。王勃所谓“宗生族茂，天长地久。万柢争盘，千株竞糺”者，梁简文《荅献簟书》云“五离九折，出桃枝之翠笋”，皆言桃枝竹也。若桃竹则异是矣。老杜《桃竹杖引》云：“江心蟠（《历代诗话》本作“磻”）石生桃竹，斩根削皮如紫玉。”则其色正紫。今桃枝竹不然，东坡援柳子厚诗云：“盛时一失贵反贱，桃笙葵扇安可常。”初不知桃笙为何物。偶阅《方言》，宋魏之间，谓簟为笙，方悟桃笙以桃竹为簟也。坡又云：“桃竹叶如椶，身如竹，密节而实中，犀理瘦骨。”岂非以此竹为簟耶？梅圣俞云：“谁知广文直，桃簟冷如冰。”恐亦是用此竹。
　　
　　《成都记》：杜宇又曰杜主，自天而降，称望帝，好稼穑，治郫城。后望帝死，其魂化为鸟，名曰杜鹃。故老杜云：“昔日蜀天子，化为杜鹃似老乌。”又曰：“古时杜鹃称望帝，魂作杜鹃何微细。”又曰：“我见常再拜，重是古帝魂。”《博物志》称杜鹃生子，寄之他巢，百鸟为饲之。故老杜云：“生子百鸟巢，百鸟不敢嗔。仍为餧其子，礼若奉至尊。”又云：“寄巢生子不自啄，群鸟至今与哺雏。”老杜集中杜鹃诗行凡三篇，皆以杜鹃比当时之君，而以哺雏之鸟讥当时之臣，不能奉其君，曾百鸟之不若也。最后一篇，徒言杜鹃垂血，上诉不得其所，盖托兴（此二字《历代诗话》本作“说”）明皇蒙尘之时也，故末句云：“岂思旧日居深宫，嫔嫱左右如花红。”
　　
　　元微之谪通州，白乐天有诗云：“寅年篱下多逢虎，亥日沙头始卖鱼。”后又（《历代诗话》本作“人”）有《东南行》云：“亥日饶虾蠏，寅年足虎貙。”张籍云：“江村亥日长为市。”山谷亦有“鱼收亥日妻到市”之句。
　　
　　人之悲喜，虽本于心，然亦生于境。心无系累，则对境不变，悲喜何从而入乎？渊明见林木交荫，禽鸟变声，则欢然有喜，人以为达道。余谓尚未免着于境者。欧阳永叔先在滁阳，有《啼鸟》一篇，意谓缘巧舌之人谪官，而今反爱其声。后考试崇政殿，又有《啼鸟》一篇，似反滁阳之咏，其曰：“提葫芦，不用沽美酒，宫壶日赐新拨醅，老病足以扶衰朽。”“百舌子，莫道泥滑滑，宫花正好愁雨来，暖日方催花乱发。”末章云：“可怜枕上五更听，不似滁州山里闻。”盖心有中外枯菀之不同，则对境之际，悲喜随之尔。啼鸟之声，夫岂有二哉？
　　
　　老杜《白小诗》云：“白小群分命，天然二寸鱼。细微沾水族，风俗当园蔬。”言白小与菜无异，岂复有厚味哉？故白乐天亦有“下饭腥咸白小鱼”之句。余谓鱼始二寸已就烹，鱼之穷也。寒士又从而食之，其穷抑甚。梅圣俞有《琴高鱼诗》云：“大鱼人骑上天去，留得小（《历代诗话》本作“少”）鳞来按觞。”又有《针口鱼赋》云：“有鱼针喙形甚小，常乘春波来不少。取之一掬，不重铢杪（《历代诗话》本作“秒”）。”则白小之鱼，尚为丈人行也。
　　
　　缩项鳊出襄阳，以禁捕，遂以槎断水，因谓之槎头缩项鳊。孟浩然云：“鱼藏缩项鳊。”老杜云：“谩钓槎头缩项鳊。”皆言缩项。而东坡乃谓“一钩归钓缩头鳊。”或疑坡为平侧所牵乃尔，殊不知长腰粳米、缩头鳊鱼，楚人语也。
　　
　　《文房四谱》载，段成式以灵（《历代诗话》本作“云”）蓝纸赠温庭筠，有诗云：“三十六鳞充使时，数番犹得裹相思。”谓鲤鱼三十六鳞；充使，谓恁鲤鱼寄书也，用《文选》“呼儿烹鲤鱼，中有尺素书”之义。沈存中《笔谈》云：“鲤鱼当胁一行三十六鳞，鳞有黑文如十字，故谓之鲤。”二宋亦尝用此而文（《历代诗话》本作“闻”）其说，元献云：“私书一纸离怀苦，望断波中六六鳞。”景文云：“君轩恋结萧萧马，尺素愁凭六六鱼。”谓六六三十六也。
　　
　　柳子厚有《放鹧鸪词》，人徒知其不肯以生命供口腹，其仁如是也。余谓此词乃作于诏追之时，有自悔前失之意，故前言“徇媒得食不复虑”，后言“同类相呼莫相顾”。媒与类皆谓伾文也。
　　
　　湖州上强精舍寺有陈朝观音，殷仲容书寺额，三门高百尺，谓之三绝。又池有金鲫鱼，数年一现，故白乐天诗有“惟有上强精舍寺，最堪游处未曾游”之句，盖谓此也。临安六和寺亦有金鲫池。苏子美《六和寺》诗云：“松桥待金鲫，竟日独遅留。”亦以其出有时，故竟日待之云尔。自子美之后四十年，东坡始游兹寺，尝投饼饵待之，乃略出，不食复入。坡以为此鱼难进易退，而不妄食，宜其寿若此。其语深有味也。 
●卷十七
　　《古今诗话》载，杜少陵因见病疟者曰，诵我诗可疗。令谓“子章髑髅血模糊，手提掷还萧（《历代诗话》本作“崔”）大夫”之句，病遂愈。余谓子美固尝病疟矣，其诗云：“患疠三秋孰可忍，寒热百日相攻战。”又云：“三年犹疟疾，一鬼不销亡。隔日搜脂髓，增寒抱雪霜。徒然潜隙地，有腼屡红妆。”子美于此时，何不自诵其诗而自己疾耶？是灵于人而不灵于己也。
　　
　　山谷平生为目所苦，故和东坡诗有“请天还我读书眼，欲载轩辕乞鼎湖”之句。其摄养禁忌之法，讲（《历代诗话》本作“论”）之详矣，故《次韵元实病目诗》云：“道人常恨未灰心，儒士苦爱读书眼。要须玄览照镜空，莫作白鱼钻蠹简。”病者苟能知此，其贤于金篦刮膜远矣。大抵书生牵于习气，不能割爱于书册，故为目害尤甚。唐张籍，好学业文之士也，中年病目失明，议者谓不能损读之过。孟郊尝赠之诗云：“西明寺后穷瞎张太祝，纵尔有眼谁能珍。天子只咫（《历代诗话》本作“咫尺”）不得见，不如闭眼（《历代诗话》本作“口”）且养真。”盖非特伤籍，而郊亦自伤虽有眼而不得见君也。
　　
　　贾谊曰：“古之圣人，不居朝廷，必在医卜。”则从事于医卜者，未可轻也。京兆杜婴能读书，其言近《庄子》，而自托于此，岂足以病婴之高乎？故荆公有诗伤之云：“叔度医家子，君平卜肆翁。萧条昨日事，髣髴古人风。”梅圣俞赠何山人诗亦云：“日闻古贤哲，必与医卜邻。”宋景文云：“医卜之事，士君子能之，则不迂不泥，不矜不神；小人能之，则迂而入诸拘碍，泥而弗通大方，矜以夸己，神以诬人。”真名言哉！
　　
　　退之云：“脑脂遮眼卧壮士，大弨挂壁谁能弯。”谓张籍也。杜牧之《乞湖启》云：“弟觊久病眼，医者石公集云，是状也，脑积毒热，脂融流下，盖塞瞳子，名为内障。”则籍之所苦，乃内障也。
　　
　　凡物皆可占，非特蓍龟也。市中亦有听声而知祸福者，莫知其所自。余观王建集有《听镜词》云：“重重摩挲嫁时镜，夫婿远行凭镜听。”岂今听声之类耶？《大涅盘经》云：“不以瓜镜、芝草、杨枝、钵盂、髑髅而作卜筮。”则镜能占卜信矣。
　　
　　楸花色香俱佳，又风韵绝俗，而名不编于花谱何哉？老杜云：“要把楸花媚远天。”言其色也。又曰：“楸树馨香倚钓矶。”言其香也。梅圣俞《楸花诗》云：“图出帝宫树，耸向白玉墀。高艳不近俗，直许天人窥。”言其韵也。是二子但知楸花色香韵胜，而未知其疗病之工也。汝州楸树极多，富郑公知州时，手植数百本于后圃。后政思其人（《历代诗话》本作“后人思其政”），建郑公堂于楸林之下。宣和间，先人知州日，听政燕客俱在焉。一日，廉访使周询来访，因云：“立秋日太阳未升，采（《历代诗话》本作“采”）其叶熬为膏；傅疮疡立愈，谓之‘楸叶膏’。”抵晚，宪（《历代诗话》本作“客”）使王伟来访，因道询语。伟曰：“有人患发背，肠胃可窥，百方不差者，一医者教用楸叶膏傅其外，又用云母膏作小丸，服尽四两止。不累日，云母透出肤外，与楸叶膏相着，疮遂差。”功亦奇矣。余欲广传此方，以拯病苦者，故因言楸花之美，而并及之。
　　
