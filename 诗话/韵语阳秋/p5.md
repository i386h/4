<!-- { "loadSidebar": true } -->
　　裴度平淮西，绝世之功也。韩愈《平淮西碑》，绝世之文也。非度之功不足以当愈之文，非愈之文不足以发度之功。碑成，李愬之子乃谓没父之功，讼之于朝。宪宗使段文昌别作。此与舍周鼎而宝康瓠何异哉？李义山诗云：“碑高三丈字如手（《历代诗话》本作“斗”），负以灵鳌蟠以螭。句奇语重喻者少，谗之天子言其私。长绳百尺拽碑倒，麄砂大石相磨治。公之斯文若元气，先时已入人肝脾。”愈书愬曰：“十月壬申，愬用所得贼将，自文城因天大雪，疾驰百二十里到蔡，取元济以献。”与文昌所谓“郊云晦冥，寒可堕指。一夕卷旆，凌晨破关”等语，岂不相万万哉！东坡先生责（《历代诗话》本作“谪”）官过旧驿壁间，见有人题一诗云：“淮西功业冠吾唐，吏部文章日月光。千古断碑人脍炙，世间谁数段文昌。”坡喜而录（《历代诗话》本作“诵”）之。
　　
　　裴度在朝，宪宗委任不疑，使破三贼。已而吴元济授首，王承宗割二州遣子入侍，李师道被擒。两河诸侯，忠者怀，强者畏，克融、廷凑皆不敢桀骜，勋烈之盛，一时无与比肩者。惟李义山指为圣相，诗曰“帝得圣相相曰度”，又曰“呜呼圣皇及圣相”，亦过矣哉。荀卿曰：“得圣臣者帝。”若舜、禹、伊尹、周公皆圣臣也，谓四人为圣臣则可，谓裴度为圣相，其可哉？
　　
　　李翱、皇甫湜集中皆无诗。世传翱有《县君好砖渠》一诗，并《传灯录》载《答药山》一偈，湜秖（《历代诗话》本作“祗”）有《浯溪留题》一篇而已。
　　
　　刘叉爱金使酒，不拘细行，士类鄙之。史载叉持韩愈金数斤去，曰：“此谀墓中人得尔，不若与刘君为寿。”是爱金者。又载少为侠行，因酒杀人亡命，会赦出。是使酒者。而其集有《烈士咏》云：“烈士或爱金，爱金不为贫。义死天亦许，利生天亦嗔。胡为轻薄儿，使酒杀平人。”岂叉自以为烈士邪？
　　
　　刘叉诗酷似玉川子，而传于世者二十七篇而已。《冰柱》、《雪车》二诗，虽作语奇怪，然议论亦皆出于正也。《冰柱诗》云：“不为四时雨，徒于道路成泥柤（《历代诗话》本原亦作“柤”，点校者据类编本改为“阻”）。不为九江浪，徒能汨没天之涯。”《雪车诗》谓“官家不知民馁寒，尽驱牛车盈道载。屑玉载载欲何之？秘藏深宫，以御炎酷。”如此等句，亦有补于时，与玉川《月蚀诗》稍相类。
　　
　　东坡拈出陶渊明谈理之诗，前后有三：一曰“采菊东篱下，悠然见南山。”二曰“笑傲东轩下，聊复得此生”。三曰“客养千金躯，临化消其宝。”皆以为知道之言。盖摛章绘句，嘲弄风月，虽工亦何补。若覩道者，出语自然超诣，非常人能蹈其轨辙也。山谷尝跋渊明诗卷云：“血气方刚时，读此诗如嚼枯木。及绵历世事，如决定无所用智。”又尝论云：“谢康乐、庾义城之诗，炉锤之功，不遗余力，然未能窥彭泽数仞之墙者，二子有意于俗人赞毁其工拙，渊明直寄焉。”持是以论渊明诗，亦可以见其关键也。
　　
　　省题诗自成一家，非他诗比也。首韵拘于见题，则易于牵合，中联缚于法律，则易于骈对，非若游戏于烟云月露之形，可以纵横在我者也。王昌龄、钱起、孟浩然\李商隐辈皆有诗名，至于作省题诗，则疎矣。王昌龄《四时调玉烛诗》云：“祥光长赫矣，佳号得温其。”钱起《巨鱼纵大壑诗》云：“方快吞舟意，尤殊在藻嬉。”孟浩然《骐骥长鸣诗》云：“逐逐怀良驭，萧萧顾乐鸣。”李商隐《桃李无言诗》云：“夭桃花正发，秾李蕊方繁。”此等句与儿童无异，以此知省题诗自成一家也。
　　
　　诗人比雨，如丝如膏之类甚多，至杜牧乃以羽林鎗为比（“杜牧”以下九字，《历代诗话》本脱前七字，“为比”讹作“为此”），恐未尽其形似。《念昔游》云：“云门寺外逢猛雨，林黑山高雨脚长。曾奉郊宫为近侍，分明[扌双] [扌双]羽林枪。”《大雨行》云：“四面崩腾玉京仗，万里横互（《历代诗话》本作“亘”）羽林枪。”岂去国凄断之情，不能忘鸡翘豹尾中邪？
　　
　　武元衡诗不多，集中有《酬严司空荆南见寄诗》两篇，一云：“金貂再领三公府，玉帐连封万户侯。”一云：“汉家征镇委条侯，虎节龙旌居上头。”皆续以“帘卷青山巫峡晓，烟开碧树渚宫秋。”第三联一云：“刘琨坐啸风清塞，谢朓题诗月满楼。”一云：“金笳尽掩故人泪，丽句初传明月楼。”皆续以“白雪调高歌不得，美人相顾翠蛾愁。”人讶其太同。余谓乃元衡删润之本，集中两存之尔。当以前篇为正，后篇诚未工也。
　　
　　诗体如八音歌、建除体之类，古人赋咏多矣。用十二神为诗者，始见于沈炯，山谷亦尝效为之。余友人莫之用，其祖戬，尝以辩舌说贼，脱百人于死，意其后必昌，而之用乃贫不能以自存，天理殆难晓也。余尝以此格作诗赠之云：“抱犬高眠已云足，更得牛衣有余燠。起来败絮拥悬鹑，谁羡龙髯织冰縠。踏翻菜园底用羊，从他春雷吼枯肠。击锺烹鼎莫渠爱，小芼自许猴葵香。半世饥寒孔移带，鼠米占来身渐泰。吉云神马日匝三，樗蒲肯作猪奴态。虎头食肉何足夸，阴德由来报宜奢。丹灶功成无跃兔，玉函方秘缘青蛇。”
　　
　　仲长统云：“垂露成帏，张霄成幄。沆瀣当餐，九阳代烛。”盖取无情之物作有情用也。自后窃取其意者甚多。张志和则云：“太虚为室，明月为烛。”王康琚则云：“华条当圜屋，翠叶代绮窻。”吴筠则云：“绿竹可充食，女萝可代裙。”刘伶则云：“日月为扃牖，八荒为庭衢。”皆是意也。李义山《无题诗》云：“春蚕到死丝方歇，蜡炬成灰泪始干。”此又是一格。今效此体为俚语小词传于世者甚多，不足道也。
　　
　　东坡在儋耳时，余三从兄讳延之，自江阴担簦万里，绝海往见，留一月。坡尝诲以作文之法曰：“儋州虽数百家之聚，州人之所须，取之市而足，然不可徒得也，必有一物以摄之，然后为己用。所谓一物者，钱是也。作文亦然，天下之事，散在经子史中，不可徒使，必得一物以摄之，然后为己用。所谓一物者，意是也。不得钱不可以取物，不得意不可以用（《历代诗话》本作“明”）事，此作文之要也。”吾兄拜其言而书诸绅。尝以亲制龟冠为献，坡受之，而赠以诗云：“南海神龟三千岁，兆叶朋从生庆（《历代诗话》本作“爱”）喜。智能周物不周身，未免人钻七十二。谁能用尔作小冠，岣嵝耳孙刱其制。今君此去宁复来，欲慰相思时整视。”今集中无此诗，余尝见其亲笔。后坡归宜兴，道由无锡洛社，尝至孙仲益家。时（《历代诗话》本无“时”字）仲益年在髫龀（《历代诗话》本作“龆龀”），坡曰：“孺子习何艺？”孙曰：“学对属。”坡曰：“试对看。”徐曰：“衡门稚子璠玙器。”孙应声云（《历代诗话》本作“曰”）：“翰苑仙人（《历代诗话》本作“神仙”）锦绣肠。”坡抚其背曰：“真璠玙器也！异日不凡。”二事皆吾乡人士所知，辄记于此。
　　
　　唐王建以宫词名家。本朝王岐公亦作宫词百篇，不过述郊祀、御试、经筵、翰苑、朝见等事，至于宫掖戏剧之事，则秘不得（《历代诗话》本作“可”）传，故诗词中亦罕及。若建者，乃内侍王守澄之宗侄，得宫中之事为详。如“丛丛洗手绕金盆，旋拭红巾入殿门。众里遥抛新橘子，在前收得便承恩。”又云“避脱昭仪（《历代诗话》本作“避暑昭阳”）不掷卢，井边含水喷鸦（《历代诗话》本作“鸦”，同）雏。内中数日多（《历代诗话》本作“无”）呼唤，写（《历代诗话》本作“搨”）得《滕王蛱蝶图》。”如此之类，非守澄说似，则建岂能知哉。初，守澄读建宫词，谓之曰：“宫掖之事，而子昌言之，傥得罪，将奚赎？”建与之诗曰：“三朝行坐镇相随，今上春宫见小时。脱下御衣先赐着，进来龙马每教骑。长承密旨归家少，独奏边机出殿迟。不是姓同（《历代诗话》本作“当家”）亲说向，九重争得（《历代诗话》本作“遣”）外人知。”自是守澄不敢有言。花蕊夫人亦有宫词百篇，如“月头支给买花钱，满殿宫人近数千。遇着唱名多不语，含羞急过御床前”之类，亦可喜也。
　　
　　郛子稍学作小诗，尝赋《梅花》云：“玉屑装龙脑，云衣覆麝脐。何堪夜来雪，香色两凄迷。”《留友人诗》云：“良友间何阔，春事遽如许。劳君下鸥沙，一叶系春渚。昨梦堕前世，再见欣欲舞，聊呼花底杯，酒面点红雨。狂歌谢贯珠，清论杂挥尘。骊驹未可歌，妙句须君吐。”观此数语，似粗知诗家畦径，学之不已必佳，但恐其中堕尔。 
●卷四
　　唐卢纶与吉中孚、韩翃、钱起、司空晓（《历代诗话》本作“曙”）、苗发、崔峒、耿湋、夏侯审、李端皆能诗齐名，号“大历十才子”。宪宗尤爱纶文，至诏张仲素访其遗藁，故纶集中往往有赠诸人诗，所谓“旧录藏云穴，新诗满帝乡”者，送中孚之诗也；“引水忽惊冰满礀，向田空见石和云”者，寄湋、端之诗也；“拥褐觉霜下，抱琴闻鴈来”者，同湋宿旅舍之诗也；“风倾竹上雪，山对酒边人”者，题苗发竹间亭诗也；“桂树曾同折，龙门几共登”者，寄端、峒、晓（《历代诗话》本作“曙”）、湋之诗也。司空晓（《历代诗话》本作“曙”）亦有送中孚诗云：“听猿看楚岫，随鴈到吴洲。”耿湋寄晓（《历代诗话》本作“曙”）云：“老医迷旧疾，杇（《历代诗话》本作“朽”）药误新方。”李端寄纶云：“熊寒方入树，鱼乐稍离渊。”钱起《答苗发龙池诗》云：“暂别迎车雉，还随护法龙。”又赠夏侯审云：“诗成流水上，梦尽落花间。”诸人更倡迭和，莫非佳句。盖草木臭味既同，则金兰契分弥笃尔。史载郭暖进官，大集名士，李端赋诗最工。钱起曰：“素为尔。请以起姓别赋。”端立献一章，又工于前。起之妒贤徒增愧，而端之捷思为可服也。
　　
