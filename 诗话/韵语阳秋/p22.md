<!-- { "loadSidebar": true } -->
　　白乐天作中书舍人，入直西省，对紫薇花而有咏曰：“丝纶阁下文书（《历代诗话》本作“章”）静，钟鼓楼中刻漏长。独坐黄昏谁是伴？紫薇花对紫薇郎。”后又云：“紫薇花对紫薇翁，名目虽同貌不同。”则此花之珍艳可知矣。爪其本则枝叶俱动，俗谓之“不耐痒花”。自五月开，至九月尚烂熳，俗又谓之“百日红”。唐人赋咏，未有及此二事者。本朝梅圣俞特（《历代诗话》本作“时”）注意此花，一诗赠韩子华，则曰：“薄肤痒不胜轻爪，嫩干生宜近禁庐。”一诗赠王景彝，则曰：“薄薄嫩肤搔鸟爪，离离碎叶剪城霞。”然皆着不耐痒事，而未有及百日红者。胡文恭在西掖前后（《历代诗话》本无“后”字）亦有三诗，其一云：“雅当飜药地，繁极曝衣天。”注云：“花至七夕犹繁。”似有百日红之意。可见当时此花之盛。省吏相传，咸平中，李昌武自别墅移植于此。晏元献尝作赋题于省中，所谓“得自羊墅，来从召园。有昔日之绛老，无当时之仲文”是也。
　　
　　杜子美居蜀累数年，吟咏殆遍，海棠奇艳，而诗章独不及何耶？郑谷诗云“浣花溪上堪惆怅，子美无情为发扬”是已。本朝名士赋海棠甚多，往往皆用此为实事。如石延年云：“杜甫句何略，薛能诗未工。”钱易诗云：“子美无情甚，都官着意频。”李定诗云：“不沾工部风骚力，犹占勾芒造化权。”独王荆公诗用此作梅花诗，最为有意。所谓“少陵为尔牵诗兴，可是无心赋海棠。”近于曾大父酬倡集中，有《凌景阳》一绝句，亦似有意。末句云：“多谢许昌传雅释，蜀都曾未识诗人。”不道破为尤工也。
　　
　　江南野中有小白花，本高数尺，春开极香，土人呼为玚花。玚，玉名，取其白也。鲁直云：“荆公欲作诗而陋其名，予请（《历代诗话》本作“余谓”）名曰山矾，野人取其叶以染黄，不借矾而成色，故以名尔。”尝有绝句云“高节亭边竹已空，山矾独自倚春风”是也。近见曾端伯《高斋诗话》云，此花即唐昌玉蕊花，所谓“一树珑松玉刻成，飘廊点地色轻轻”者。以余观之，恐未必然尔。玉蕊，佳名也，此花自唐流传至今，当以玉蕊得名，不应舍玉蕊而呼玚，鲁直亦不应舍玉蕊而名山矾也。岂端伯别有所据耶？
　　
　　琼花惟扬州后土祠中有之，其它皆八仙（《历代诗话》本“八”前有“聚”字），近似而非也。鲜于子骏尝有诗云：“百蘤天下多，琼花天上希。结根托灵祠，地着不可移。八蓓冠群芳，一株攒万枝。”而宋次道《春明退朝录》乃云：琼花一名玉蕊。按唐朝唐昌观有玉蕊花，王建诗所谓“女冠夜觉香来处，唯见阶前碎月明”是也。长安观亦有玉蕊花，刘禹锡所谓“玉女来看玉树花，异香先引七香车”是也。唐内苑亦有玉蕊花，李德裕与沈传师草诏之夕，屡同赏翫，故德裕诗云：“玉蕊天中木，金闺昔共窥。”而沈传师和篇亦云“曾对金銮直，同依玉树阴”是也。招隐山亦有玉蕊花，李德裕所谓“吴人初不识，因余赏翫乃得此名”是也。由是论之，则玉蕊花岂一处有哉？其非琼花明矣。东坡《瑞香词》有后土祠中玉蕊之句者，非谓玉蕊花，止谓琼花如玉蕊之白尔。
　　
　　《山海经》云：“昆仑之墟，北有珠树、文玉树、玕（《历代诗话》本作“玗”）琪树，皆宝（《历代诗话》底本作“实”，点校者据《类编》本改为“宝”）树也。诗家用琪树多矣，往往以为仙树，不易得见，故孙绰《天台赋》云：“琪树璀璨而垂珠。”萧防云：“桂宫路（《历代诗话》本作“露”）冷鹤归早，琪树风清鸾去迟。”武伯奋云：“琪树年年玉蕊新，洞宫长闭彩霞春。”蔡隐丘（《历代诗话》本作“邱”）《咏琪树诗》云：“山上天将近，人闲路渐遥。谁当云里见，知欲度仙桥。”是人间未必有此树也。而《六朝事迹》载，宝林寺有琪树，在法堂前。梅挚有诗云，“影借金田润，香随璧月流。远疑元帝植，近想志（《历代诗话》本作“志”）公游”何耶？
　　
　　《后汉和帝纪》言南海旧献荔枝，十里一置，五里一堠，奔腾阻险，死者堆路。故东坡诗云：“十里一置飞尘灰，五里一堠兵火催。颠坈仆谷相枕藉，知是荔枝龙眼来。”而张九龄作《荔枝赋》序云：“南海郡荔枝壮甚环（《历代诗话》本作“瓌”）诡，余往在西掖，尝盛称之，诸公莫有知者，惟舍人刘侯知之，作赋以夸大，以为甘旨之极。”则是九龄乃创见也。议者谓杨妃酷好，安知非九龄有以启之。鲍防《杂感诗》云：“五月荔枝初破颜，朝离象郡夕函关。雁飞不到桂阳岭，马走皆从林邑山。”则当时征求之急，亦可见矣。
　　
　　《楚词（《历代诗话》本作“辞”）》云：“折疏麻兮瑶华，将以遗兮离居。”瑶华谓麻之华白也。《诗》载木桃、木李、握椒、芍药之类，皆相赠问之物。所谓疎（《历代诗话》本作“疏”）麻者，所以赠问离居也。谢灵运《南楼遟客诗》云：“瑶华未堪折，兰苕已屡摘。路阻莫赠问，何以慰离拆（《历代诗话》本作“析”）。”《越岭溪行》云：“握兰徒勤摘（《历代诗话》本作“结”），折麻心莫展。”骆宾王《思家诗》：“旅行悲泛梗，离恨断疎麻。”钱起《题辋川诗》云：“折麻定延竚，乘月期相寻。”皆用《楚辞》意，用于离居。至于起《赠赵给事诗》，乃云：“不惜瑶华报木桃。”则是以瑶华为玉，误矣。
　　
　　东坡《赏枇杷诗》曰：“魏花真老伴，卢橘认乡人。”又曰：“客来茶罢空无有，卢橘杨梅尚带酸。”则皆以卢橘为枇杷也。彼徒见《上林赋》有卢橘夏熟之语，遂以为枇杷。审尔，则夏熟之下，不当复有黄甘、枇杷、然（《历代诗话》本作“橪”，下一处同）柿之品。然唐子西《李氏山园记》言有一物而为二物者，如《上林赋》所谓卢橘夏熟，又言枇杷、然柿是也。若据子西言，则卢橘即枇杷矣。李白《宫中行（“行”下《历代诗话》本有“乐词”二字）》云：“卢橘为秦树。”许浑《送表兄奉使南海》云：“卢橘花香拂钓矶。”若以为枇杷，则何独秦中南海有耶？钱起《送陆贽诗》云：“思亲卢橘熟。”用陆绩怀橘事，则又以为木奴，益无桉（《历代诗话》本作“按”）据。
　　
　　白乐天赋《有木》八章，其六章托弱柳、樱桃、枳橘、杜黎（《历代诗话》本作“梨”）、野葛、水柽以讽在位者，至第七章则曰：“有木如（《历代诗话》本作“名”）凌霄，擢秀非孤标。偶依一株树，遂抽百尺条。自谓得其势，无因有动摇。一旦树摧倒，独立忽飘飖。疾风从东来，吹折不终朝。”专又以讽附丽权势者。其八章则曰：“有木名丹桂，四时香馥馥。风影清如水，霜枝（《历代诗话》本作“华”）冷如玉。独占小山幽，不容凡鸟宿。重任虽大过，直心自不曲。纵非梁栋材，犹胜寻常木。”盖乐天自谓也。乐天素善李绅而不入德裕之党，素善牛僧孺、杨虞卿而不入宗闵之党，素善刘禹锡而不入伾文之党，中立不倚，峻节凛然。于八木之中，而自比于桂，殆未为过也。
　　
　　《酉阳杂俎》言，隋朝种植法七十卷，不说牡丹，则隋朝花药中所无也。然北齐杨子华在隋朝之前，乃有“画牡丹处极分明”之句，何耶？至唐则此花盛矣。柳子厚《龙城录》载，宋单父能种艺之术，牡丹变易千种。上皇召至骊山，种花万本，色样各不同。信乎人力或能胜天工也。欧阳永叔《洛阳牡丹图诗》云：“当时绝品可数者，魏红窈窕姚黄妃。寿安细叶开尚少，朱砂玉版人未知。四十年间花百变，最后最好潜溪绯。”自唐天宝至本朝熙丰间，三百余年，宜其花种日盛，然见于图者九十种而已，岂能登万样之数哉？柳浑（《历代诗话》本作“泞”）诗云：“近来无奈牡丹何，数十千钱买一窠。今朝始得分明见，也共戎葵较几多。”王文康公诗云：“枣花至小能成实，桑叶虽柔解吐丝。堪笑牡丹如斗大，不成一事又成（《历代诗话》本作“只空”）枝。”皆激逐末之弊者也。
　　
　　欧公在扬州，暑月会客，取荷花千朵插画盆中，围绕坐席。又命坐客传花，人摘一叶，尽处饮以酒。故《荅吕通判诗》云：“千顷芙渠盖水平，扬州太守旧多情。画盆围处花光合，红袖传来酒令行。”然维扬芍药妙天下，可以奴视荷花，而是时欧公不闻有芍药胜会何耶？东坡在东武，四月，大会于南禅资福两寺，剪芍药置瓶盎中，供佛外以供赏翫，不下七千余朵。有白花独出于众花之上，圆如覆盂，因有“两寺装成宝璎珞，一枝争看玉盘盂”之咏。惜乎欧公未知出此。
　　
　　杜子美《古柏行》云：“霜皮溜雨四十围，黛色参天二千尺。”沈存中《笔谈》云：“无乃太细长乎？”余谓诗意止言高大，不必以尺寸计也。《诗评》载王郊《大夫竹诗》示东坡，其一联云：“叶排千口剑，干耸万条锵（《历代诗话》本作“枪”）。”坡曰：“十条竹一个叶也。”若郊者又何足以语诗乎？坡公云：“人看王郊诗，若能忍（“忍”下《历代诗话》本有“笑”字），诚为难事。”盖谓此尔。
　　
　　珍木奇卉，生于深山穷谷之中，不遇赏音，与凡木俱腐，好事者之所深惜也。唐招贤寺有山花，色紫气香，秾丽可爱，以托根招提，偶赦于樵斧，固为幸矣，而人莫有知其名者。白乐天一日过之，而摽（《历代诗话》本作“只标”）其名曰“紫阳”。于是天下识所谓紫阳花者，其珍如是也。岂不为尤幸乎！乐天之诗曰：“何年植向仙坛上，早晚移栽到梵家。虽在人间人不识，与君名作紫阳花。”忠州鸣玉溪有花如莲，叶如桂，香色艳腻，当时亦无有识之者。乐天又赋诗云：“如折芙蓉栽旱地，似抛芍药挂高枝。云埋人隔无人识，惟有南宾太守知。”呜呼！抱道怀才之士，埋光铲采于山林皐壤之间，如此花者多矣，求如乐天之赏鉴者，孰谓无其人乎！
　　
　　皮日休尝谓宋广平正资劲质，刚态毅状，宜其铁肠石心，不解吐婉媚辝。然其所为《梅花赋》清便富艳，得南朝徐、庾体，殊不类其人，故东坡亦有“请君援笔赋梅花，未害广平心似铁”之句。近见叶少蕴效楚人《橘颂》体作《梅颂》一篇，以谓梅于穷冬凝严（《历代诗话》本作“严凝”）之中，犯霜雪而不慑，毅然与松栢并配，非桃李所可比肩，不有铁肠石心，安能穷其至？此意甚佳。审尔，则惟铁肠石心人可以赋梅花，与日休之言异矣。
　　
