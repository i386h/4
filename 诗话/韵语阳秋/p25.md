<!-- { "loadSidebar": true } -->
　　退之《三星行》云：“我生之辰，月宿南斗。”以五星法凖之，则知退之以磨竭（《历代诗话》本作“蝎”，下同）为身宫。又云：“牛奋其角，箕张其口。牛不见服箱，斗不挹酒浆，箕独有神灵，无时停簸扬。无善名以（《历代诗话》本作“己”）闻，无恶声以攘（《历代诗话》本作“无恶身已讙”）。”则知太阴在磨竭者，主得谤誉。东坡尝援退之《三星行》之句，以谓仆以磨竭为命，殆与退之同病。然观东坡《谢生日启》云：“摄提正于孟陬，已光初度；月宿直于南斗，更借虚名。”则是东坡亦磨竭为身宫，而乃云磨竭为命，岂非身与命同宫乎？寻常算五星者，以为命宫灾福，不及身宫之重，东坡以身命同宫，故谤誉尤重于退之。职銮坡而代言，犯鲸波而远谪，退之之荣悴，未至如是也。孔子曰：“不知命无以为君子。”所谓知命者，不为名利所汩，而能安时处顺者也。后世贪求之士，不能自安分义，徒知金印艾绶之荣，而不知苟得为可愧，于是君平之肆，许负之庐，衣冠盈矣。刘梦得《和苏十郎中诗》云：“菱花照后容虽改，蓍草占来命已通。”武伯奋《长安述怀诗》云：“闻说唐生子孙在，何当一为问穷通。”观此又奚知孔子所谓命也哉？刘孝标作《辨命论》，言寿夭穷达，一归之命，可以使人杜奔竞僭逼之患。萧瑀《非辨命论》，言人之旤福，一本之人事，可以使人起修身累善之心。二人皆非以甲乙丙丁休囚旺相而求吉凶者也。
　　
　　古今人赋棊诗多矣。“几局赌山果，一先饶海僧”者，郑谷之诗也。“雁行布阵形磿裕⒀ǖ米尤私泽@”者，刘梦得之诗也。“古人重到今人爱，万局都无一局同”者，欧阳炯之诗也。观诸人语意，皆无足取，独爱荆公《赠叶致远》之作，其略云：“或撞关以攻，或觑眼而擪，或羸形伺击，或猛出追蹑。垂成忽破坏，中断俄连接。或外示闲暇，伐（《历代诗话》本作“或”）事先和燮。或冒突超越，鼓行令震迭；或粗见形势，驱除令远蹀；或开拓疆境，欲并包揔摄。或惭如告亡，或喜如献捷。讳输宁断头，悔误乃披颊。”可谓曲尽围棊之态。非笔力可以回万钧，岂易至此。取退之《南山诗》读之，殆（《历代诗话》本作“若”）可齐驱并驾也。王无功亦有围棊长篇云，“双关防易断，只眼畏难全。鱼鳞张九拒，鹤翅拥三边”等句，铺叙类荆公，而其它（《历代诗话》本作“他”）句猥杂处尚小|坡《白鹤观》四言诗云：“小儿近道，剥啄信指。胜固欣然，败亦可喜。”夫恣贪欲于指顾，争胜负于毫厘，业棊者之常情，而坡乃置之膜外，亦可见其胷中翛然者矣。荆公亦有“棊罢两奁收白黑，一枰何处有亏成”之句。
　　
　　鲁直诗云：“眼见人情如格五，心知外物等朝三。”又云：“肉食倾人如出九，藜羹饭我等朝三。”两联之意，虽不相远，然似不若前句之无斧凿痕也。《汉书》，吾丘（《历代诗话》本作“邱”）寿王以善格五待诏，刘德谓格五棊，行以塞法。《齐书》沈文季善塞，其法用五子，沈存中《笔谈》云：“格五即今之蹙融，其法以己常有余，而致敌人于险。”《酉阳杂俎》亦云：“于棊局中各用五子，共行一道，以角遅速。”则格五也，塞也，蹙融也，名虽不同，其制一而已。彼苏林以为五博之类，不用箭，但行枭散，未知所据。出九亦赌博之法，详见《刑统》。
　　
　　子由《煎茶诗》云：“煎茶旧法出西蜀，水声火候（《历代诗话》本作“态”）犹能谙。相传煎茶只煎水，茶性仍存偏有味。”此茶之佳者也。又云：“北方俚人茗饮无不有，盐酪椒姜（《历代诗话》本作“姜”）夸满口。”茶出南方，北人罕得佳品，以味不佳，故杂以他物煎之。陈后山《茶诗》云：“愧无一缕破双团，惯下姜盐枉肺肝。”东坡《和寄茶诗》亦云：“老妻稚子不知爱，一半已入姜盐煎。”若茶品自佳，杂以他物，适败其味尔。茶性冷，盐导入下经，非养生所宜。山谷谓寒中瘠气，莫甚于茶，或济以盐，勾倨萍摇Ｑδ堋而B觜茶诗》，亦有“盐损添宜戒，姜宜着更夸”之句，则知以盐煎茶，诨o益于养生也。
　　
　　蒙恬造笔，《博物志》云：以狐狸毛为心，兔毛为副，心柱遒劲，锋铓调利，故难乏而易使。白乐天作《鸡距笔赋》云：“中山之明，视劲而俊；汝阴之翰，音勇而雄。双美是合，两揆相同。不得兔毛，无以成起草之用；不名（《历代诗话》本作“为”）鸡距，无以表入墨之功。”盖亦兼而用之也。近世作笔，专用兔毛，而好奇者，或屏兔毛不用，更以他毫为之。晋王隐《笔铭》云：“岂其作笔，必兔之毫？调利难秃，亦有鹿毛。”而王羲之、锺繇、张芝皆用鼠须笔。钱穆父奉使高丽，得猩猩笔（“笔”前《历代诗话》本有“毛”字），甚珍之，尝以分赠山谷。山谷所谓“爱酒醉魂在，能言机事疎。平生几两屐，身后五车书”是也。《岭表录》云：“岭外无兔，郡守偶得兔毫，令匠者作笔。匠者偶因醉遗坠，惶惧无以为计，遂以己须制之，反佳。其后遂户科（《历代诗话》本作“料”）人须一合。”此殆好事者说尔。
　　
　　樗蒲（《历代诗话》本作“蒱”，下同）用博齿五枚，如银杏状，各上黑下白，内取二黑刻为犊，其背刻为雉，故李翱《五木经》云，“樗蒲五木黑白判，厥二作雉背作牛”是也。以卢白雉犊四为王采，取其全；它八采为甿者，恶其驳也。按前史，三掷三卢如慕容宝，五掷五卢如李安人，王思政之掷印为卢，刘裕之喝卢胜雉，皆以为前途富贵之先兆。卒之其应如响，亦可谓异矣。郑谷诗云：“能消永日是樗蒲，坑堑由来似宦途。两掷未离[木枭] （《历代诗话》本作“[扌枭]”）撅内，坐中何惜为呼卢。”然卢可呼而得，官可幸而致乎？观谷此言，似未知安时处顺者。
　　
　　傀儡之戏旧矣，自周穆王与盛姬观偃师造倡于昆仑之道，其艺已能夺造化通神明矣。晏元献公尝为《傀儡赋》云，“外眩刻琱，内牵纆（《历代诗话》本作“缠”）索，朱紫坌并，银黄煜爚，生杀自口，荣枯在握”者，可谓曲尽其态。李义山作《宫妓》一绝云：“朱箔轻明拂玉墀，披香新殿闘（《历代诗话》本作“斗”）腰支。不须更看鱼龙戏，终恐君王怒偃师。”是以观倡不如观舞也。然唐明皇好舞《霓裳》，以至于乱，杜牧所谓“《霓裳》一曲千峰上，舞破中原始下来”是也。汉高祖白登之围，以刻木为美人而围解，《乐录》谓即今之傀儡。则是舞或乱唐，而刻木或可以兴汉，义山之诗异矣。
　　
　　《楚词》云：“菎蔽象棊，有六博（《历代诗话》本作“簙”，下同）些。分曹并进，遒相迫些。”王逸谓投六箸行六棊，故谓之六博，言以菎蕗（《历代诗话》本作“蔽”）作箸，象牙为棊也。而《楚辞补注》乃引《列子》击博（《历代诗话》本同）楼上，谓击打也，如今之双陆棊也。余谓双陆之制，初不用棊，但（《历代诗话》本作“俱”）以黑白小棒槌，每边各十二枚，主客各一色，以骰子两只掷之，依点数行，因有客主相击之法。故赵抟《双陆诗》云：“紫牙镂合方如斗，二十四星衔月口。贵人迷此华筵中，吣臼纸蝗珀囮L（《历代诗话》本作“斗”）。”今六博既行六棊，则非双陆明矣。
　　
　　《周官》方相氏以黄金四目，玄衣朱裳，执戈而傩（《历代诗话》本作“扬盾”），以索室殴疫，谓之时傩。释者谓四时皆作也。考之《月令》，乃作于三时，而于夏则阙，何耶？盖夏当阳盛之时，阴沴（《历代诗话》本作“慝”）不敢作，故阙之尔。今春秋无傩，惟于除夕有之。孟郊所谓“驱傩击鼓吹（《历代诗话》本作“龡”）长笛，瘦鬼染面唯齿白。暗中窣窣拽茅鞭，裸足朱裈行戚戚。相顾笑声冲庭燎，桃弧棘矢时独叫。”王建亦云：“金吾除夜进傩名，画袴朱衣四队行。”皆谓除夕大傩也。其涂饰之制，若驱禳之仪，与《周官》略相类。政和中，徽宗新创禁中傩仪，有旨令翰苑撰文。时翟公巽当直，其略云：“南正司天，无俾神人之杂；夏后铸鼎，以纪山林之奸。苟非圣神，孰知情状？”被旨，顷刻进入，人服其敏而工。
　　
　　《帝王世纪》及《逸士传》载，帝尧之时，天下大和，有八九十老人，击壤而歌于康衢，其词云（《历代诗话》本作“曰”）：“日出而作，日入而息，凿井而饮，耕田而食，帝何力于我哉？”初不知壤为何物，因观《艺经》云，壤以木为之，前广后锐，长尺四寸，阔三寸，其形如履。将戏，先侧一壤于地，远三四十步，以手中壤击之，中者为上。盖古戏也。 
●卷十八
　　余尝谓知人虽尧帝犹以为难，而杜子美之曾老姑乃能知唐太宗于侧微之时，识房、杜辈于贱贫之日。子美载其语云：“向窃窥数公，经纶亦俱有。次问最少年，虬髯十八九。子等成大名，皆因此人手。”噫，一何异耶！唐史载王珪微时，母李氏尝云：“子必贵，但未见与汝游者。”珪一日引房、杜过之，母曰：“汝贵无疑。”余尝观子美《赠王砅使南海诗》，然后知史所书皆误也。砅，珪之玄孙也，谓珪为高祖。其曰“我之曾老姑，尔之高祖母”，则砅之高祖母乃姓杜，非姓李也。其曰：“尔祖未显时，归为尚书妇。”珪尝为礼部尚书，则尚书妇乃珪之妻，非珪之母也。故诗之中章云：“及乎贞观初，尚书践台斗。夫人尝肩舆，上殿称万寿。至尊均嫂叔，盛事垂不朽。”皆谓珪妻尔。人徒见诗中有剪髻之事，有同乎陶母，故谓珪母。审尔，岂不与尚书妇之句相抵梧哉？
　　
　　寇忠愍少知巴东县，有“野水无人渡，孤舟尽日横”之句，固以公辅自期矣，奈何时未有知者。东坡《巴东访莱公遗迹诗》云：“江山养豪俊，礼数困英雄。执版迎官长，趋尘拜下风。当年谁刺史，应未识三公。”公以环（《历代诗话》本作“瓌”）奇忠谅之才，而当路者祗（《历代诗话》本作“祇”，同）以常辈遇之，信乎知人之难也。李太白《梁甫吟》云：“大贤虎变愚不测，当年颇似寻常人。”盖谓此也。
　　
