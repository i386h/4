<!-- { "loadSidebar": true } -->
　　虞泉（《历代诗话》本作“窦臮”）作《述书赋》于前，而窦永作《述书赋》于后，凡能书之士，殆无遗矣。永称其兄蒙书云：“包杂体，冠众贤，手运目撆（《历代诗话》本作“击”），瞬息弥年。”而蒙亦称永云：“翰墨厕（《历代诗话》本作“厮”）张王，文章凌斑（《历代诗话》本作“班”）马，诗藻雄赡，草隶精深。”后永亡，蒙有诗云：“季江留被住（《历代诗话》本作“在”），子敬与琴亡。”其伤之深矣。若二人者，游艺绝伦，友谊尤笃，真难兄难弟哉！米芾《书画史》载，晋庾翼真迹在张齐贤、孙直清家，古黄麻纸全幅，上有窦蒙审定印。则知蒙精鉴博识旧矣。
　　
　　韩退之云：“凡为文词，宜略识字。”遂从归登学科斗书，则知留意字学者，当以识字为本也。颜鲁公书迹冠当代，有《干禄字样》行于世者，畏学书者不识字尔。退之诗云：“阿买不识字，颇知书八分。诗成使之写，亦足张我军。”岂非贬之之辝（《历代诗话》本作“词”）邪？又按择木以八分受知于明皇，固尝与蔡有邻、顾文学并直供侍，故老杜有“分日示诸王，钩深法更秘”之语，而谓之不识字可乎？以是二说校之，则（“则”下《历代诗话》本有“知”字）阿买非择木明矣。
　　
　　米元章书画奇绝，从人借古本自临榻（《历代诗话》本作“搨”），临竟，并与临本真本还其家，令自择其一，而其家不能辨也。以此得人古书画甚多。东坡屡有诗讥之。二王书跋尾则云：“锦囊玉轴来无趾，粲然夺真拟圣智。”又云：“巧偷豪夺古来有，一笑谁似痴虎头。”山谷亦有戏赠云：“沧（《历代诗话》本作“澄”）江静夜虹贯月，定是米家书画船。”余谓人之嗜好躭着，乃至于此。元章尝以九物换刘季孙《子敬帖》，不获，其意歉然。张芸叟作诗云：“请君出奇帖，与此九物并。今日投卞水，明日到沧溟。”又有“破纸博珠玉”之句。此诗亦可以警膏肓于书画者。
　　
　　《左传》云“周成王搜于岐阳”，而韩退之《石鼓歌》则曰宣王，所谓“宣王愤起挥天戈”，“搜于岐阳骋雄俊”是也。韦应物《石鼓歌》则曰文王，所谓“周文大猎岐之阳，刻石表功何炜煌”是也。唐《苏氏载记》云：“石鼓文谓周宣王《猎碣》，共十鼓。”东坡《石鼓诗》亦云：“忆昔周宣歌鸿鴈，方召联翩赐圭卣。”不知韦诗云“周文”安据乎？欧阳永叔云：“前世所传古远奇怪之事，类多虚诞而难信，况传记不载，不知韦韩（《历代诗话》本作“苏”）二君何据而有是（《历代诗话》本作“此”）说也。”梅圣俞亦有诗云：“传至我朝一鼓亡，九鼓缺剥文失行。兵人偶见安碓床，亡（《历代诗话》本作“云”）鼓作臼刳中央。心喜遗篆犹在旁，以臼易臼庸何伤，神物会合居一方。”此与延平宝剑何异哉！
　　
　　东坡评张颠、怀素草书云：“张颠醉素两秃翁，追逐世好称书工，有如市娼抹青红。”卑之甚矣。至评六观老人草书，则云：“心如死灰实不枯，逢场作戏三昧俱。苍鼠奋髯饮松腴，剡溪玉版（《历代诗话》本作“腋”）开雪肤。游（《历代诗话》本作“夏”）云飞天万人呼，莫作羞痴杨氏姝。”则知坡之所喜者，贵于自然，雕镌而成者，非所贵也。然张颠自言，见公主担夫争道，而得笔法；观公孙大娘舞剑器，而得神俊。僧怀素自言，吾（《历代诗话》本作“我”）观夏云多奇峯，輙师之。谓夏云因风变化无常势，草书亦当尔。则二人笔法固亦出于自然，而坡去取之异如此，何耶？李颀赠颠诗云：“皓首穷草隶，时称太湖精。”则知颠又精于隶书。钱起赠素诗曰：“妙画伯英书，能飜梵王字。”（《历代诗话》本作“能翻梵王字，妙尽伯英书”）则知素又精于梵字。苑舍人亦能梵字，故王维赠诗云：“梵（《历代诗话》本作“楚”）词共许胜扬马，梵字何人辨鲁鱼。”言世人识梵字者少也。
　　
　　韩择木作八分书，师蔡邕法，风流闲媚，号伯喈中兴。蔡有邻亦善八分，其始拙弱，至天宝遂精。故杜子美《赠李潮八分歌》云：“尚书韩择木，骑曹蔡有邻，开元以来数八分，潮也奄有二子成三人。”又有《送顾八分适洪吉州诗》，亦引二人者以比顾，所谓“昔在开元中，韩蔡同赑屃。三人并入直，恩泽各不二”是也。明皇八分师择木，尝于彩笺上书，以赐张说。
　　
　　僧惠崇善为寒汀烟渚，萧洒虚旷之状，世谓“惠崇小景”，画家多喜之，故鲁直诗云：“惠崇笔下开江面，万里晴波向落晖。梅影横斜人不见，鸳鸯相对浴红衣。”东坡诗云：“竹外桃花三两枝，春江水暖鸭先知。蒌蒿满地芦芽短，正是河豚欲到（《历代诗话》本作“上”）时。”舒王诗云：“画史纷纷何足数，惠崇晚出我最许。沙平水澹西江浦，凫雁静立将俦侣。”皆谓其其工小景也。
　　
　　王荆公题燕侍郎山水诗，有“燕公侍书燕王府，王求一笔终不与”之句，故燕画之在世者甚鲜。学士院亦有燕侍郎画图，荆公有一绝云：“六幅生绡四五峰，暮云楼阁有无中。去年今日长干里，遥望钟山与此同。”张天觉有诗跋其后云：“相君开卷忆江东，髣髴钟山与此同。今日还为一居士，翛然身在画图中。”
　　
　　余随时（《历代诗话》本作“时随”）家先文康公至汝州，尝至龙兴寺观吴道子画两壁。一壁作维摩示疾，文殊来问，天女散花；一壁作太子游四门，释伽降魔成道。笔法奇绝。壁用黄沙捣泥为之，其坚如铁。然土人不知爱重，宣和间，先公到官（《历代诗话》本句前有“家”字），始命修整，置关锁，纳匙于郡治。后刘元忠传得东坡寄子由诗，方知子由曾施百缣，所谓“似闻遗墨留汝海，古壁蜗蜓可垂涕。力捐金帛扶栋宇，错落浮云卷秋（《历代诗话》本作“新”）霁”是也。坡集载《风翔普门开元吴画诗》，所谓“亭亭双林间，彩晕扶桑暾。中有至人谈寂灭，悟者悲涕迷者手自扪。蛮君鬼伯千万万，相排竞进头如鼋”。当是作释伽涅盘相尔。恨不得一见之。
●卷十五
　　《霓裳羽衣舞》，始于开元，盛于天宝，今寂不传矣。白乐天作歌荅（《历代诗话》本作“和”）元微之云：“今年五月至苏州，朝锺暮角催白头。贪看案牍常侵夜，不听笙歌直到秋。秋来无事多闲闷，忽忆《霓裳》无处问。闻君部内多乐徒，问有《霓裳舞》者无？（以上八句宋本无，据《历代诗话》本补）答云十县（宋本作“苏州七县”）十万户，无人知有《霓裳舞》。惟寄长歌与我来，题作《霓裳羽衣谱》。”想其千姿万状，缀兆音声，具载于长歌，按歌而谱可传也。今元集不载此，惜哉！赖有白诗，可见一二尔。“虹裳霞帔步摇壁，钿缨累累佩（《历代诗话》本作“佩”）珊珊”者，言所饰之服也。又曰：“散序六奏未动衣，中序擘騞初入拍，繁音急节十二遍，唳鹤曲终长引声。”言所奏之曲也。而《唐会要》谓《破阵乐》、《赤白桃李花》、《望瀛》、《霓裳羽衣》，揔名法曲。今世所传《望瀛》，亦十二遍，散序无拍曲，终亦长引声。若乐奏《望瀛》，亦可髣髴其遗意也。又曰：“由来（《历代诗话》本作“君言”）此舞难得人，须是倾城可怜女”。言所用之人也。然所用之人，未详其数。若曰：“玉钩栏下香桉（《历代诗话》本作“案”，下同）前，桉前舞者颜如玉。”则疑用一人。若曰：“张态李娟（《历代诗话》本作“李娟张态”）君莫嫌，亦拟随宜且教取。”则又疑用二人。然明皇每用杨太真舞，故《长恨词》云：“风吹仙袂飘飘举，犹似《霓裳羽衣舞》。”则当以一人为正。郑嵎《津阳门诗》注，叶法善引明皇入月宫，闻乐归，笛写其半。会西凉府杨敬述进《婆罗门曲》，声调脗合，按之便韵，乃合二者制《霓裳羽衣》之曲。沈存中云：《霓裳曲》用叶法善月中所闻为散序，以杨敬述所进为其腔。未知所据也。又谓《霓裳》乃道调法曲。若以为道调，则误矣。乐天《嵩（《历代诗话》本作“高”）阳观夜奏霓裳》云：“开元遗曲自凄凉，况近秋天调是商。”则《霓裳》用商调，非道调明矣。厥后文人往往指《霓裳》为亡国之音，故杜牧诗云：“《霓裳》一曲千峰上，舞破中原始下来。”
　　
　　《明皇杂录》云：“天宝中，上命宫中女子数百人为棃园弟子，皆居宜春北院。上素晓音律，时有马仙期、李龟年、贺怀智皆洞知律度，而龟年恩宠尤盛。自禄山之乱，散亡无几。老杜《逢李龟年》云：“岐王宅里寻常见，崔九堂前几度闻。正是江南好风景，落花时节又逢君。”白乐天云：“白头病叟泣且言，禄山未乱入梨园。欢娱未足燕寇至，万人死尽一身存。”又有《梨园弟子诗》云：“白头垂泪话（《历代诗话》本作“语”）梨园，五十年前雨露恩。莫问华清今日事，满山红叶鏁（《历代诗话》本作“锁”）宫门。”读之可为凄怆。
　　
　　书生作文，务强此弱彼，谓之尊题。至于品藻高下，亦略存公论也。白乐天在江州，闻商妇琵琶，则曰：“岂无山歌与村笛，呕哑嘲[口哲]难为听。今夜闻君琵琶语，如听仙乐耳暂明。”《在巴峡闻琵琶》云：“弦清拨利语铮铮，背却残灯就月明。赖是无心惆怅事，不然争奈子弦声。”至其后作《霓裳羽衣歌》乃曰：“湓城但听山魈语，巴峡惟闻杜鹃哭。”乍贤乍佞，何至如此之甚乎？韩退之美石鼓之篆，至有“羲之俗书趂妩媚（《历代诗话》本作“逞姿媚”）”之语，亦强此弱彼之过也。
　　
　　许浑《韶州夜燕诗》云：“鸲鹆未知狂客醉，鹧鸪先听美人歌。”《听歌鹧鸪词》云：“南国多情多艳词，鹧鸪清怨绕梁飞。”又有《听吹鹧鸪》一绝，知其为当时新声，而未知其所以。及观李白诗云：“客有桂阳至，能吟山鹧鸪。清风动葱竹，越鸟起相呼。”郑谷亦有“佳人才唱翠眉低”之句，而继之以“相呼相应湘江阔”，则知《鹧鸪曲》効鹧鸪之声，故能使鸟相呼矣。
　　
　　刘梦得《竹枝》九篇，其一云：“白帝城头春草生，白盐山下蜀江清。”其一云：“瞿塘嘈嘈十二滩，此中道路古来难。”其一云：“城西门前滟滪堆，年年波浪不曾摧。”又言昭君坊、瀼西春之类，皆夔州事。乃梦得为夔州刺史时所作。而史称梦得为武陵司马，作《竹枝词》，误矣。郭茂倩《乐府诗集》言，唐贞元中，刘禹锡在沅湘，以俚歌鄙陋，乃依骚人《九歌》，作《竹枝辝》九章。则茂倩亦以为武陵所作，当是从史所书也。
　　
