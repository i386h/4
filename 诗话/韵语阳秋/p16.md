<!-- { "loadSidebar": true } -->
　　乌重嗣（《历代诗话》本作“胤”）之节度河阳也，求贤者以为之属，乃得石洪处士为参谋。韩退之送之序，又为诗曰：“长把种树书，人云避世士。忽骑将军马，自号报恩子。”盖吏非吏，隐非隐，故于洪有讥焉。后有寄卢仝诗云：“水北山人得名声，去年去作幕下士。”其意与前诗同。昔人有“门一杜其可开”之语，宜乎韩子以洪与温造同科，而独尊卢仝也。
　　
　　方干隐居鉴湖，任情于渔钓，似无心于仕宦者。观《山中言事诗》云“山阴钓叟无知己，窥镜挦多鬓欲空”，《别胡中丞》云“吹嘘若自毫端出，羽翼应从肉上生”等语，岂全能忘情者邪？罗隐题其诗云：“九霄无鹤版，双鬓老渔樵。”盖亦惜其隐遁之言尔。
　　
　　王绩作《被召谢病诗》云：“横裁桑节杖，直剪竹皮巾。鹤警琴亭夜，莺啼酒瓮春。颜回惟乐道，原宪岂伤贫。”观此数语，又岂以招聘为喜乎？《独坐诗》云：“托身千载下，聊游万物初。欲令无作有，飜觉实成虚。”《咏怀诗》云：“故乡行处是，虚室坐间同。日落西山暮，方知天下空。”《赠薛收诗》云：“赖有此山僧，教我似（《历代诗话》本作“以”）真如。使我视听遗，自觉尘累祛。”则又知绩有得于佛氏者甚深也。
　　
　　昔太公钓于渭水之滨，而李白以为钓位。所谓“广张三千六百钓，风雅时与文王亲”是也。严光钓于七里之濑，而滕白以为钓名。所谓“秖将溪畔一竿竹，钓却人间万古名”是也。是又乌足以语圣贤。 
●卷十二
　　不立文字，见性成佛之宗，达磨西来方有之，陶渊明时未有也。观其自祭文，则曰：“陶子将辞逆旅之馆，永归于本宅。”其拟挽词，则曰：“有生必有死，早终非命促。”其作《饮酒诗》，则曰：“采（《历代诗话》本作“采”）菊东篱下，悠然见南山。此中有真意，欲辨已忘言。”其《形影神》三篇，皆寓意高远，盖第一达磨也。而老杜乃谓“渊明避俗翁，未必能达道”何耶？东坡论（《历代诗话》本作“谂”）陶子《自祭文》云：“出妙语于纩息之余，岂涉生死之流哉？”盖深知渊明者。
　　
　　世称白乐天学佛，得佛光如满旨趣，观其“吾学空门不学仙，归则须归兜率天”之句，则岂解脱语邪！元微之诗虽不及乐天远甚，然其得处岂乐天所能及哉？其《遣病诗》云：“况我早师佛，屋宅此身形。舍彼复就此，去留何所萦。前身为过迹，来世即前程。蜕骨龙不死，蜕皮蝉自鸣。”则与贾谊“忽然为人，何足控抟，化为异物，又何足患”之语何远邪？孟郊未尝留意于此，而《吊元鲁山诗》有“苟含天地秀，皆是天地身”之句，亦可嘉矣。
　　
　　杜牧之《郡斋独酌诗》云：“屈指千万世，过如霹雳忙。人生落其内，何者为彭殇？”非心地明了贯穿道、释者，不能道也。及观其自撰墓志，又忍死作别裴相之章，则知独酌之咏岂空言哉！
　　
　　李白跌宕不羁，钟情于花酒风月则有矣，而肯自缚于枯禅，则知淡泊之味贤于啖炙远矣。白始学于白眉空，得“大地了镜彻，回旋寄轮风”之旨，中谒太山君，得“冥机发天光，独照谢世氛”之旨；晚见道崖，则此心豁然，更无疑滞矣。所谓“启开七窻牖，托宿掣电形”是也。后又有谈玄之作云：“茫茫大梦中，唯我得先觉。腾转风火来，假合作容貌。明（《历代诗话》本作“问”）语前后际，始知金仙妙。”则所得于佛氏者益远矣。
　　
　　许浑《送栖元弃释奉道诗》云：“仙骨本微灵鹤远，法心潜动毒龙惊。”《送勤尊师自边将入道诗》云：“苍鹰出塞胡尘灭，白鹤还乡楚水深。”《送李生弃官入道诗》云：“水深鱼避钓，云逈鹤辞笼。”皆奖之也。至《送僧南归诗》，则云：“怜师不得随师去，已戴儒冠事素王。”岂浑亦有逃儒之意邪？ 
　　
　　钱起《投南山佛寺》云：“洗足解尘缨，忽觉天形宽。庶将镜中像，尽作无生观。”盖知百骸九窍，本非天形。至《悟真寺诗》云：“更闻东林磬，可听不可说。兴中寻觉花，寂尔诸象灭。”盖知妙明真心，不关诸象，起于是理，亦可谓超然者矣。
　　
　　苏子由病酒，肺疾发，东坡告之以修养之道，有曰：“寸田可治生，谁劝耕黄糯。探怀得真药，不待君臣佐。初如雪花积，渐作樱珠大。隔墙闻三咽，隐隐如转磨。”此炼气法也。后至海上，有道人传以神守气之诀云：“但向起时作，还从作处收。”故《天庆观乳泉赋》及《养生论》《龙虎铅汞论》皆析理入微，则知东坡于养生之道深矣。
　　
　　子由诵《楞严经》，悟一解六亡之义，自言于此道更无疑。然其作《风痹诗》，乃有“数尽吾则行，未应堕冥漠”之句，则于理尚有碍也。而东坡乃谓子由闻道先我何耶？东坡《奉新别子由诗》云：“何以解我忧，粗了一事大。”《哭遯儿诗》云：“中年忝闻道，梦幻讲已详。”故《赠钱道人诗》云：“首断故应无断者，冰消那复有冰知。主人苦苦令侬认，认主人人竟是谁！”又云：“有主还须更有宾，不知无镜自无尘。只从半夜安心后，失却当年觉痛人。”《赠东林揔老诗》云：“溪声便是广长舌，山色岂非清净身。夜来四万八千偈，他日如何举似人。”如此等句，虽宿禅老衲，不能屈也。
　　
　　柳展如，东坡甥也。不问道于东坡而问道于山谷，山谷作八诗赠之，其间有“寝兴与时俱，由我屈伸肘。饭羹自知味，如此是道否”之句，是告之以佛理也；其曰“咸池浴日月，深宅养灵根。胷中浩然气，一家同化元。”是告之以道教也；“圣学鲁东家，恭惟同出自。乘流去本远，遂有作书肆。”是告之以儒道也。
　　
　　欧阳永叔素不信释氏之说，如《酬净照师》云“佛说吾不学，劳师忽款关。我方仁义急，君且水云闲”；《酬惟悟师》云“子何独吾慕，自忘夷其身。韩子亦尝谓，收敛加冠巾”是也。既登二府，一日被病亟，梦至一所，见十人端冕环坐，一人云：“参政安得至此，宜速反舍。”公出门数步，复往问之，曰：“公等岂非释氏所谓十王者乎？”曰：“然。”因问：“世人饭僧造经，为亡人追福，果有益乎？”答云：“安得无益。”既寤，病良已。自是遂信佛法。文康公得之于陈去非，去非得之于公之孙恕，当不妄。叶少蕴守汝阴，谒见永叔之子棐，久之不出。已而棐持数珠出，谢曰：“今日适与家人共为佛事。”叶问其所以，棐曰：“先公无恙时，薛夫人已如此，公弗之禁也。”
　　
　　欧公常为《感事诗》曰：“仙境不可到，谁知仙有无。或乘九斑虬，或驾五云车。往来几万里，谁复遇诸涂（《历代诗话》本作“途”）。”又为《仙草诗》曰：“世说有仙草，得之能隐身。仙书已恠妄，此事况无文。”则凡神仙之说，皆在所麾也。而《赠石唐山人诗》，乃云“我昔曾为雒（《历代诗话》本作“洛”）阳客，偶向岩前坐盘石。四字丹书万仞崖，神清之洞锁楼台。云深路绝无人到，鸾鹤今应待我来”何耶？蔡约之云：“公守亳社日，有许昌龄者，得神仙之术，来游太清宫，公要（《历代诗话》本作“邀”）致州舍与语，豁然有悟。一日，公问道，许告以公屋宅已坏，难复语此，但明了前境，犹庶几焉。”所谓《石唐山人诗》，乃公临终寄许之作也。
　　
　　余曾祖通议，杨寘榜登科，未四十致政，享年八十七。居江阴军青阳之上湖，自号草堂逸老。参佛日契嵩，遂悟真谛。尝与嵩诗云：“山禽啼晓四时别，林薮战秋千里空。”又云：“我悟傥来空世界，师知休去忘形骸。”又《与智能上人诗》云：“色空了了空还执，体相如如相即非。”则知所得深矣。又读《道藏》一过，故见于篇咏者，多真仙语。如：“仙茎屡陨三危露，真馆常开四照花。鹊炷（《历代诗话》本作“渚”）晓烟飞玉洞，琅池秋水接星槎。”又云：“炼成真气发双华，还向囊中秘玉霞。呪（《历代诗话》本作“咒”）水夜潭龙怖剑，弄云秋岭鹤看家。”皆佳句也。有注《证道歌方外言诠》行于世。《上湖集》二十卷、《弋阳酬倡》三卷、《隐居唱和》十卷藏于家。
　　
　　王勃《示知己诗》云：“客书同十奏，臣剑已三奔。”则不为无意于功名者；《梦游仙诗》云：“乘月披金枝，连星解琼佩。”则不为无意于神仙者；是以登葛愦（《历代诗话》本缺“愦”字，点校者据《类编》本补“帻”字）山而思武侯之功，宿仙居观而思霓衣之侣也。又观《述怀拟古诗》云：“仆生二十祀，有志十数年。下策图富贵，上策怀神仙。”而二志竟不遂，可胜叹哉！
　　
　　汉武好大喜功，黩武嗜杀，而乃斋戒求仙，毕生不倦，亦可谓痴绝矣。李颀《王母歌》云：“武皇斋戒承华殿，端拱须臾王母见。手指元梨使帝食，可以长生临宇县。”又云：“若能炼魄去三尸，后当见我天皇所。”观武帝所为，是能炼魄去三尸者乎？善哉东坡之论也，“安期与羡门，乘龙安在哉！茂陵秋风客，劝尔麾一杯。帝乡不可期，楚些招归来。”言武帝非得仙之姿也。又有《安期生诗》云：“尝干重瞳子，不见龙凖翁。茂陵秋风客，望祀犹蚁蜂。海上如瓜枣，可闻不可逢。”言安期尚不见高祖，而肯见武帝乎？其薄武帝甚矣。吴筠《览古诗》云：“尝稽真仙道，清寂祛众烦（《历代诗话》本作“清淑秘众烦”）。秦皇及汉武，焉得游其藩。既欲先宇宙，仍规后乾坤。崇高与久远，物莫能两存。矧乃恣所欲，荒淫伐灵根。安期反蓬莱，王母还昆仑。”此诗殆与东坡之旨合。
　　
　　远师作白莲社，与谢灵运、陆修静等十八人为社客，独陶渊明不肯入社，视众人固已高矣。无为子杨次公又从而笑之，其作《庐山五笑》，于陶有曰：“我笑陶彭泽，闻锺暗皱眉。篮舆息回去，已是出山迟。”视彭泽又高一着矣。
　　
　　佛氏经律论，合五千四十八卷，寘之大藏，所以传佛心印，作将来眼，所补大矣。乐天诗词，其间何所不有，而寘大藏何耶？东都圣善寺、苏州南禅院各有之，且自着集序。李公垂作诗美之曰：“永添鸿宝集，莫杂小乘经。”所谓盗憎主人者耶？又观《题文集柜》（《历代诗话》本脱作“柜”字）云：“身是邓伯道，世无王仲宣。只应分付女，留与外孙传。”于身后名亦太孜孜矣。
　　
