<!-- { "loadSidebar": true } -->
　　赵嘏《长安秋望诗》云：“残星几点鴈横塞，长笛一声人倚楼。”当时人诵咏之，以为佳作，遂有“赵倚楼”之目。又有《长安月夜与友人话归故山诗》云：“杨柳风多潮未落，蒹葭霜在雁初飞。”亦不减倚楼之句。至于《献李仆射诗》云：“新诺似山无力负，旧恩如水满身流。”则谬矣。
　　
　　或云韦应物乃韦后之族，慿恃恩私作里中横。故韦集载《逢杨开府诗》云：“少事武皇帝，无赖恃恩私。身作里中横，家藏亡命儿。武皇升仙去，把笔学题诗，两府始收迹，南宫谬见推。”夫武皇平内乱，杀韦后，不应后之族敢于武皇之时豪横若此，正恐非后族尔。李肇《国史补》言应物性高洁，鲜食寡欲，所居焚香扫地而坐。与杨开府诗所述不同，岂非武皇仙去之后，折节悔过之时邪？
　　
　　竹未尝香也，而杜子美诗云：“雨洗娟娟静，风吹细细香。”雪未尝香也，而李太白诗云：“瑶台雪花数千点，片片吹落春风香。”
　　
　　韦应物《奉詶（《历代诗话》本讹作“谢”）处士叔诗》云：“高斋乐宴罢，清夜道相存。”东坡（“坡”原作“破”，据《历代诗话》本改）《次王巩韵》云：“那能废诗酒，亦未妨禅寂。”子由《春尽诗》云：“《楞严》十卷几回读，法酒三升是客同。”道贵冲寂，宴主欢畅，二者恐不能相兼也。白乐天延乐命釂之时，不忘于佛事，达者至今讥之。
　　
　　古人诗勉人行乐，未尝不以日月迅驶为言。谢惠连云：“四节竞阑候，六龙引颓机。”沈约云：“驰盖转徂（《历代诗话》本作“祖”）龙，回星引奔月。”陆机云：“出西门，望天庭，阳谷既虚崦嵫盈。逝者若斯安得停。”司空图云：“女娲只解补青天，不解煎胶黏日月。”孟郊云：“生随昏晓中，皆被日月驱。”皆佳语也。至卢仝《叹昨日诗》则曰：“上帝版版主何物，日车劫劫西向（《历代诗话》本作“何”）没。自古圣贤无奈何，道行不得皆白骨。”则又以不得行道为叹，非止欲行乐而已也。
　　
　　《七哀诗》起曹子建，其次则王仲宣、张孟阳也。释诗者谓病而哀、义而哀、感而哀、悲而哀、耳目闻见而哀、口叹而哀、鼻酸而哀，谓一事而七者具也。子建之《七哀》，在于独栖之思妇（《历代诗话》本句前有“哀”字，以下二句例之，此“哀”字当有）；仲宣之《七哀》，哀在于弃子之妇人；张孟阳之《七哀》，哀在于已毁之园寝。唐雍陶亦有《七哀诗》，所谓“君若无定云，妾作不动山。云行出山易，山逐云去难。”是皆以一哀而七者具也。老杜之《八哀》、则所哀者八人也。王思礼、李光弼之武功，苏源明、李邕之文翰，汝阳、郑虔之多能，张九龄、严武之政事，皆不复见矣。盖当时盗贼未息，叹旧怀贤而作者也。司马温公亦有《五哀诗》，谓楚屈原、赵李牧、汉鼌错、马援、齐斛律光皆负才竭忠，卒困于谗而不能自脱，盖有激而云尔。
　　
　　韩退之诗（《历代诗话》本作“李正封与韩退之《郾城联句》”）云：“从军古云乐，谈笑青油幕。明灯（《历代诗话》本作“灯明”）夜观棊，月暗秋城柝。”言乐而不及苦。陆士衡《从军行》云：“朝食不免胄，夕息常负戈。苦哉远征人，抚心悲奈何。”言苦而不及乐。至于王仲宣作《从军诗》，则曰：“从军有苦乐，但问所从谁。所从神且武，焉得久劳思。”谓从曹操也。其诗有“昔人从公旦，一徂辄三龄。今我神武师，暂往必速平。”似非拟人必于其伦之义。盖仲宣时为操军谋祭酒，则亦无所不至矣。
　　
　　老杜《雨诗》云：“紫崖奔处黑，白鸟去边明。”而“江碧鸟逾白，山青花欲燃”之句似之。《赠王侍御》云：“晓莺工迸泪，秋月解伤神。”而“感时花溅泪，恨别鸟惊心”之句似之。殆是同一机轴也。
　　
　　孟郊诗云：“借车载家具，家具少于车。借者莫弹指，贫穷何足嗟。”可见其素窭。后有诗云：“宾秩已觉厚，私储常恐多。”是古人恐富求归之义，则贫亦何足怪。按郊为溧阳尉，县有投金濑平陵城，林薄蓊蔚，郊往来其间，曹务都废，至遣假尉代之，而分其半奉（《历代诗话》本作“俸”），则安得有私储哉。退之赠郊诗云：“陋室有文史，高门有笙竽。何能辨荣辱，且欲分贤愚。”盖言贫者文史之乐，贤于富者笙竽之乐也。 

●卷五
　　永和中，王羲之修禊事于会稽山阴之兰亭，群贤毕至，少长咸集，序以谓虽无丝竹管弦之盛，一觞一咏亦足以畅叙幽情。则当时篇咏之传可考也。今观羲之、谢安、谢万、孙绰、孙统、王彬之、凝之、肃之、徽之、徐丰之、袁峤之十有一人，四言五言诗各一首。王丰之、元之、蕴之、涣之、郗昙、华茂、庾友、虞说、魏滂、谢绎、庾蕴、孙嗣、曹茂之、华平、亘伟（此四字，《历代诗话》底本同，点校者据《类编》本改作“曹华、桓伟”）十有五人，或四言，或五言，各一首。王献之、谢瑰、卞迪、卓髦（《历代诗话》本作“旄”）、羊模、孔炽、刘密、虞谷、劳夷、后绵、华耆、谢藤、王儗（《历代诗话》底本同，点校者据《类编》本改作“任凝”）、吕系、吕本、曹礼（《历代诗话》本同，点校者曰：《类编》本作“曹諲”）十有六人，诗各不成，罚酒三觥。谢安五言诗曰：“万殊混一象，安复觉彭殇。”而羲之序乃以为（《历代诗话》本无“为”字）一死生为虚诞，齐彭殇为妄作，盖反谢安一时之语（《历代诗话》本“语”下有“耳”字）。而或者遂以为未达，此特未见当时羲之之诗尔。其五言（《历代诗话》本“言”下有“诗”字）曰：“仰视碧天际，俯瞰渌水滨。寥阒无涯观，寓目理自陈。大矣造化功，万殊莫不均。群籁虽参差，适我无非亲。”此诗则岂未达者邪？史载献之尝与兄徽之操之俱诣谢安，二兄多言，献之寒温而已。既出，客问优劣，安曰：“小者佳。吉人之辞寡，以其少言，故知之。”今王氏父子昆季毕集，而献之之诗独不成，岂亦吉人之辞寡邪？景佑中，会稽太守蒋堂修永和故事，尝有诗云：“一派西园曲水声，水边终日会冠缨。几多诗笔无停缀，不似当年有罚觥。”盖谓（《历代诗话》本作“为”，同）献之等发也。
　　
　　贞观中，尚药求杜若，敕下，度支省郎判送坊州贡之，本州岛曹官判云：“坊州不出杜若，应读谢朓诗误。郎官如此判事，岂不畏二十八宿笑人邪？”余观屈平《九歌》曰：“采芳洲兮杜若。”谢朓诗乃用《九歌》语。《晋书@天文志》：郎位十五星在帝坐东北，依乌郎府是也。曹官从知有谢朓诗而不知有《九歌》，徒知郎官上应列宿而不知非二十八宿也。
　　
　　刘禹锡《嘉话录》云：“作诗押韵，须要有出处。近欲押一饧字，六经中无此字，惟《周礼》吹箫处注有此一字，终不敢押。”予(《历代诗话》本作“余”)按禹锡《历阳书事诗》云：“湖鱼香胜肉，官酒重于饧。”则何尝按六经所出邪？
　　
　　《洛阳伽蓝记》载：河东人刘白堕善酿酒，盛暑曝之日中，经旬不坏，当时谓之“鹤觞”。白堕乃人名。子瞻诗云：“独看红渠倾白堕。”石林《避暑录》云：“若以‘白堕’为酒，则醋浸曹公，汤燖右军可也。”予(《历代诗话》本作“余”)按《文选》魏武帝《短歌行》云：“何以解忧，惟有杜康。”康亦作酒人，而《选》诗遂以为酒用。东坡岂祖是邪？
　　
　　会稽、临安、金陵三郡，皆有东山，俱传以为谢安携妓之所。按谢安本传，初，安石寓居会稽，与王羲之、许询、支遁游处，被召不至，遂栖迟东山。唐裴晃(《历代诗话》本作“勉”)与吕渭等《鉴湖联句》（《历代诗话》“吕”字作空格，校勘记：“勉”，《类编》作“冕”。又《全唐诗》张谓有《送裴侍御归上都诗》。裴冕曾歴殿中侍御史，且与张谓同时代人，疑此句应作“唐裴冕与与张谓等《鉴湖联句》），有“兴里还寻戴，东山更问东。”此会稽之东山也。本传又云：“安石尝往临安山中，坐石室，临浚谷，悠然叹曰：此与伯夷何远。”今余杭县有东山，东坡有《游余杭东西岩》诗，注云：即谢安东山。所谓“独携缥缈人，来上东西山”者是也。此临安之东山也。本传又谓“及登台辅，于土山营墅，楼馆林竹甚盛，每携中外子侄游集。”今土山在建康上元县崇礼乡。《建康事迹》云“安石于此拟会稽之东山”，亦号东山。此金陵之东山也。李白有《忆东山》二绝云：“不向东山久，蔷薇几度花？白云他(《历代诗话》本作“还”)自散，明月落谁家？”“我今携谢妓，长啸绝人群(《历代诗话》本作“声”)。欲报山东(《历代诗话》本作“东山”)客，开关扫白云。”不知所赋者何处之东山。陈轩乃录此诗于《金陵集》中，将别有所据邪？《南史》载宋刘勔(《历代诗话》本作“缅”)经始锺岭，以为栖息，亦号东山。金陵遂有两东山矣。
　　
　　羊叔子镇襄阳，尝与从事邹湛登岘山，慨然有湮没(《历代诗话》本作“灭”)无闻之叹。岘山亦因是以传，古今名贤赋咏多矣。吴兴、东阳二郡，亦有岘山。吴兴岘山去城三里，有李适之洼尊在焉。东坡守吴兴日，尝登此山，有诗云：“苕水如汉水，鳞鳞鸭头青。吴兴胜襄阳，万瓦浮青冥。我非羊叔子，愧此岘山亭。悲伤意则同，岁月如流星(《历代诗话》本此下有作“从我两王子，高鸿插修翎”二句十字)。湛辈何足道，当以德自铭。”东阳岘山去东阳县亦三里，旧名三丘山。宋商仲文(《历代诗话》本作“晋殷仲文”)素有时望，自谓必登台辅，忽除东阳太守，意甚不乐，尝登此山，怅然流涕。郡人爱之，如襄阳之于叔子，因名岘山。二峰相峙，有东岘西岘。唐宝历中，县令于(《历代诗话》本作“于”)兴宗结亭其下，名曰涵碧。刘禹锡有诗云：“新开潭洞疑仙府，远(《历代诗话》本作“还”)写丹青到雍州。”即其所也。
　　
