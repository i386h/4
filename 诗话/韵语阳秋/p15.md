<!-- { "loadSidebar": true } -->
　　晋乐广曰：“人未尝梦乘车入鼠穴，捣虀噉铁杵。以无想因也。”自乐论之，则凡梦皆出于想尔。而殷浩乃曰：“官本臭腐，故将官而梦尸。”是岂出于想耶？《周官》有六梦，梦非止于思而已。刘发方赴举也，秦少游梦有发殡而葬之者，云是刘发之柩，是岁发首荐。少游以诗贺之曰：“世传梦凶常得吉，神物戏人良有旨。全美声名海县闻，闭久当开乃其理。”少游所原，乃一时褒美赞喜之词，非殷浩之意也。东坡云：“世衰道微士失己，得丧悲欢反其故。草袍芦棰相妩媚，饮食嬉游事羣聚。曲江舡舫月灯球，是谓舞殡而歌墓。”其末又有“故令将仕梦发棺，劝子勿为官所腐”之语。全篇二百余言，皆用浩意，可谓巧于遣词者矣。
　　
　　柳子厚可谓一世穷人矣。永贞之初，得一礼部郎，席不暖即斥去为永州司马。在贬所歴十一年，至宪宗元和十年，例召至京师，喜而成咏。所谓“投荒垂一纪，新诏下荆扉。”又云“十一年前南渡客，四千里外北归人”是也。既至都，乃复不得用，以柳州去。由永至京已四千里，自京徂柳又复六千，往返殆万里矣。故《赠刘梦得诗》云：“十年顦顇到秦京，谁料飜为岭外行。”《赠宗一诗》云：“一身去国六千里，万里投荒十二年”是也。呜呼，子厚之穷极矣！观赠李夷简书云：“曩者，齿少心锐，径行高步，不知道之艰，以陷于大阨，穷踬陨坠，废为孤囚，日号而望，十四年矣。”当时同贬之士，程异为宰相，而梦得亦得召用，则子厚望归之心为如何？然竟不生还，毕命于蛇虺瘴疠之区，可胜叹哉！韩退之有言曰：“子厚斥不久，穷不极，虽有出于人，其文学词章，必不能自力以致必传于后，如今无疑也。虽使得所愿于一时，以彼易此，孰得孰失？”
　　
　　韦应物《燕李录事诗》云：“与君十五侍皇闱，晓拂炉烟上赤墀。花开汉苑经过处，雪下骊山沐浴时。”《骊山感怀诗》云：“我念绮襦岁，扈从当太平。小臣职前驱，驰道出灞亭。”《温泉行》云：“北风惨惨投温泉，忽忆先皇游幸年。身骑厩马引天仗，直入华清列御前。”则天宝巡幸之时，应物已在扈从之数，年始十五尔。王钦臣疑为三卫官，然史无有。及观应物《白沙亭逢吴叟歌》云：“问之执戟亦先朝，零落艰难却负樵。亲观文物蒙雨露，见我昔年侍丹霄。”谓之执戟，则亦三卫之类，钦臣岂据是邪？
　　
　　欧阳永叔诗文中好说金带，《初寒诗》云：“若能知此乐，何必恋腰金。”《寄江十诗》云：“白发垂两鬓，黄金腰九环。”《答王禹玉诗》云：“喜君所赐黄金带，故我宜为白发翁。”而谢表又云：“头垂两鬓之霜毛，腰束九环之金带。”或谓未免矜服衒宠，而况下于金带者乎！杜子美白乐天皆诗豪，器识皆不凡，得一绯衫何足道，而诗句及之不一何耶？子美诗云：“挈带看朱绂，开箱覩黑裘。”《赠卢参谋》云：“素发干垂领，银章破在腰。”《江村诗》云：“扶病垂朱绂，归休步紫苔。”乐天《寄荔子诗》云：“映我绯衫浑不见，对公银印最相鲜。”《初除忠州》云：“鱼缀白金随步跃，鹘（《历代诗话》本作“鹄”）衔红绶绕身飞。”又云：“徒使花袍红似火，其如蓬鬓白成丝。”《脱刺史绯》云：“便留朱绂还铃合，却着青袍侍玉除。”《加朝散大夫得品绯》云：“五品足为婚嫁主，绯袍着了好归田。”又云：“那知垂白日，始是着绯年。”盖命服章身，人情所甚喜，故心声所发如是。退之云：“峨峨进贤冠，耿耿水苍佩。服章非不好，不与德相对。”其必有以称之哉。
　　
　　观王昌龄诗，仕进之心，可谓切矣。《赠冯六》（《历代诗话》本脱 “冯”字，点校者据《类编》本补“冯”、“元六”三字，改作“赠冯六元二”）云：“云龙未相感，干谒亦已屡。”《从军行》云：“虽投定远笔，未坐将军树。”至于《沙花（《历代诗话》本作“苑”）渡》之作，乃有“孤舟未得济，入梦在何年”之句。是以傅说自期也，一何愚哉！按史，昌龄为汜水尉，以不护细行，谪龙标尉。傅说所为，顾如是乎？昌龄未第时，岑参赠之诗曰：“潜虬且深蟠，黄鹤举未晚。”既登第而谪官也，参又赠之诗曰：“王兄尚谪官，屡见秋云生。黄鹤垂两翅，徘徊悲且鸣（《历代诗话》本作“但悲鸣”）。”后昌龄以世乱还乡，为闾丘（《历代诗话》本作“邱”）晓所杀，则所谓黄鹤者，竟不能高举矣。
　　
　　苏子由自绩溪被召，除校书郎，元佑之初年也。山谷《和王定国诗》云：“后皇莳嘉橘，中岁多成枳。佳人来何时，天为启玉齿。”言欲子由变熙丰人才也。《和子由病起被召诗》云：“方来立本朝，献纳继晨瞑。必开曲突谋，满慰倾耳听。”言欲子由变熙丰法度也。其措意如此，然官不得至侍从，谪黔移戎，流离困踬，岂非命哉！至建中靖国之初，杂用熙丰、元佑人才，山谷喜而成诗云：“维摩老子五十七，天子大圣初元年。传闻有意用幽仄，病着不能朝日边。”后虽有铨曹之召，不旋踵又有宜州之行，有才无命，如山谷者，其可悯也！
　　
　　孔子曰：“富贵在天。”则所谓富贵者，岂可以幸取乎？潘岳急于进取，干没不休，与石崇等谄事贾谧，每候其出，辄望尘而拜，其为人何如也。观其作《闲居赋》曰：“岳读《汲黯传》，至司马安四至九卿，而良史书之，题为巧宦之目。遂慨然叹曰：巧诚有之，拙亦宜然。”观岳此语，尚恨巧之未至邪？其作《河阳县诗》则曰：“谁谓晋京远，室迩身实辽。谁谓邑宰轻，令名患不劭。”其作《怀县诗》则曰：“自我违京辇，四载迄于斯。器非廊庙姿，屡出固其宜。”其坐驰京阙，渴心固已生尘矣。而仕宦卒不达，诚可以为驰骛者之戒也。尝自叙云：“自弱冠涉于知命之年，八徙官，一进阶再免，一除名，一不拜职，迁者三而已。虽通塞有命，抑拙者之效也。”岳诚知此，岂肯遽下贾谧之拜哉？
　　
　　李商隐《九日诗》云：“曾共山翁把酒时，霜天白菊绕阶墀。十年泉下无消息，九日尊前有所思。不学汉臣栽苜蓿，空教楚客咏江蓠。郎君官贵施行马，东合无因再得窥。”盖令狐楚与商隐素厚，楚卒，子绹位致通显，略不收顾，故商隐怨而有作。然实商隐自取之也。且商隐妻父王茂元与所依郑亚皆李德裕党也。商隐与二人昵甚，故绹以为忘家恩，放利偷合者，是绹恶其异己也。后绹当国，商隐亦归穷自解，绹虽与一太学博士，然商隐亦厚颜矣。唐之朋党，延及缙绅四十年，而二李为之首，至绹而滋炽。绹之忘商隐，是不能念亲，商隐之望绹，是不能揆己也。
　　
　　杜子美云：“钟鼎山林各天性。”天性之所欲，夫岂可强也哉！白乐天前有《读史诗》云：“马迁下蚕室，嵇康就囹圄。当彼戮辱时，奋飞无翅羽。商山有黄绮，颕（《历代诗话》本作“颍”）川有巢许。何不从之游，超然离网罟。”后又有《咏史诗》云：“秦磨利刀斩李斯，齐烧沸鼎烹郦其。可怜黄绮入商洛，闲卧白云歌紫芝。”二诗意绝相类，但未知乐天果能舍彼而就此不？世之人干没于名利之场，鲜不陷于祸难，乐天之论，真可书绅。
　　
　　意在退处者，虽饥寒而不辞；意在进为者，虽沓贪而不顾：皆一曲之士也。高适尝云：“吾谋适可用，天路岂寥廓。不然买山田，一身与耕凿。”可仕则仕，可止则止，何常之有哉？适有《赠别李少府》云：“余亦惬所从，渔樵十二年。种瓜漆园里，凿井卢门边。”《赠韦参军》云：“布衣不得干明主，东过梁宋无寸土。免苑为农岁不登，鴈池垂钓心长苦。”其生理可谓窄矣。及宋州刺史张九皋奇其人，举有道科中第，调封丘尉，则曰：“此时也得辞渔樵，青袍里身荷圣朝。牛犁钓竿不复见，县人邑吏来相邀。”则是不堪渔樵之艰窘，而喜末官之微禄也。一不得志则舍之而去何耶？《封丘诗》云：“我本渔樵孟潴野，一生自是悠悠者。乍可狂歌草泽中，宁堪作吏风尘下。”其末句云：“乃知梅福徒为尔，转忆陶潜归去来。”则不堪作吏之卑辱，而复思孟潴之渔樵也。韩退之云：“居闲食不足，从仕力难任。”其此之谓乎！
　　
　　元和中，讨蔡数不利，羣臣争请罢兵，钱徽、萧俛力请于前，逢吉、王涯力请于后，维裴度以一病在腹心，不时去且为大患。又自请以身督战，誓不与贼俱存。王建所谓“桐栢水西贼星落，枭雏夜飞林木恶。相国刻日波涛清，当朝自请东西征”是也。宪宗御通化门，临遣赐度通天御带，发神策骑三百为卫。王建诗所谓“同时赐马并赐衣，御楼看带弓刀发。马前猛士三百人，金书左右红旗新”是也。未几，李愬夜入县瓠城，缚吴元济，度遣马揔先入蔡。明日，统洄曲降卒万人，徐进抚定。则韩愈《平淮西碑》言之详矣。桃林夜捷，愈贺度诗云：“手把命珪兼相印，一时重迭赏元功。”度自蔡入觐，涂中重拜台司。愈作诗云：“鹓鹭欲归仙仗里，熊罴还入禁营中。”观度隽功如此，宪宗倘能终始用之，诸藩当股栗不暇，而敢桀（《历代诗话》本“桀”下有“骜”字）乎？乃信用程异、皇甫镈之徒，乘衅镌诋，使度卒不能安于相位。故度尝有诗云：“有意效承平，无功答圣明。灰心缘忍事，霜鬓为论兵。道直身还在，恩深命转轻。盐梅非拟议，葵藿是平生。白日长悬照，苍蝇慢发声。嵩阳旧田里，终使谢归耕。”观此则已无经世之意也。
　　
　　李白《赠王歴阳诗》云：“有身莫犯飞龙鳞，有手莫辫猛虎须。君看昔日汝南市，白头仙人隐玉壶。”则意在隐遁也。又《行路难》云：“有耳莫洗颍川水，有口莫食首阳蕨。含光混世贵无名，何用孤高比云月。”则意在进为也。达人大观，流行坎止，何常之有哉？
　　
　　东坡以侍读为礼部尚书，时正得志之秋，而陈无己寄其诗，乃云：“经目（《历代诗话》本作“国”）向来须老手，有怀何必到壶头。遥知丹地开黄卷，解记清波没白鸥。”是劝其早休也。洎坡知定州，时事变矣，又为诗劝之曰：“功名不朽聊通袖，海道无违具一舟。”坡未能用其语，而已有南迁绝海之祸矣。所谓“海道无违具一舟”者，盖用坡所作《八声甘州》“约他年东还海道，愿谢公雅志莫相违”之意以动公，而不知二句皆成谶也。
　　
