<!-- { "loadSidebar": true } -->
慎字用修，一号升庵，新都人，举进士，官翰林修撰。诗自元末盛行铁体，至青田稍稍复古。而明初四子，亦力追盛唐，然铁体犹未尽去也，故一变而为台阁体。至东阳虽以复古自任，开李何先河，而台阁之风至李、何、边、徐始革，天下翕然宗之，无不争效其体。独升庵、君采，于四子之外，自树一帜。升庵才情博丽，气格高华，故自不凡。然仍为铁崖余妍，比之张昱、李孝先辈，良无愧色，若与四子争艳，则仙凡不侔矣。薛蕙字君采，毫州人，以进士官吏部员外郎。诗思高古雅逸，五言古诗，深得建安风骨，佳处不减景明。七言歌行未极自然之致，近体五言亦学初唐，七律非其所长。高叔嗣字子业，嘉靖进士，官至湖广按察使。诗情恬淡，近体五言颇似韦孟，七言则失之质直，五古过于着力，乃乏余味。论其体格声调，去唐风弥远矣。

△王慎中  唐顺之  皇甫冲

慎中字道思，晋江人。嘉靖进士，官河南参政。顺之字应德，举进士，官至佥都御史。皇甫冲字子浚，长洲人，嘉靖戊子举人，与弟津、访、濂称四皇甫。文宗欧曾，诗仿初唐，七言平易不足论。惟五古颇得赓音之正，体格声调，逼似大历、元和间。盖仿初唐而得此，所谓取法乎上，正得其中也。而升庵一脉，未及盛行，实以数子间之，不然，有不流于香奁者几希。

△李攀龙  王世贞  谢榛  张佳胤

攀龙字于鳞，历城人。嘉靖进士，官至河南按察使。诗宗李何，力排诸体，与王世贞、谢榛、徐中行、宗臣、梁有誉、吴国伦号“七才子”。古诗拟《河梁》，不激不随，集李何之长，而七言歌行体格俱卑。拟于四家，竟成土苴。近体以绝句为最，然明人于此皆有心得。沈德潜以为历下真面目，亦非折衷之言也。五言雄浑，七言富丽，顾与李何不相侔也。王世贞字元美，太仓人。举进士，官至刑部尚书。弟世懋，亦以诗名。元美最工七言歌行，比于梦阳，可谓具体，于鳞非其伦也。五古风骨同于鳞，而温和不及。近体五言似效青莲，七律亦步骤老杜，皆不可以为工也。当时七子，惟谢榛为最，而官位不显。榛字茂秦，临清人。以布衣终，自称四溟山人。五古如《咏蚁》诸作，师法太白，颇得其概。七言歌行尤称合作，特无空同之超脱。近体五七言，悲壮苍凉，老气横秋，更非于鳞、世美两家所及。七子之中，惟吴国伦差可比耳。张佳胤字肖甫，铜梁人。举进士，官兵部尚书。亦工五言近体，为李王后劲，然他作未能逸伦也。

△归子慕  高攀龙  袁宏道

归子慕字季思，昆山人。万历举人。高攀龙，万历进士，官至左都御史，以忤魏阉，被逮自杀。二家诗皆重天趣，不务琢削，力排四大家，以平澹为宗，顾有风味无气骨，久乃流于直率。时徐渭、汤显祖亦力矫王李之弊，所为诗无复余韵，于是“公安派”兴焉。袁宏道字无学，公安人。万历进士，官吏部郎中。诗格浅率，辞旨平易，时谓之“公安派”。兄宗道、弟中道并号“三袁”。而竟陵锺惺、谭元春晚出于公安派，稍加洗链，间以艳语，谓之“竟陵派”，而明社屋矣。

按有明一代，风雅最盛，足与唐埒。《明诗综》二千八百余家，兹以其尤者著于篇。至元人中如李冶与元好问齐名，称元李，白贲与遗山齐名，亦称元白。他如“三隐”、“四妙”，并有诗名。（翟炳字颂天，三隐之一。今人之宝塔诗，自一字至七字者乃其遗也。）而明初之袁凯以《白燕诗》得名，号“袁白燕”；谢徽与高启同邑齐名。或诗篇散佚，或他作未称者，并割爱不录。又明末如四公子诗，虽渊妙而不为人所宗。钱谦益、艾南英矩护北宋，亦张溥、陈子龙希踪两汉，未见出类。清初诗人虽众，而瑕瑜互见，皆不足当一代宗主。即王渔洋、朱竹诧、沈德潜、袁子才辈，大抵以名位而尊，而工诗者又无盛名，限于篇幅，故不复赘云。


●跋

十九年夏属稿竟。既付梓，手民颇不率教，脱误殊多，鲁鱼帝虎，重劳阅者，良用歉然。尚祈大雅毋吝教益，随时质疑。倘与诗学有关，即不涉本书，亦当尽其所知，条举以对，用补前失，并藉以结文字之好，诸维谅照为幸。


●题词

索游南北与西东，遇合难期一揖中。岂有功名迟蔡泽，漫教生死累牛弘。气横湖海鱼龙夜，月黯关山草木风。惆怅芜城高赋罢，百年歌哭复谁同？

鬓影参差见二毛，添衣未厌旧青袍。客来浪说诗名远，贫去方知米价高。时势适宜全管鲍，霸才无主失萧曹。闲情阅尽文心细，不逐秋声作怒潮。（失草格。）

