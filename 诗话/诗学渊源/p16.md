<!-- { "loadSidebar": true } -->
操字孟德，小字阿瞒，沛国谯人。少机警有权数，才武绝人。任侠放荡，不治行业。年二十，举孝廉为郎。历仕至大将军，封魏王，加九锡，建安二十五年卒。子丕嗣，竟移汉祚，尊号太祖武皇帝。裴松之《三国志注》引《魏书》曰：“太祖统御海内，芟夷群丑，因事设奇，变化如神。知人善察，难眩以伪。御军三十余年，手不舍书，登高必赋。及造新诗，被之管弦，皆成乐章。才力绝人，手射飞鸟，躬禽猛兽。”又张华《博物志》曰：“安平崔瑗，瑗子实，弘农张芝，芝弟昶，并善草书，而太祖亚之，桓谭、蔡邕善音乐，冯翊山子道、王九真、郭凯等善围棋，太祖皆与埒能。又好养性法，亦解方药，习啖野葛，至一尺亦得少。多饮鸩酒。（野葛，毒草也。）”《曹瞒传》曰：“太祖为人佻易无威重，好音乐，倡优在侧，常以日达夕。”张溥《题词》曰：“汉末名人，文有孔融，武有吕布，孟德实兼其长。”今读其乐府诸作，如《气出唱》、《精列》、《陌上桑》、《秋胡行》之清奇高古，《薤露》、《蒿里》、《苦寒行》、《东西门行》之苍凉沉着，《碣石篇》之博雅，《善哉行》之真切，而《短歌行》尤为绝唱。字里行间，不激不随，妙在看去似平淡，久读之则干回百转，悲壮伊郁，令人声泪俱下。“呦呦鹿鸣”一，虽复活剥《小雅》，亦正少此不得，所谓“运古入化”者也。而起句之雄浑，结处之有力，中间情景宛然，虽画亦难到，通篇精奥融和，不着一丝刻划痕迹，而比、兴、赋三者俱备，《风雅》以后，吾见实罕。试更读建安诸子，则着力多矣。后世惟渊明、太白得其概。诸篇名句，指不胜屈，而声调之高下疾徐、自然中节，上兼两汉之长，下为六朝之祖。陈思犹当望尘，余子等之自郐。《书志》所载，殆非虚诬，乃钟嵘《诗品》，独略其人，诚不得解矣。丕字子桓，二十五年嗣为魏王，改建安二十五年为延康元年，冬十一月，受汉禅，是为文帝，改元黄初。七年崩。丕天资文藻，下笔成章，博闻强识，才艺兼该。生长戎旅之间，善骑射、击剑、弹棋，并皆入妙。伎能戏弄，不减乃父。其诗清雅修洁，声调和平，章句行列，时见排偶。如《黎阳》、《孟津》、《玄武陂》、《芙蓉池》诸作，已逗六朝之变，间得其父之遗。至其音韵，由古而今，至此为一大变。唐人五古，体质气格，多宗之。魏武尝云：“文以意为主，以气为辅，以词为卫。子桓不足以知此。”知子莫若父，岂不信哉。子字元仲，嗣位，是为明帝，改元太和，景初三年崩。天姿秀出，立发垂地，口吃少言，沈毅好断，诗学渊源，传自祖父。而气力不逮。《步出夏门行》，生吞乃祖，直有仙凡之隔。《诗品》谓不如丕，亦称二祖是矣。

○建安七子
△曹植
植字子建。年十余岁，诵读诗论及辞赋数十万言。善属文，太祖尝疑其倩人，使赋《铜雀台》，援笔立成，甚异之。性简易，不治威仪。魏太和六年，封陈王，为文帝所忌，汲汲无欢，遂发疾。薨，谧曰思。前后所著赋、颂、诗、铭、杂论、章表、序凡百余篇。陈思才富学博，精思入神，五色绚烂，斐然成章，无愧“绣虎”之称。特其鼓吹人籁，颇少天趣，可自怡悦，未必感人。所幸体格高华，气力健举，微饶古节，故为一代词宗。然六朝余赋，未必非陈思之遗也。至“死牛”“燃豆”之作，近同鄙语，虽速逾七步，未足称珍。后人无稽，将欲增彼声价，岂意适足为累乎。

△王粲
粲字仲宣，山阳高平人。献帝西迁，粲徙长安，蔡邕见而奇之，闻粲在门，倒屣迎之，年既幼弱，容状短小，一座尽惊。年十七，司徒辟除黄门侍郎，不就。入魏为侍中，博学多识，问无不对，善属文，举笔便成，无所改定，人常以为宿构。著诗、赋、论、议、赞、铭、书、檄等垂六十篇。建安中，从征吴，道卒。诗至建安，故是一变，古节遗韵，渐就澌灭，惟仲宣、陈思尚具规抚，而所造各异，仲宣遭时多难，流离江、汉，俯仰兴怀，触物生感。《七哀诗》语语亲切，盖其所历如此，故易为言也。至其别作，顾盼生忌，转折失滞，敷衍经文，少自然之致。《诗品》谓其少带绮丽，真实有余，殆非粲之本意欤。

△陈琳
琳字孔璋，初为何进主簿，进欲召外兵劫持太后，诛诸宦官，琳曰：“今将军总皇威，握兵要，高下在心，但当速发，何事外兵？”进不纳其言，竟以取祸。琳避难冀州。袁绍使典文章，绍败，归操。与阮玛并为司空祭酒，管记室。军国书檄多琳、所作也。徙门下督。今存诗、赋、栈、设难二十余篇。按琳文集，宋吴械云九卷，在建室中，字学最深。《太荒赋》几三千言，用韵奇古，尤为难知。今考《陈集》诸赋，残简既多，用韵亦未见入古，亦无《大荒》之目。明张溥《百三家集题词》曰：“孔璋诗赋，非时所推，《高武军》之赋，久乃见许于葛稚川，今亦不全。他赋绝无空群之名。”又曰：“在建安诸子中，篇最寥落，彼所出尘，惟章表书记云。”魏文《典论》亦曰：“琳章表书记，今之亻隽也。”而不及诗赋。陈思《与杨修书》曰：“以孔璋之才，不闲于辞赋，而多自谓能与司马长卿同风，所谓画虎不成反类狗也。前为书嘲之，反作论盛道仆赞其文。夫锺期不失听，于今称之，吾亦不能妄叹者，畏后世之嗤予也。”今读孔璋诸赋，真的论也。独其《饮马长城窟》一篇，声韵流利，情文并茂，不假经史，不尚绮丽，仰契中郎，固非虚拟；俯视子美，“三吏”、“三别”实出其间。久未见许，岂彼时习尚异耶。然游览之作亦不失七子面目。“长城何连连，连连三千里”，“连”“里”通叶，犹存古意。唐人惟李杜知之，余子不及也。徐干字伟长，为北海司空军谋祭酒椽属，五官中郎将文学。干专集未见，《文选》载诗两首，《五台新咏》一首，文不掩质，颇尚温厚。魏文云：“徐干时有齐气，粲之匹也。”魏文《典论》以孔融、陈琳、王粲、徐干、阮、应、刘桢为文人七子。后人以陈思易孔融，融诗体格质直，高古，与七子回不相侔，易之是也。干诗不多见，故附于此。

△刘桢
桢字公干，东平人。为魏武丞相椽属，太子尝请诸文学，酒酣，命甄夫人出拜，坐中尽伏，桢独平视，魏武怒之，乃收桢，以不敬下吏，减死输作。方危坐磨砖，值魏文至，因以砖理自喻，以免署吏，建安中卒。魏文《典论》云：“桢五言诗妙绝当时。”《诗品》亦云：“其源出古诗，陈思王而下，桢称独步。”皆非的评也。建安七子之诗，大率相同，虽被文绚采，犹存古意。以质胜文，未若六朝用文胜质也。故气质味腴，不仅公干一人而已。至其谓源出古诗，殊嫌模棱。姑无论建安诸子，自晋以下，孰不以古诗为法哉。然初唐陈子昂、张九龄以及“四子”颇似效法公干，实则非有意为之，盖一则由古而生新；一则自今以反古，亦其势然耳。

△阮
字元瑜，广陵人。少受学于蔡邕，建安中曹洪欲使掌书记，不屈。魏武辟之亦不应，逃入山中，使人焚山，得。送至，怒不与语，使就技人列。善鼓琴，抚弦而歌。为曲既捷，音声殊妙。太祖大悦，以为司空军谋祭酒，管记室。徙仓曹掾属。著文、赋数十篇，其诗多率性之作，不沾沾于时尚，故气格遒劲，不求工而自工，如“白发随栉堕，未寒思厚衣”，又“苦雨滋玄冬，引日弥且长”等句，皆眼前语，非苦思可得者也。

△应
字德琏，汝南人。与桢并被太祖辟为丞相掾属，转平原侯庶子，后为五官将文学，二十二年卒。著文、赋数十篇，弟璩字休琏，官至侍中，咸熙中参相国军事，复为侍中，典著作，博学好属文，善书记，嘉平四年卒。二应诗并直率，少丰致，《别诗》二首，特见古稚，至《章台斗鸡》格调卑凡，逊休琏远矣。休琏《百一》，历来未得其解，惟《杂诗》、《三叟》为刺时之作耳。

△嵇康  阮籍
康字叔夜，谯国锂人也。本姓奚，会稽上虞人，以避怨徙焉。有嵇山，家于其侧，因而命氏。早孤，有奇才，远迈不群。学不师受，博览无不该通。与魏宗室婚，拜中散大夫，弹琴咏诗，自足于怀。所与神交者，惟陈留阮籍，河南山涛；预其流者，河南向秀，沛国刘伶，籍兄子咸，琅琊王戎，遂为竹林之游，世谓“竹林七贤”。籍字嗣宗，子也。容貌镶杰，志气宏放。任性不羁，而喜怒不形于色。或闭户视书，累月不出，或登山临水，经日忘归。与康并好庄老，嗜酒能啸，亦善弹琴。当其得意忘形时，人多谓之痴，惟族兄文业每叹服，以为胜己。三府累辟，辄谢病归。后为宣帝从事中郎，封关内侯，闻步兵厨营人善酿，有贮酒三百斛，乃求为步兵校尉。籍本有济世志，属魏晋之际，天下多故，名士少有全者，由是不与世事，酣饮为常，又能为青白眼，见礼俗之士，以白眼对之。惟康裔酒挟琴造之，大悦，乃见青眼。由是礼法之士疾之若譬。帝每保护之，得免。颍川锺会，贵公子也，故往造康。康不为礼，亦以此憾之。值康友吕安为兄所枉辞，连及康。会乃赞康于文帝，遂并害之。将刑东市，太学生三千人请以为师，勿许。康顾见日影，索琴弹之，曰：“《广陵散》于今绝矣！”时年四十，海内之士莫不痛之。魏晋之际，文章之宗，其惟二子乎！其文赋、论难，辞理高超，上追两汉，而《大人先生传》有凌云之概，声韵奇占，虽褚先生不能过也。出其余绪，降而为诗，步兵遥深，中散峻洁，各如其人。不加修饰。而清辞丽句，不落纤。虽七子精心之作亦但尔尔。步兵《咏怀》婉而多讽，中散好恶任性，虽复鉴及古人，慕契游仙，而愤世之意每流露于不自觉。《思亲诗》：“自慈母没兮谁与骄”以下不堪卒读，其意与《幽愤》一诗同刺其兄，而作不仅为吕氏兄弟也。嗣宗口无臧否，借醉乡以避祸，故刺时之作，每多歇后，讳莫如深。卒以是得免于难。中散欲效之，顾终不能，岂不惜哉！七贤自山涛以下五人诗并少见，惟刘伶《北芒客舍诗》高雅拔俗，不减二子也。稽康兄喜，仕晋，至扬州刺史，亦能诗，微涉绮丽，殊不及其弟之冲淡耳。

○晋诗

△傅玄  荀勖  张华
