<!-- { "loadSidebar": true } -->
　　许民表作《虞美人花行》云：“鸿门玉斗纷如雪，十万降兵夜流血。咸阳宫殿三月红，霸业已随烟烬灭。刚强必死仁义王，阴陵失道非天亡。英雄本学万人敌，何用屑屑悲红妆？三军散尽旌旗倒，玉帐佳人座中老。香魂夜逐剑光飞，青血化为原上草。芳心寂寞寄寒枝，旧曲闻来似敛眉。哀怨徘徊愁不语，恰如夜听楚歌时。滔滔逝水流今古，楚汉兴亡两丘土。当年遗事久成空，慷慨尊前为谁舞？”此诗有筋节，远胜苏、黄。讹为曾布夫人魏氏作者，非也。
　　山谷专意出奇，已得成家，终是唐人之残山剩水。陆放翁无含蓄，皆远於唐。
　　王禹玉为翰林学士，典内制十八年。尝祭大社，题诗斋宫云：“邻鸡未唱晓骖催，又向灵饮福杯。自笑治聋知不足，明年强健得重来。”唐人诗也。“社酒治聋”，唐、宋谚语。“强健”二字深远。
　　山谷之“春将国艳熏花色，日借黄金映水纹”，介甫之“一水护田将绿绕，两山排闼送青来”，皆有斧凿痕。
　　真西山《宫中帖子》云：“直将底事消长日，《大学中庸》两卷书。”纵欲规讽，在诗各有其体，如此出语，谓之不自重。取厌取轻，伊川之方长不折亦然。
