<!-- { "loadSidebar": true } -->
　　韦仲将发蔡中郎冢，乃得用笔之不。常熟老人传笔法於张旭，旭传於颜鲁公，鲁公传於怀素，书家固有授受秘意。太白以诗法授韦渠牟，则诗家亦有之矣。晚唐人犹有司空图，至宋初不及百年，而风气大异，岂非五代兵革时失其授受乎？许浑作实语死句，唐人即痛斥之，诗眼犹在也。宋诗十之九落实语死句，无一觉者，诗眼已亡也。明不以诗取士，宜乎不工。宋诗乃举业，而亦不同於唐，杜撰故也。
　　唐人诗被宋人说坏，被明人学坏，不知比兴而说诗，开口便错。义山《骄儿》诗，令其莫学父，而于西北立功封侯，兴以言己之有才而不遇也。葛常之谓“其时兵连祸结，以日为岁，而望三四岁儿，立功于二十年後，为俟河之清。”误以为赋，故作寐语。
　　唐人工于诗而诗话少，宋人不工诗而诗话多，所说常在字句间。
　　诗于唐人无所悟入，终落死句。严沧浪谓“诗贵妙语”，此言是也。然彼不知兴比，教人何从悟入？实无见于唐人，作玄妙恍惚语，说诗、说禅、说教，俱无本据。
　　比兴非小事也。宋诗偶有得者，即近唐人。韩魏公罢相判北京，作《园中》诗云：“风定绕枝蝴蝶闹，雨馀荒圃桔槔。”明道《春游》诗云：“未须愁日暮，天际是轻阴。”皆用比义以说朝事。子瞻拟陶云：“前山正可数，後骑且勿驱。”兼用比兴以道己意，即迥然异于宋诗。
　　葛常之谓“兴近于讪，今人不敢作”。诗不优柔，乃堕於讪，何关兴事？吾不知宋人以何者为兴？“打起黄莺儿”，“忽见陌头杨柳色”，未见其讪也。
　　陈无己云：“春风永巷闭娉婷，长使青楼浪得名。不惜卷帘通一顾，怕君著眼未分明。”杭妓胡楚曰：“不见当年丁令威，看来处处是相思。若将此恨同芳草，却恐青青有尽时。”一比一兴，却自深婉，不类宋诗。
　　赋义极易而极难。如君实之“清茶淡饭难逢友，浊酒狂歌易得朋”，则极易。如子美之“侧身天地更怀古，回首风尘甘息机”，则极难。宋诗多赋，于难易何居。
　　邵尧夫《三皇》、《五帝》等吟，全不似诗体。有云：“谁信画前原有《易》，自从删後更无诗。”则道理亦谬。说画前之《易》，是自比伏羲，而文王、周公、孔子不足数也。删後无诗，将陶、杜风雅之句俱蔑之乎！
　　方子通咏《古柏》云：“四边乔木尽儿孙，曾见吴宫几度春。若使当年成大厦，也应随例作埃尘。”《滟堆》云：“湍流怪石碍通津，一一操舟若有神。自是世间无好手，古来何事不由人。”有意无词者也。今试以唐人之词出其意，如何而可？诗诚难事哉！
　　诗以优柔郭厚为教，非可豪举者也。李、杜诗人称其豪，自未尝作豪想。豪则直，直则违于诗教。牧之自许诗豪，故《题乌江亭》诗失之于直。石曼卿、苏子美欲豪，更虚夸可厌。
　　范希文《过淮遇风》云：“一棹危于叶，旁观亦损神。他年在平地，无忽险中人。”直是杜诗。余谓是子美之人，方可作子美之诗，于希文验之矣。
　　陈去非云：“唐人有苦思，故造句工，得句奇，但格韵不高，不能骖少陵之逸步。”余谓彼皆诗人，少陵非诗人故也。诗亦无他，情深词婉而已，唐珏易陵骨诗是也。
　　作诗者意有寄托则少，惟求好句则多。谢无逸作蝴蝶三百首，那得有尔许寄托乎？好句亦多，只是蝴蝶上死句耳。林如靖梅花之“疏影横斜水清浅，暗香浮动月黄昏”，与高季迪之“雪满山中高士卧，月明林下美人来”，皆是无寄托之好句。後世人诗不过如此，求曹唐《病马》，尚不可得，惟是李、杜、高、岑，多于竹麻稻苇。
　　宋黄晋夫庶《怪石》诗云：“山鬼水怪著薜荔，天禄辟邪眠莓苔。钩帘坐对心语口，曾见汉唐池馆来。”洵为奇绝，而唐人造句不出此也。
　　和靖“疏影横斜水清浅”一联善矣，而起联云“众芳摇落独鲜妍，占断风情向小园”，大杀凡近，後四句亦无高致。人得好句，不可不极力淘煅改易，以求相称。
　　忆得宋人咏梅一句云：“疑有化人巢木末。”奇哉！是李义山《落花》诗“高阁客竟去”之思路也。唐人犹少，何况後人？杨诚斋诗云：“野迳有香寻不得，阑干石背一花开。”虽浅薄犹可。又云：“不须苦问春多少，暖幕晴兼总是春。”儿童语耳。
　　问曰：“杜诗亦有率直者，何以独咎宋人？”答曰：“子美七律之一气直下者，乃是以古风之体为律诗，于唐体为别调，宋人不察，谓为诗道当然。然杜诗婉转曲折者居多，不可屈古人以饰已非也。唐人率直之句，不独子美，皆是少分如是。《三百篇》岂尽《相鼠》、‘投畀’乎？终以优柔郭厚为本旨。优柔郭厚，必不快心，快心必落宋调；故急做多，亦落宋调。”
　　范希文《赠林和靖》云：“巢由不愿仕，尧舜岂遗人？风俗因君厚，文章到老醇。”庶几子美矣，而终寄其庑下。山谷别开门径矣，未免是残山剩水。吾不知如何而後可以为诗？
　　各自有意，各自言之。宋人每言夺胎换骨，去瞎盛唐字仿句摹有几？宋人翻案诗，即是蹈袭陈言，看不破耳。又多摘前人相似之句，以为蹈袭。诗贵见自心耳，偶同前人何害？作意蹈袭，偷势亦是贼。
　　乐天之後，又有罗昭谏，安得不成宋人诗！
　　宋人词远胜于诗，诗话多词家事，应别辑为词话。
　　贺方回《望夫石》云：“亭亭思妇石，下阅几人代？荡子长不归，山椒久相待。微荫发彩，初日辉蛾黛。秋雨叠苔衣，春风舞萝带。宛然姑射子，矫首尘冥外。陈迹遂无穷，佳期从莫再。脱如鲁秋氏，妄结桑下爱。玉质委尘沙，悠悠复安在？”此诗力量，虽不及子美《玉华宫》，亦不让李端《古离别》矣。论者嫌其黏皮著骨，谓“微”下六句也，高识之谈。
　　韩子苍诗云：“汴水日驰三百里，扁舟东下更开帆。旦辞杞国风微北，夜宿宁陵月正南。老树挟霜鸣，寒花承露落毵毵。茫然不悟身何处，水色天光共蔚蓝。”吕居仁举此诗为学者法，然非唐人诗，以是死句故也。
　　唐诗之有远神者，宋人必加訾诋，直是末如之何！
　　唐诗之最下者胡曾、罗虬，终是唐诗之下者。宋诗之最高者苏、黄，终是宋诗之高者。宋人必欲与唐异，明人必欲与唐同。
　　义山诗被杨亿、刘筠弄坏，永叔力反之，语多直出，似是学杜之流弊；而又生平不喜杜诗，何也？
　　宋时江西宗派专主山谷，江湖诗派专主曾茶山。
　　杨诚斋云：“隆兴以诗名者，林谦之、范至能、陆务观、尤延之、萧东夫，皆有集。後进有张功甫、赵蕃昌甫、刘翰武子、黄景说岩老、徐似道渊子、项安世平甫、巩丰仲至、姜夔尧章、徐贺恭仲、汪经仲权、方翥。”乔读其所引者，皆有好句，颇带打油气。
　　姜尧章、范至能之温润，杨廷秀之痛快，萧东夫之高古，陆务观之俊逸，江西派不能及。
　　黄叔云：“陆放翁诗本于曾茶山，茶山出于韩子苍。”
　　宋人专寻唐人不是处，实于己无益。寻得唐人好处出，乃有益于己。
　　范希文《赠钓者》云：“江上往来人，尽爱鲈鱼美。君看一叶舟，出没风涛里。”宁让子美？
　　西昆诗尚有仿佛唐人者，如晏殊之“油壁香车不再逢，峡无迹任西东。梨花院落溶溶月，柳絮池塘淡淡风。几日寂寥伤酒後，一番萧索禁烟中。鱼书欲寄何由达？水远山遥处处同”。题曰《寓意》，而诗全不说明，尚有义山《无题》之体。欧、梅变体而後，此种不失唐人意者遂绝。此诗第三联云“寂寥”、“萧索”，则知次联乃是以丽景句出之，使不至于寒陋耳，非写富贵气象也。《吊苏哥》诗是刺宋子京，语甚温厚，得唐人法。
　　黄山谷事母至孝，洎贬黔南，不能将母。其《赠王郎》诗曰：“留我左右手，奉承白发亲。”《至赣食莲子有感》云：“莲实大如指，分甘念母慈。”赠官于京师久不归养者曰：“慈母每占乌鹊喜，家人应赋《з歌》。”子美送李舟诗曰：“舟也衣彩衣，告我欲远。倚门固有望，敛衽就行役。南登吟《白华》，已见楚山碧。何时太夫人，堂上会亲戚？”讥舟远游无方也。《三百篇》义于此求之。山谷古诗，若尽如《子瞻》二篇，将以汉人待之，其他只是唐人之残山剩水耳。留意锻炼，与不留意直出不同也。
　　山谷《猩猩毛笔》云：“爱酒醉魂在，能言机事疏。平生几两屐？身後五车书。物色看《王会》，勋劳在石渠。拔毛能济世，端为谢杨朱。”工炼得唐人法。“管城子无食肉相，孔方兄有绝交书”，乃其戏笔，而学宋诗者多仿之。
　　《隐居诗话》云：“山谷好取南朝人语之未经用奇字，缀辑成诗，故句虽新而不浑厚。”
　　吕居仁作《江西宗派图》，自山谷以降，列陈师道、潘大临、谢逸、洪刍、饶节、僧祖可、徐俯、洪朋、林敏修、洪炎、汪革、李钅享、韩驹、李彭、晁冲之、江端本、杨符、谢、夏倪、林敏功、潘大观、何、王直方、僧善权、高荷，合二十五人为法嗣。其中知名之士，诗句传世，为人所称道者数人。
　　子瞻之文，方可与子美之诗作匹，皆是匠心操笔，无所不可者也。子瞻作诗，亦用其作文之意，匠心纵笔而出之，却去子美远矣。
　　子瞻《煎茶》诗“活水还须活火烹”，可谓之茶经，非诗也。
　　诗须矜贵，“春宵一刻值千金”，岂可哉！
　　苏、黄以诗为戏，坏事不小。
　　读子瞻长篇文，惟恐其尽；读子瞻长篇诗，惟恐其不尽。
　　介甫云：“扶舆度阳焰，窈窕一川花。”唐人贵秀之句也。又有“水而北去，山靡靡以旁围。欲穷源而不得，竟怅望以空归”。又有云：“积李兮缟夜，崇桃兮炫昼。”皆非宋人能造之句。
　　李光忤秦桧，安置藤州，赠伴送使臣云：“马蹄惯踏关山路，他日重来又送谁？”左经臣送许少尹至白沙不及，作诗云：“短棹无寻处，严城欲闭门。水边人独立，沙上月黄昏。”皆唐人诗也。
　　宋僧道潜《临平道中》诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”清颖极矣，尚非唐诗，景中无意故也。其“数声柔橹苍茫外，何处江村人夜归“，”隔林仿佛闻机杼，知有人家住翠微”，皆佳绝。
