<!-- { "loadSidebar": true } -->
　　牧斋亦复工为伤心语，如云："高人有福先归地，野老无谋但诅天"、"老有心情依佛火，穷无涕泪洒神州。"又云："苦恨孤臣一死迟。"《启祯见闻录》载豫王引骑五百，自洪武门入，先生向阙四拜，下泪曰："太祖高皇帝三百年王业，一旦废坠，能无痛心？"及北兵劫弘光至南京，司礼监韩赘周令诸臣上谒。先生见故主伏地，痛哭不能起。近见张鸿叙常熟金叔远所撰《牧斋年谱》，辞多回护。如云："甲申之变，先生已六十三岁。逾年正月，为清廷礼部侍郎。至五月，引疾归。仅五月耳。如果输心新朝，当如洪承畴辈握大权、踞高位，何至默默自甘为二十年白发老书生乎？"又云："置红豆山庄，托迹啸咏，令人不措意。实则密使往来，招募志士。集中时有流露。否则吕用晦、黄太冲、归玄恭辈志节贞介，若稍异趣，必至割席，何肯往来亲昵如家人兄弟然乎？"
　　
　　牧斋诗之清丽典雅者，如云："春日田园新甲子，岁寒灯火旧庚申"、"夹岸麴尘三月柳，疏窗金粉六朝人"、"万事总随青鬓改，此身留得翠微间"、"修竹便娟调鹤地，春风蕴藉养花天"、"五湖鲑菜春来好，三月莺花乱后稀"、"一生花月张三影，两鬓沧桑郭四朝"、"西陵故驿连残烧，南渡行宫入乱云"、"苔边鹤迹寻孤衲，花底莺歌拉小伶"，以上诸联皆有牧之、冬郎风格。统观全集，觉此老只是书卷太多，心灵反致窒塞，乃词人而非诗人之诗也。以语名山翁，翁云："牧斋小诗尚可，余则多不足取，以句法多不圆稳。意其胸中常取古人诗之有疵颣者为藉口，故有此失。"此真得其结症处。
　　
　　作诗调贵响而语贵圆，元相赠退之诗所谓"玉磬声声响，金铃颗颗圆"也。宛陵《和晏相公》诗云："因吟适性情，稍欲到平淡。苦辞未圆熟，刺刺剧菱芡。"此亦取圆熟而不取棘口之证也。翁书又云："即以杜诗论，宋人一代诗皆为所误。以后人不见杜诗好处，而专学其涩滞无理之作，其诗遂远不如唐。韩退之、白乐天未尝不尊杜，而乐天自出机杼，遂成一代大家；退之生硬，而句法圆满，真能得杜之精华而弃其糟粕者。"
　　
　　香山诗喜参禅，只说禅理，故读之了然；牧斋诗多用释典，勃窣其辞，读未终篇，辄令人昏昏欲睡。此便见二人才力高下处。
　　
　　随园云："读史诗无新义，便成廿一史弹词；虽着议论，无隽永之味，又似史赞一派。俱非诗也。"诚知言哉。余谓咏史犹史论也，固当以识见为主。如"玉玺不缘归日角，锦帆应是到天涯"及杜工部《咏怀古迹》等作，上也；但以支对工巧见长，如"于今腐草无萤火，终古垂杨有暮鸦"、"此日六军同驻马，当时七夕笑牵牛"，抑其次也；仅搬演传中故事，牵凑成篇，斯为下矣。因忆桐乡陆敬安（以┟）《冷庐杂志》载南康谢蕴山（启昆）《咏史诗》，如《张衡》云："十载覃思《二京赋》，千秋绝唱《四愁》篇。"《王浚》云："益州刺史三刀梦，建业将军百丈船。"以谓琢链名贵，属对自然，所见不太隘乎？谢诗工者不在此也，为略举余所爱者如下。《咏始皇》一起云："函谷关开瞰六王，天留一局待更张。罪名莫漫归秦始，良法安能泥古皇。"《李斯》云："篆法千秋留妙笔，纬书一炬是功臣。"创论无人敢发。《蒙恬》云："将帅穷兵多覆族，弟兄治狱自亡家。"持论平允。《虞姬》云："八千子弟失江东，只有虞兮效始终。死共乌骓埋骏骨，生怜红粉属英雄。花间名字留芳艳，帐下悲歌泣晓风。若使当年成帝业，宁同吕雉祸深宫。"此与"若教妲逢君子，都是《周南·传》里人"都为亡国妇女翻案。其他警策者，如《王莽》云："宫中汉腊更新腊，殿上黄貂换黑貂。"《董卓》云："掷戟有人书吕字，横刀无计杀袁公。"《东昏侯》云："塞上无人思北顾，宫中有鬼诵《西京》。"《任虻》云："生前十斛桃花米，身后诸郎白练裙。"《后主》云："长江谁唱《公无渡》，群鸟争呼帝奈何。"诸联皆在陆氏所举之上。谢官至巡抚，其《咏史》始始皇，讫元顺壶，共五百二十六首，题曰《树经堂咏史诗》，刊于乾隆乙卯，首有吴锡麒、阮元等序。
　　
　　咏张曲江事者，王摅云："只道主由金镜致，岂知兵为玉环来。"袁枚云："金鉴若教言在耳，玉环何致泪沾衣。"徐志岩云："金鉴果能陈黼座，玉环何事系罗衣。""金鉴"、"玉环"当时的对，故三人用意不谋而合。若徒以"金"、"玉"等字面为工，其能免至宝丹之诮乎？又宋陈豸《范增墓》云："忿失壮图撞玉斗，岂知天意与金刀。"
　　
　　《晚甘棠集》一卷，娄县朱甘澍先生载耕著。先生客清江浦垂二十年，武进李兆洛太史呼为畏友。其诗经南汇张嘘山先生文虎点定。好句如"病里思家头易白，愁边听雨夜偏长"、"小人有母频看竹，高士无妻合种梅"、"草深人与蛙争路，风起花随蝶过墙"、"异书直可论车借，名酒何当折券赊"、"篆古便同金石寿，诗传犹胜子孙贤"。又有《咏佘山王氏知止山庄歌》，以篇长不录。
　　
　　辛未春，过上海郑质庵（永诒）寓舍。质庵语余："萧山王袖沧明经仁溥见足下诗，倾倒备至。"未几，袖沧果有《寄怀》诗来。中一联云："八口何堪逢世乱，一生大抵为诗忙。"余谓下句说余不甚切合。盖嘲弄风月，须坐享清福者能之。余年来封书乞米，终岁营营，图一饱且不得，更安暇于诗？恒欲取东坡"自笑生平为口忙"七字，镌一小印。
　　
　　袖沧，宣统己酉优贡，庚戌廷试高第，授江西知县，未行，遭鼎革归里。著有《菂园吟草》一卷。其诗清醇典雅，如"席闲人怕逢刘四，膝下天教靳衮师"、"甯逢孝穆长藏拙，不倩元章代辩颠"、"文章自号《讠令痴集》，卜筑应居定错城"（自注：定错城见《越绝书》。）王氏居萧山西河，故右族。乾嘉时，有号谷塍者高隐不仕，筑十万卷楼，藏书之富，甲于东南。谷塍名宗炎，乾隆进士，世号晚闻先生。
　　
　　袖沧诗，有似《随园诗话》中语者。如云："纸帐梦回残漏尽，药炉火烬断烟微"、"年已就衰慵作客，事无可说懒修书"。《咏塌地菘》云："嚼根休厌淡，托体不嫌卑。"又《斗蟋蟀》云："两军始相见，背城各借一。剑戟森高牙，旌旗张两翼。始垂渑池翅，示弱以诱敌。终作州绰鸣，似报甘泉捷。"
　　
　　松江沈思斋先生惟贤，诗不多见。近钞示其五古一首，其于逊清朝政之失、党锢之祸，言之綦切，可作诗史观也，兹录于下。《芜湖中江校舍新建怀爽楼以怀袁忠节公，追念师门名德之盛，旧游无恙，哲人遽萎，辄为长歌以寄感喟，并谂校友》云："国家当末造，覆车每同科。衅机激钩党，乱政启妖讹。非无忠谠士，奈此昏何。惟辟恣威福，弈世贻讥诃。往者寓京邸，太息思卧薖。公负时望重，已落清流涡。忽觇阊阖雾，奋起挽天河。淋漓斩佞疏，剑气森荡磨。匪躬不遑恤，国本伤实多。未几鼎社革，神州厌干戈。皖南敷政久，岂弟流滂沱。民方买丝绣，士竞侧弁哦。岂意青门祖，遂踵《易水歌》。节麾去不返，英灵倘来过。颍川怀六一，圣湖祀东坡。文章与经济，颉颃两不颇。矧兼龙比姿，直声振陨波。何以舒仰止，岳樊义娥。何以状去思，长江接岷峨。缅维作人化，百家俱网罗。儒门开体用，折衷于丘轲。兹楼式遗象，非以供婆娑。谓当发挥此，庶几古菁莪。得时慎医国，瞑眩蕲可瘥。方州牧民者，取则在伐柯。我欲乘长风，展拜鸠兹阿。"丁丑春，松江修县志，思老任总纂，余以松人士商榷志事之招往访之。时年已七十余矣，耳虽重听，而言谈颇健，深许我邑新志体例之善，以为比之陆耳山先生《娄县志》殊无愧色。又言私家著述，生今反古，尚不免文字之祸，方志刊行，须公之当世，尤宜审慎。唐人修《晋书》，但讳"渊"、"民"等字，而司马氏家讳则直书之。是书叙洪杨只加一"乱"字，绝无"匪"、"逆"等谩骂之辞，于"逊清谕旨"等字样，删除净尽，自是民国志书正轨云云。
　　
　　黄任之先生诗，瑰伟纵宕，有《辽东[A061]》一卷，经乱散亡。丁丑春，复寄示《浙赣游草》，录之以为尝鼎之一脔。《青云谱》云："南昌城南水一涯，青青被野肥禾麻。我来清明日未斜，青云草阁烹新茶。主人徵诗迎客车，蛎墙曾不禁涂鸦。林塘一径纡修蛇，入门众妙搜丹砂。小园水木何清华，一亭当午白日遮。油菜初苋紫荆花，黄冠坐弈檐之牙。如云士女乐谊哗，此邦土风清且嘉。庭阴延伫惊槎牙，老桂独干五桠杈。中华五族今一家，山人复生无咨嗟。（自注：明末，八大山人宗室朱良材隐此，手植双桂，一干五枝。"）近十余年，□匪陆梁，湘、鄂、闽、赣，被祸尤烈。先生游赣，正值兵燹之余，其纪匪祸十之八九。如《南城宁都间》云："小别南城景物非，渐芟荆棘长芳菲。终怜白骨春闺梦，坐废青苗绣壤肥。惨淡土花郊拾镞，荒凉灯蕊巷呜机。盱江何处迎帆影，草长王孙归未归。"自注："南城以上，壮丁大半死亡。致多嫠妇、多荒地。宁都一带土产夏布，匪乱前年，额百余万元。今仅四万余。"他云"浮梁三月茶边客，破钵千家屋外山"、"一车山下雨初足，二月田间人未忙"，皆清妙。
　　
　　昆山徐燕谋（承谟）有《纪湘行》长古一首，约一百八十韵，盖效杜之《北征》也。写入湘道经浙赣而南丰，至宁都、吉安间兵乱后饥荒景象，足与任老诗相印证。如云："我观车所经，百里莽坱圠。十里断炊烟，荆棘未翦伐。宁都西郊外，冈峦列[QSDO]々。逶迤不可尽，东南界闽粤。艰难抵庐陵，囊空已如括。街头吃薯芋，饿极胜崖蜜。"燕谋善状事物，如云："上坡蜗缘墙，下坡鹿惊。"又云："篙师蛙曝肚，尺寸嗟力竭。纟牵者虫爬沙，首俯仅见朏。"写山行、江行艰困之状，画所不到。燕谋，光华大学毕业生，为我邑戴禹修先生婿，尝学诗于无锡钱基博先生。
　　
