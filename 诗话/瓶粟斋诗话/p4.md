<!-- { "loadSidebar": true } -->
　　子美《清明》诗："著处繁华矜是日。""著处"犹云到处，盖当时方言也，子美屡用之。如云："贱子何人记，迷方著处家"、"末成游碧落，著处觅丹梯"，而浦氏解为"然着"之"着"，以为状樱桃之红，误矣。唐人以方言入诗甚多，如"遮莫"、"格是"、"能个"、"劣能"、"赤憎"等语皆是。
　　
　　又此诗下云："渡头翠柳艳明眉，争道朱蹄骄啮膝。""明眉"说柳，"啮膝"说马，各有关合。而注家以为"柳眉"喻游女也，然则"啮膝"何喻乎？余谓起首"长沙千人万人出"已包括士女在内，二句只状当时景物耳。
　　
　　表伯张静莲（世昌），晚号顽翁，诗平易，学香山。至其弊，则不免为张打油、胡钉铰之流。尝有句云："浴水鸥同鱼串戏，偷花蜂与蝶分赃。""串戏"、"分赃"，俗语也。顽翁喜谈谐，故其诗涉笔成趣如此。
　　
　　顽翁善小儿医，生离鼎革，饱更世难，满肚皮不合时宜，往往托之歌咏。如云"钟声杳杳沈长乐，欃影荧荧贯太微"，悲京阙也；"慈猫翻乳同眠鼠，义鹘空诛饱食蛇"，刺当道也。顾其闲适之作，亦多近诚斋、放翁。《晚晴漫兴》云："雨余庭院绝纤埃，绕砌缘墙满绿苔。草伏兰根瞒我长，花藏叶底背人开。趁强猧子驱鸡去，恃爱狸奴捕蝶来。细把物情衡世态，惟须万事付衔杯。"《新春》云："天教芳讯传红杏，人喜晴光转绿苹。"《幽居漫兴》云："宅宽好拓栽花圃，楼小如栖构木巢。邻竹声喧风乍起，庭花影小月方中。"《初冬晚眺》云："担稻人如张翅蝶，辞柯叶似散衙蜂。"
　　
　　无锡邹翰飞先生弢，以词章名江左，尝以其所著《三借庐诗稿》寄余。顾徐干"时有齐气"，弗之好也。近忽得其《采莲曲》数绝，清词丽句，为其集中所无。诗曰："阿侬家本近前湖，湖上风光似画图。划破烟波双桨入，水中人影万花扶。""一曲田田唱采莲，画船穿过画塘边。只因昨夜催花雨，新水如云绿上天。""晓风吹散一湖烟，舵尾轻寒透薄棉。不信双鸳禁得起，夜深交颈忍凉眠。"
　　
　　丙辰夏，先生次余《寄怀》韵见赠云："《西都》赋物汉唐余，郑重传来遣李玙。兰臭难亲君子泽，（自注：四年前在卫品纯处知君。去秋以汇生之介两次到沪，竟不得一晤。）寻光幸烛野人居。笔留红艳撩江梦，花在青溪灿洛如。（自注：郡有文士，则生洛如花，见张宝《就印录》。）翘首蓬山高万丈，几时快锡指南车。"先生豪于饮，自号酒匄，因绘《匄酒图》，遍乞文人题咏。六十后得风疾，手震，不能握管。筑守死楼居之，年殊七十卒。
　　
　　弟子方仲渊（存慎），羸削如碧鹳，人见其行径异，多目笑之，而不知臣叔不痴也。家贫，就昏淀西郁氏。年未三十病瘵亡。仲渊喜咏右丞、左司诗。《淀西秋居寄尧祯海上》云："吾道差堪久，奚嗟旧业贫。故山松阁废，僻壤草堂新。洗梦秋江上，怀人沧海滨。飘然欲何往，天地尽风尘。"《出淀湖》云："晓发淀山下，高林初日明。天黏湖水碧，浪浴布帆轻。旅燕别离恨，沙鸥迎送情。眷怀西塞隐，泛宅寄浮生。"《题樊川诗集》云："水郭山村乘醉游，江南烟雨赴春愁。绝怜词客清狂甚，不倚红楼便寺楼。"其他佳句，《山居》云："饥应争鹤瘦，闲仅许鸥分。"《夏日闲居》云："苦贫衣趁闲时典，斗智棋逢绝处佳。"
　　
　　李义山诗："身无彩凤双飞翼，心有灵犀一点通。"犀角文备百物之形者，谓之"通"。以"通"对"翼"，自然工整。而张文潜云："玉筋异时空见迹，灵犀千里亦通心。""通"作虚用，似误。
　　
　　世多谓"韩寿偷香"。按《晋书·贾谧传》云："西域贡奇香，帝以赐充。其女密盗以遗寿。"是明言贾午，非韩寿也。然宋谢无逸《咏胡蝶》云："身似何郎全傅粉，心如韩寿爱偷香。"则其误不始于今日。
　　
　　《列子·天瑞篇》："冲和气者为人。"知放翁"潆洄水抱中和气，平远山如蕴藉人"，"中和"乃"冲和"之误。
　　
　　《家语》："累累若丧家之狗。"王肃注："丧读平声。"然黄山谷诗："顾我今成丧家狗，期君早作济川舟。"则平仄义均可用。
　　
　　郭麟《小游仙诗》："偷下蓬壶暂破颜，春风吹绿两眉山。当时只有狂徐福，曾隔文窗觑阿环。"然李义山《曼倩辞》云："十八年来堕世闲，瑶池归梦碧桃间。如何汉殿穿针夜，又向窗中戏阿环。"则戏窥上元夫人事乃曼倩而非徐福。
　　
　　俗谓木笔白者为玉兰，紫者为辛夷，非也。王荆公云："试问春风何处好，辛夷如雪柘冈西。"刘渊材恨海棠无香，亦不尽然。刘屏山云："几经夜雨香犹在，染尽燕支画不成。"至朱夫子又依违其词，其《山馆观海棠》云："乱英深浅色，香气有无中。"
　　
　　
　　●初编·卷二
　　
　　孟东野诗，源出谢家集中，如《献襄阳于大夫》及《汝州陆中丞席喜张从事至》、《游枋口》、《柳溪》诸作，时见康乐家数，特其句法出之镵刻耳。洪北江评东野诗，以为篇篇似古乐府，非确论也。又云："昌黎《南山诗》奇警极矣，而东野以二语敌之，曰：'南山塞天地，日月石上生。'"然孟诗自是从老杜"仰看塞大明，渴日绝壁出"等句脱化来。
　　
　　杜诗："诸公衮衮登台省，广文先生官独冷。甲第纷纷厌粱肉，广文先生饭不足。"而东野《吊元鲁山》云："搏鸷有余饱，鲁山长饥空。豪人饫鲜肥，鲁山饭蒿蓬。"杜云："公来雪山重，公去雪山轻。"而东野《悼汤衡评事》云："君生霅水清，君没霅水浑。"人谓东野语多戛戛独造，殊不尽然。
　　
　　东野《蚊》诗："愿为天下厨，一使夜景清。"此亦杜老"广厦"、白傅"大裘"意。又《达士》诗云："君看土中宅，富贵无偏颇。"后来杜牧之"公道世间惟白发，贵人头上不曾饶"即本其意。
　　
　　渔洋评少陵《李潮八分小篆歌》，谓尚有败笔；谓韩《石鼓歌》诗雄奇怪伟，不啻倍蓰过之。此妄下雌黄者也。即以二诗结构言之，韩取杜之结意作为发端，势已不振。中间杜多顿折，而韩则如江河直下而已，第以其笔力排奡，故人不觉耳。至谓《小篆》之败笔，不知其安在也？且《石鼓》诗："周纲陵迟四海沸，宣王奋起挥天戈。"又曰："蒐于岐阳骋雄骏，万里禽兽皆遮罗。"按岐阳之蒐，在成王五年。《左传》："武有孟津之会，成有歧阳之蒐。"则明非宣王。《诗·车攻》篇，美宣王狩于东都而作，东都乃洛邑，非岐阳也。
　　
　　《屏山集》，南宋崇安刘子翚著。子翚字彦冲，靖康时通判兴化军。蚤年丧偶，自称病翁，隐居武夷山不出凡十七年。卒谥文靖。集分诗、文，各十卷，为其嗣子坪编次，其门人朱熹校正。有绍兴三十年籍溪胡宪原序。集于光绪十二年重刊，故首列长沙王先谦序，次附《宋史》本传，次朱熹《跋家藏刘病翁遗帖》，次乾道癸巳朱熹《屏山集》跋，次正德七年其十二世孙泽重刊，有建安梁储书后，次輓诗、祭文，次朱子墓表，次谥议。按《屏山集》在宋时，或只有胡序及朱子跋语而已，其本传及《刘病翁遗帖跋》与夫輓诗、墓表等，皆为正德间重刊时增入者。书非佳椠，而十一至十四卷皆五、七言古诗，忽殿以《过邺中》七律一首，恐亦非原本次序。宋人不尚《选》体，而屏山五言步骤齐梁，在当时为别调。近体不逮范陆，然颇得夷犹恬肆之致，如"石乱春溪急，山寒晓日高"、"嫩竹扶檐绿，残花盖地红"、"池清秋过雨，林静晚生烟"、"落梅寒崦静，啼鸟暮村幽"，其下字皆与人不同。
　　
　　诗家采用诗料如制肴馔，然善烹庖者，五味调和，蔬菽无不可口；其不善者，即熊、鱼在手，亦无所用。明月、白露，至习见者也，而子美云："露从今夜白，月自故乡明。"白玉、黄金，至陈熟者也，而荆公云："浮云堆白玉，落日泻黄金。"此皆化朽腐为神奇手也。因忆《侯鲭录》载元佑上元，廷臣和御制《观灯》诗，蔡持正叩王禹玉如何使事，禹玉曰："鳌山、凤辇外不可使。"章子厚笑曰："此谁不知。"及登对，上独赏禹玉"五凤云中扶辇下，六鳌海上驾山来"二句。
　　
　　诗文家刻意摹古，亦是一大病。盖摹李似李、摹杜似杜，所得不过一假李杜而已，我之面目谁识之哉？梅圣俞诗云："韩子于文章，所贵不相亻效。譬彼古今人，同心不同貌。"真金针度人语也。
　　
　　少陵下"青"、"红"、"碧"、"绿"等字，往往用重笔。如"绿垂风折笋，红绽雨肥梅"、"红入桃花嫩，青随柳色新"、"红稠屋角花，碧萎墙隅草"。后来惟半山时时效之，如云："岸红归欲稠，渚绿合犹晚"、"绿搅寒芜出，红争暖树归"、"绿稍还幽草，红应动故林。"又柯山诗："余天一剑青，远雨万丝白。"又云："风声转谷豪，雨脚射山白。"（《广化遇雨》）又云："晶莹高露湿，断续残河白。"（《赠无咎》）又云："鸦飞朝树疏，虫吊宵月白。"（《效陶》）四押"白"字，亦妙绝。
　　
　　子美集中投赠太白之什甚多，然其称谓不一。如云："李侯金闺彦"、"南寻禹穴见李白"、"白也诗无敌"、"不见李生久"，前后一人也，曰"李侯"、曰"李生"、曰"白也"，或连姓名呼之，随其所施，此正见古人率直处。后世往往牵扯古人，不择其当否，赠张姓者，则云"留侯"、"博望"，赠陈姓者则用"元龙"、"孟公"之类，岂非可笑。
　　
　　古人姓名之可以割裂者，如"马迁"、"葛亮"，见于诗文者，不为异也。其不经见者，如东野诗："赏句类陶渊。"又云："姜牙佐周武。"李商隐诗："沈约只自瘦，潘仁岂是才。"山谷诗："南冶从东家。"谓南容公冶长也。柯山诗："欲为洒酒潜，请学涤器如。""如"谓司马相如也，此则不足为训矣。
　　
　　诗中评骘一时人物，宋人最善此体。柯山云："长翁波涛万顷陂，少翁巉秀千寻麓。黄郎萧萧日下鹤，陈子峭峭霜中竹。秦文蒨藻舒桃李，晁论峥嵘走金玉。"半山云："冯侯天马壮不羁，韩侯白鹭下清池。刘侯羽翰秋欲击，吴侯葩萼春争披。沈侯玉雪照人洁，潇洒已见江湖姿。"其格防于杜之《饮中八仙》。惟杜诗有人下三四语者，而宋人语简，尤担斤两，故不得不假他物以为喻，且树语尤须坚卓，方得其人精采。
　　
