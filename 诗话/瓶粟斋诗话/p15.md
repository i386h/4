<!-- { "loadSidebar": true } -->
　　《横云山馆诗存》一卷，松江王文甫（毅存）著。文甫诗清醇雅则，近时云间诗人之佼佼者。第以中岁客游宣南，又不欲以诗自炫，故余至茸城辄问文甫其人，多或知或不知者。然观其自序，谓自少喜诵李、杜、苏、陆诸家之作，则所谓能自得师，而其诗功之深可见矣。今录其清雄者，《泰山》云："大河东渡势绵延，涌石穿云落眼前。七十二家今不在，一千余里独巍然。天门讠失荡干霄上，地脉奔腾跨海连。便拟凌虚登日观，手摩碧落问飞仙。"《沂州道中》云："夹道浓青黍叶平，凉风十里笋舆轻。人逢沙路先谋睡，马峦山泉不肯行。槐市松蹊新泰驿，草烟沙雨古蒙城。夕阳深峡旌旗动，画角声声过博嬴。"又《行次平原》云："茶铛折脚樽木瘿，破屋打头见星影。马啮残刍风雨急，天昏月黑眠初醒。平明上马人不知，乌帽出没摇鞭丝。轮蹄坐叹知何用，袖手却赋山行诗。"风格绝似大苏。《野外即》景云："临水人家半掩扉，绕堤杨柳自依依。雨惊茭叶水禽起，风乱麦苗山雉飞。"亦似剑南小品。其他"山行杂句惊沙冲，短笠野瀑乱疏钟"、"人稀知市远，犬吠识村来"、"戍旗屯废堡，荒冢卧残碑"诸联，能写北地荒寒景象。文甫尝辑其上世孝简先生以下三十人遗诗为《云间王氏诗钞》，凡二卷，金山高吹万为之序。
　　
　　松江费龙丁（砚）有洁癖，襟怀洒然。工金石文，篆刻丹青，尤自矜重。尝手书赠余诗云："握手清谈趣，琅玕系臂新。放怀余麴蘖，匿影绝风尘。腰瘦诗同岛，潭深情比伦。峰颠猿鹤啸，声响得天真。"其夫人亦工书画。丁丑春，余以与于《松江志》役之招至茸城，往访龙丁，见夫人方临《黄庭经》，殷殷以经中古韵为问。龙丁家甚贫，而夫人处之恬然，真佳偶也。
　　
　　龙丁尝赠余上海李安于女士《犹得住楼遗稿》一册，云平书先生同族也。安于名  是，号吏香，为丙辰进士松林之女，适桐城方氏。方不惠，不辨菽麦，女士郁郁投水死，年二十五。其《归宁道中》云："堤上桥头迹尚疏，人离野店旭升初。远山一色新妆好，只有侬家髻未梳。"又云："入世本无天补恨，斯乡应有地埋忧。"又"梅瘦如扶病一分"七字亦佳。
　　
　　近世闺阁中风气亦已大变。啬老书言女子为诗，其性情多近和平温厚，恐未必然。盖近世女子远游四方，不无国家盛衰之念，其发于诗歌，亦随而悲凉慷慨。如旌德女士邑碧城《琼楼》云："琼楼秋思入高寒，看尽苍云意已阑。棋罢忘言凭胜负，梦余无迹认悲欢。金轮转刦知难尽，碧海量愁未觉宽。欲拟《骚》词赋《天问》，万灵凄恻绕吟坛。"《邓尉探梅》云："玉龙喷雪破苍烟，蹑屐人来雨后天。不惜风霜劳远道，佩环同礼九嶷仙。""征衫单薄冷于秋，徙倚疏芳且暂留。后夜相思应更远，一襟烟雨梦苏州。"女士留学海外，其所著曰《信芳集》。樊山、实甫等多为题句。集中有《出居庸关登长城》诗。五言云："秋老风雷厉，山空木石尊"、"鸟从空翠落，人负夕阳来"；七言云："风送茶香来别院，雨催诗梦入残荷。"均非儿女子口吻。
　　
　　余在蚤岁授徒家中，邑中闺秀先后从余游者数十人，然能诗者不过三四人而已。朱氏女长纤珠、次韵芝，皆娴静好学，余尝采其诗入《寒冰集》。近发箧复得数篇。纤珠《咏桂》云："秋风吹满桂花丛，处处芬芳满院中。仙骨分来应月府，灵根托处合琼宫。珠英露滴香逾烈，金粟烟迷影欲空。花好不教孤负汝，移尊相对意无穷。"《春雨》云："雨滴蕉窗静更凄，落花深处杜鹃啼。韶光九十催将尽，怕看嫣红践作泥。"《冬日闲咏》云："窗前瘦竹影离离，料峭寒风欲砭肌。商略小园好晴日，梅花树下读书宜。"韵芝《春日杂咏》云："双双紫燕拂帘钩，晴日当窗倦倚楼。春树春花弄颜色，海棠带笑柳含愁。""小园殢地柳丝垂，着雨柔条更弄姿。春色三分中最好，千红万紫半开时。"今姊妹俱已适人，移其心思于盘概散之间，不然，其所造宁可量耶！
　　
　　吴女雪琴《春雨》云："黄昏静听雨潇潇，楼上羁人正寂寥。推枕几回愁不寐，杜鹃花落恨春宵。"
　　
　　女弟子陈颖言《咏裁罗衫》云："一辐轻罗千万丝，翦裁争欲入时宜。不知多少司机女，辛苦经年却为谁。"颇得香山乐府大意。颖言从未学诗，此则偶一为之。余因谓诗固以性灵为主，有性灵而益之以学力，诗之体用尽矣。性灵，天工也；学力，人事也。《毛诗》三百篇，《国风》重性灵，《雅》、《颂》重学力。学力须下刻苦功夫才到，至性灵，则会心不远，妙手偶得。故虽劳人思妇，亦多有可传之作也。
　　
　　有咏白荷花押"红"字者曰："鸥鹭依来浑若素，蜻蜒飞上偶然红。"有咏苏州山塘者曰："卖花山叟如相识，剖蚌渔娃不解羞。"下句一巧一趣，而"剖蚌"句尤令人绝倒。
　　
　　《随园诗话》："湖南张璨，字岂石。有《戏题》云：'书画琴棋诗酒花，当年件件不离他。而今七字都更变，柴米油盐酱醋茶。'殊解颐也"云云。按是诗已载《莲坡诗话》。打油诗易为流俗所传，本不足录，随园津津乐道乃尔，可见其诗话之滥。
　　
　　又载："江宁涂爽亭者，能诗，有句云：'造物与闲还与健，乡人知老不知年。'"按此乃陆放翁《闲居》诗也，只"还"与"仍"一字不同。
　　
　　陈锡璐《黄妳余话》载一贫士口占云："柴米油盐酱醋茶，七般都在别人家。我也一些忧不得，且锄明月种梅花。"我邑何藏翁，某岁除夕改其句云："门前讨债立如麻，柴米油盐酱醋茶。我也管他娘不得，后门逃出看梅花。"较原诗尤趣。
　　
　　世俗谚语，其来已久。"天下无难事，独怕有心人"，此语宋时已然，陈师道诗："人畏有心事无难。"此语虽鄙，理则然。"高不来，低不就"，此本于乐府曲"高来不可，低来不可"二语。白话诗，古人亦有之。乐府："江陵去扬州，三千三百里。已行一千三，所有二千在。"此为最古。近代赵瓯北《咏椎背儿女》云："一个西瓜分八片，阿翁大费为酬劳。"袁子才云："山妻含怒夺灯去，问郎知是几更天。"皆令人失笑。
　　
　　●初编·卷九
　　
　　山谷最讲句法，尝云："字中有笔，犹禅家句中有眼。"当时西江社中人，皆祖其说。陈后山云："句里宗风却饱参"即谓此也。如"小邦王事略，虫鸟声无人"、"王甥解鞍马，夜雨鸡唤晨"、"司马寒如灰，礼乐卯金刀"、"何为陈师道，白发三径草"，此皆山谷句法也。亦有不可解者，如云："朱家埙篪好兄弟，陋巷六经葵苋秋。""陋巷"与"六经"尚可通，"六经"与"葵苋秋"则难通矣。又有如改前人句以矫异者，如云："鸬鹚西照处，相并晒渔蓑。"此偷老杜"鸬鹚西日照，晒翅满渔梁"语也。然老杜句颇自然，一经山谷改窜，便扭捏。
　　
　　山谷诗，好处在读者正昏昏欲睡，忽一二秀语如奇花照映，令人心开目明，欲弃而不得也。如云："艰难喜归来，如晴月生岭"（《次韵子由绩溪病起》）、"梦不到汉东，茗碗乃为祟"（《次韵答邢惇夫》）、"西风挽不来，残暑推不去"（《和孙莘老病起》）、"陶公白头卧，宇宙一北窗"（《卧陶轩》）、"莲花生汙泥，可见嗔喜性。小立近幽香，心与晚色静"（《次韵答斌老病起》）、"西风鏖残暑，如用霍去病"（又和）、"西风将小雨，凉入居士径"（《又答斌老病愈遣闷》）、"风生高竹凉，雨送新荷气"（同上）、"句如秋雨晴，远峰抹修眉"（此忘其题）。
　　
　　老杜《玉华宫》诗凄凉秾至，张文潜称为风雅鼓吹，诵之不绝口。集中《离黄州》一首，虽极力摹写，亦不过清旷，而乏雄深气昧。圣俞未尝不效之，《谒昭亭庙》云："连峰到溪止，澄溜向潭泻。庙道走山腰，雀雏鸣屋瓦。古壁画云雷，空庭俨舆马。"仅一起稍似。
　　
　　杨诚斋诗："柳梢一壳兹缁滓，屋角双斑谷古孤。""兹缁滓"，蝉也；"谷古孤"，鹁鸪也，皆拟其声。又柯山诗谓蝉曰"朝嘒"，谓乌曰"夜鸣"，谓竹曰"老翠"，谓笋曰"新青"，直似哑谜矣，岂不可笑？
　　
　　杨诚斋《宿潮州海洋馆》诗："腊前蚊子已能歌，挥去挥来奈尔何。一只搅人终夕睡，此声原是不须多。"赵瓯北句云："一蚊已足扰清梦，宵小由来不在多。"全剥取诚斋语，而拈出"宵小"，便落纤巧，不及古人之蕴藉。
　　
　　梅宛陵云："南岭禽过北岭叫，高田水入低田流。"王荆公云："北涧欲通南涧水，南山正绕北山云。"其句法皆根乐天"东涧水流西涧水，南山云起北山云"二句。
　　
　　人忌俗，诗尤忌俗。东坡云："人瘦尚可肥，士俗不可医。"此指人而言也；朱子言："落笔先须洗涤肠胃间荤腻。"杜牧亦有"笔头尘土"之语，此指诗而言也。余少时《咏白荷花》云："我欲题诗终不敢，一尘生恐在毫端。"亦即此意。
　　
　　《许彦周诗话》："世间花卉无腧莲花者，盖诸花皆藉暄风暖日，独莲花得意于水月。其香清凉，虽荷叶亦自香也。"余有"荷香不在花"句，石遗老人以为比金冬心"荷叶绕门香胜花"尤不费力。老人所论只在语言之工拙，至于意则人人共有。按《随园诗话》论佳句无心相同者，历引张宝巨"荷叶露香偏胜花"、厉樊树"荷叶绕门香胜花"、（其出句云："竹阴入寺绿无暑。"）梁守存"未到花时叶早香"等句，则此非金冬心句，老人误记耳。
　　
　　诗用常言俗语却拙朴有致者，如老杜《病后过王倚饮》云："头白眼暗坐有胝，肉黄皮皱命如线"、"遣人向市赊香粳，唤妇出房亲自馔"、"但使残年饱吃饭，只愿无事长相见"等句是也。昌黎"玉川先生洛城里"一首，悉本于此。此种诗至不易为，须神化乃有此境。
　　
　　《眉庵诗稿》，明杨孟载先生基手写影印本。先生为明初四杰之一，其诗别立畛畦。五言如"雨苔行处湿，风叶坐来深"、"江影摇春树，潮痕摺晚沙"、"窗鸣风减睡，爨断雨添贫"、"晚帘风掠燕，春水絮吹鱼"、"鹭睡愁融雪，莺流欲堕金"；七言如"秧苗尚短仍含谷，荷叶才高已上花"、"柳色嫩于鹅破壳，藓痕斑似鹿辞胎"，皆《青邱集》中所无。其句法多似半山，古风则颇有近坡公者。
　　
