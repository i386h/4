<!-- { "loadSidebar": true } -->
　　簳山何氏，代有名医。乾隆间，铁山先生王模兼以能诗著称。顷读其所著《萍香诗钞》，有以诗答我八世祖石庵公其仁问疾之作，云："作客天涯久，还家二竖侵。可堪人卧病，偏使友关心。樱笋虚相约，云山阻共寻。安排惟药裹，消瘦感弥深。""料得休文胜，郊居景物清。竹阴三径碧，花韵一窗晴。诗卷闲中味，耕犁野外情。南村徒怅望，云树夕阳明。"自注："石庵住南村。"我家与何氏世有姻连，读此诗，可想见两家情好之笃。而太平气象、隐士高怀，均跃然纸上。
　　
　　铁山先生孙古心先生，晚号藏翁，每元旦必有七律诗一首。其实如屠苏、爆竹、青柳、红梅等类语，虽吉祥止止，然岁岁如此，有何趣味？余少时《咏元旦》有一联云："有数亲朋半衰白，无知儿女又青红。"盖取半山"岁换儿童喜，还伤老大心"意也。
　　
　　文衡山《甫田集》中除夕诗最多，如云："千门万户易桃符，东舍西邻送历书。二十五年如水去，人生消得几番除。"余曩有《除夕》一绝云："憧憧人影往来忙，一岁谁嫌此夜长。人世债多天不管，打门声里尽抽光。"此意却《甫田集》中所无。
　　

　　●初编·卷八
　　
　　宛陵诗，少年华大谢，中岁学东野，晚岁效香山。其平生工力，得力于东野最多，盖年方盛壮，精气足也。故云："郊死不为岛，圣俞发其藏。"又《寄永叔》云："窃比于老郊，深愧言过实。"此言欧公亦尝以东野为比。
　　
　　圣俞五言律龋ǘ绝高，脱去宋人面目。"晚雨竹间霁，春禽花上飞"，似右丞；"清江飞晚雨，斜日半沧洲"，似随州；"山长羸马困，月黑怪禽啼"，似贾岛；"海近云多润，山高日少晴"，似许浑。其他清新者，则有"好峰随处改，幽径独行迷"、"幽禽哢清晓，宿雨度余寒"、"竹阴过晚雨，林表见残虹"、"风扫天如鉴，云开日似萍"、"缺月如羞出，荒云不肯归"、"庭花昏自敛，野蝶昼还来"、"荷锄山月上，寻径野烟微"、"风送寒潮急，云藏晚日低"；奇伟者，则有"驼鸣沙水冻，雕击雪云低"、"海月开金鉴，河冰卧玉虬"、"河气知寒早，岚烟觉暮昏"、"露气林间落，河声地底回"；幽野者，则有"叶枯虫自裹，窗响蜜寻归"、"悬虫低复上，斗雀堕还飞"、"鸟呼知木暖，云湿觉山昏"、"阴壑泉初动，春岩气自浮"、"江帆风势美，竹屋雨声连"、"野香生草木，云润浥衣裳"；刻琢者，则有"对山怜去鸟，隔树识游人"、"晚云谈次改，高鸟坐中还"、"渐近鹭犹立，已遥村觉横"、"燕湿飞犹快，花寒色更深"、"乱风灯不定，暝色树相连"；自然者，则有"花发日初暖，鸟啼春欲深"、"野云将拂幔，水鸟不惊船"、"江潮自迎客，山月亦随舟"，皆唐人佳句也。
　　
　　宛陵《咏安石榴》云："安榴若拳石，中蕴丹砂粒。剖之珠落盘，不待鲛人泣。"体物绝工。宛陵五言古喜用窄韵，尤喜用"物"、"曷"、"洽"、"叶"等入声韵，集中无虑数十篇，此特偶举其一耳。其为人之褊僻，于此可见。
　　
　　宛陵《陪谢紫薇秋泛》诗："菰蒲敛铓锷，莲芡熟櫜韬。"曩尝不解，及读《周礼》，其"植物宜膏物"，郑注云："膏当为櫜字之误，莲芡之属有櫜韬。"乃叹古人虽偶写风光，亦多有所出。我辈宜从经传植根柢，不当徒矜浮艳，以为诗人能事止此已也。
　　
　　宛陵咏物诗，有颇与后人经注暗合者。如云："王瓜未赤方牵蔓。"（下句："李子才青己近尊。"）而方氏《礼记集解》云："王瓜，南方之果，色赤，感火之色而生。"朱子亦从其说。按郑注："王瓜谓之萆挈。"又引《本草》作"拔葜"，又引今《月令》、《夏小正》作"王萯"。而《吕氏春秋》又作"王善"。谓之"瓜"者，以其根之似也。诸说纷纭，不能确知其为何物。或云即土瓜，《尔雅》所谓"{艹寅}菟瓜"是也。今园圃中夏间开黄花作蔬食者，乃黄瓜，《本草纲目》谓之"胡瓜"，与王瓜不相混。
　　
　　宛陵俗字亦有所本。如云："敦鸡肥美聊供馔。"（下句："萏酒甘浓可荐杯。"）此出臞仙《肘后经》"骟马、宦牛、羯羊、阉猪、镦鸡、善狗、净猫"之说。"镦"即"敦"字，去畜势也。畜去势则肥。今人但云"敦"，或云"骟"，他无其语矣。
　　
　　后山句法多似鲁直，故鲁直独喜之。其造语务求晦涩，昔人谓："读后山诗，非一过可了。"想见其辟灌之艰。然其绝句云："此生精力尽于诗，末岁心存力已疲。不共卢王争出手，却思陶谢与同时。"其实陶谢壶奥，后山何尝梦见。
　　
　　后山《暑雨》云："呵手不成温。"暑雨纵为积阴所侵，何至呵手？《挽司马温公》云："心知死诸葛，终不羡曹蜍。"然堂堂丞相，何至与曹、李辈挈短长乎？殊失立言之体。
　　
　　后山颇欲嘉肴自将，不吮余隽，然语多无理。如《九日不出》云："面壁称诗笑语香。"此"香"字无根，不若秦少游之"花气侵人语笑香"较有来脉也。其他如《江河》曰："河江波涛曰涛波"之类，尤为魔派。余有绝句题其集云："觅句怜渠苦闭门，清词奥语至今存。已祧子固为宗子，更附庐陵作嫡孙。"盖讥之也。
　　
　　"忍着主衣裳，为人作春妍"，后山《妾薄命篇》中语，盖哀曾南丰作。史言苏轼欲参之门弟子间，而师道赋诗云："向来一办香，敬为曾南丰。"阮亭评后山诗，谓其不脱钝根。然其忠爱之念，固可令人端拜。他云："有声当彻天，有泪当彻泉。死者恐无知，妾身长自怜。"诸造语刻挚处，亦何减东野。
　　
　　荆公诗："哭死非为生，我心良不欺。"论者以为古人所无。然视后山之"死者恐无知，妾身长自怜"何如耶？
　　
　　闻子规而思归，恒情也，人人能道之，而宋人诗云："应是子规啼不到，故乡虽好不思归。"此善用翻笔者也；秋风之扫落叶，恒理也，亦人人能道之，而柯山诗云："岁晚苍藤甘老大，尽将黄叶付秋风。"此善用逆笔者也。可见作诗贵能用笔，能用笔则俯仰天地，光景常新矣。
　　
　　近人往往取古人诗一句，如"满城风雨近重阳"作第一首起句，以次递下，演为律诗五首。谓之"辘轳体"者，误也。尝以是问名山翁，翁以无锡朱梦华（烈）书为覆。朱君书引《缃素杂记》曰："凡诗用韵有数格：一曰'葫芦'，一曰'辘轳'，一曰'进退'。'葫芦韵'者，先二后四；'辘轳韵'者，双出双入；'进退韵'者，一进一退。失此则谬。"并云："三格用韵，均有范围。要取相通之韵，调合无间，如'东'、'冬'、'支'、'微'、'佳'、'麻'、'寒'、'删'等韵方可。"因引杨诚斋诗为例："杨诗《明发道经生米市，随喜西林寺留题》云：'贪睡能无起，挑灯强未残。春声忙野店，月色淡柴门。又踏黄尘路，前追红叶村。秋衣那敢薄，病骨自难温。'是诗起仅'寒'韵一韵，余皆'十三元'，此'葫芦格'也。（名山云：先二后四，'四'恐为'三'之误。）所谓'先二'指起句，亦用韵而言。《嘲淮风》云：'絮帽貂裘莫出船，北窗最紧且深关。颠风无赖知何故，做雪不成空自寒。不去扫清天北雾，只来卷起浪头山。便能吹倒僧伽塔，未直先生一笑看。'此则一'删'一'寒'迭押，所谓'进退格'也。起句出韵不在此例。'进退格'亦称'单辘轳格'。诚斋诗中'辘轳格'实即'进退格'，两者无别，不过异其名耳"云云。按《湘素杂》记之所谓"双出双入"，即先两韵出，后两韵入也，而朱君并未引及。余按《柯山集》有《晚发寿春浮桥阳楼怀古诗》，前二"豪"韵，后二"萧"韵，此即"双出双入"矣。其《病中得晁应之秋怀诗》亦然。
　　
　　戊午秋，游天平、支硎，访楞伽僧舍。僧人绪诚，修髯瘦骨，延余坐看云起小轩。轩据寒泉之上，左阳山，右天平，风景至佳。绪诚曰："此小华山也，为晋支公结茆处。"归检《苏府志》，不得。后读《石湖集》，有《华山道中》一绝，云："过午层云未肯开，暖云村店竹萏灰。萧萧林响棠梨战，晚恐阳山有雨来。"乃知绪诚之语非诬。古今地名相同，颇多不考，游者踪迹，往往多误。邑志艺文收放翁《赵屯》诗，其实放翁何尝至青浦，此乃皖口之赵屯耳，见《入蜀记》。
　　
　　含山张砚铭（星枢），民国初幕游我邑，文酒之欢，无间旬日。未几去职，历游吴江、常熟、无锡等县。尝寄余诗，有"九峰螺髻还依旧，应笑劳人换鬓丝"之句。砚铭能饮，举止娴雅，卒以贫以佣书终。诵王梦楼"文人失职多依幕，倦客伤春怕听箫"之句，为之一叹。
　　
　　苏浙连界之处，有二诗人焉：一吴江许半龙，一嘉善周芷畦。半龙诗清丽，学樊榭。《湖上遇雨》云："山翠昏阴崖，云岚冷兰隰。暮雨寒欲沈，杳霭孤塔立。轻轲移远林，溪回苹藻袭。沿缘溪上村，微辨钟鱼湿。搴帷眄修渚，蓊然众绿入。眷兹岩下晖，翠羽每双集。"佳句如"梅子黄添湖外雨，荔枝红入岭南天"、"栋子花时春欲尽，壶卢提罢鸟无言"。芷畦《由宁海至宁波归舟即景》云："云净蛇山秋过雨，月明象浦夜平潮。海阔帆随残月落，天晴山拨晓云开。作雨春寒仍故故，斗茶余韵亦轩轩。"皆似《灵芬馆集》中语。半龙名观，芷畦名斌。
　　
　　嘉定章篆生先生圭瑑《航海》句云："天低帆影外，地转浪花中。"此与郑海藏"中流分列郡，小立过千山"十字同一工倕。盖下一"转"字、"过"字而轮舶瞬息千里之情景自出。先生民国初宦游山左、浙右，顾朴讷无华，家居黄渡，解组归，以著述自娱。齐卢之战，黄渡被兵尤烈。先生言其宅舍弄中，军士遗矢盈尺，文书簿籍，杂糅其中，故尝有句云："八年两次遭兵苦，一日三秋望治穷。"语虽质直，其流离之苦可想。著有《勤生堂诗文稿》。余最爱其"名心退似迎风鹢，诗思清于吸露蝉"十四字。
　　
　　光绪丙午，篆生先生由进士馆派往日本留学。宝山钱印霞（淦）、施琴南（赞唐）与之同行。琴南著有《聊复轩诗存》。《初夏》云："草脚守瓜初抱子，树头布谷正催忙。"其和余《柳絮诗》云："放颠欲出鸿毛上，失意还随马首低。"
　　
