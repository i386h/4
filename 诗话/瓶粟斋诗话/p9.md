<!-- { "loadSidebar": true } -->
　　海上宰牛有公司，有机器，机埋地穴中，一牛曳入，弹指间出，则皮骨分离矣。每日杀牛以百数，其头累累堆如山阜。以故牛牵近铁栏，泪如雨下，不肯入。强拽之，乃行。名山先生有《哀牛篇》，读之恻然心动。盖西人之残忍惨酷，无有过于宰牛者。诗曰："峨峨铁轮车，衔尾走上洋。中有千百牛，两两自成行。蚤起牛十百，夜来牛百十。牛去无休时，车行不断绝。一去不复还，使我三叹息。海上百年来，久作亶夷场。亶夷喜食牛，食牛筋力强。夷人多智慧，杀牛术更奇。驱牛入暗弄，一跌蹈危机。立刃锐绝伦，自项决至脐。皮骨与血肉，倏忽皆分离。更有擢筋法，擢生不擢尸。口箝不得鸣，泪落如绠縻。嗟哉天地间，此痛无人知。中原重耕作，田亩岂尽辟。贫家无牛只，终岁不休息。富家买一生，视作平生业。旱岁田不枯，潦岁田不没。人命与牛命，厥价正相直。在天垂列宿，在《易》著坤德。胡为自弁髦，仅供犬羊食。牛莫仰太息，天道正难知。牛莫向人号，人心正媚夷。不鸣其奈何，怨结有还期。颇闻欧罗巴，蛮触正伏尸。流血赤海赤，火无歇时。嗟我神灵国，理岂无起伏。会看一夕间，风雷起大陆。蠢彼介鳞俦，么麽不足肉。但有愤泄时，牛死当暝目。"
　　
　　世变日亟，其祸且及于禽兽。录名山先生《哀牛篇》竟，复得湖北京山汪觉非（染青）《捕狗谣》，云："官中下令大捕狗，贫家狗亡十八九。捕得一二囚之车，欲脱不脱鱼在笋。狗不知死但苦囚，跳踉奔突兼皋吼。岂知出生即入死，须臾命尽屠伯手。六七年来变非常，巧法暴力恣践蹂。刀俎鱼肉实多门，菹凤醯麟无不有。"结云："为问狗也何由官，项下一物如垂绶。为问此物何自来，有钱但向官中取。"时当道以城镇之犬有碍卫生，巡警得捕杀之，著之令甲。但蓄狗之家出钱捐一口套，官即保护免其厄。此诗冷嘲、热骂兼而有之。
　　
　　诗箧中得陈无邪《观猴子戏》古风一首，可谓形容毕肖，诗曰："大猴毛绥绥，小猴足。铜钲声仓琅，旁观立成壁。白日开广场，大猴坐中央。大猴俨若神，小猴走且僵。大猴有转侧，小猴奉颜色。小猴何殷勤，大猴怒不测。有时大猴舞，小猴旁击鼓。大猴舞不止，小猴鼓声苦。大猴跨小猴，小猴俯作牛。大猴执鞭笞，绕场恣遨游。忽焉思为王，大猴着冕裳。小猴充侍从，屈体能趋跄。薄暮风<风刘>々，猴状演益丑。主人麾以肱，帖耳随之走。赫濯万尊严，顷刻复何有。吁嗟世态奇，猴也能得之。作戏聊自娱，汝猴真可儿。"无邪名训正，慈溪人。此诗似为丙辰袁氏称帝而作。
　　
　　
　　●初编·卷五
　　
　　古人评陶谢诗，谓谢康乐、庾义城之于诗，不遗锤炉之功，然陶彭泽之墙数仞，谢庾未能窥者，何哉？盖二子有意于俗人赞其工拙，至于渊明之于诗，直寄焉耳。此非深知诗者不能道。故陆放翁云："俗人犹爱未为诗。"又云："诗到无人爱处工。"后山云："善为文者，因事以出奇。江河之行，顺下而已，至其触山赴谷、风抟物激，然后尽天下之变。子云惟好奇，故不能奇也。"余谓诗亦何独不然。张文潜《答李推官书》"决水于江河淮海"一段，亦是此意。然古今好奇者多，自是文人一病。
　　
　　子美《寄韦郎中》诗有"柴胡通汗"之语。《驱竖子摘苍耳》云："卷耳况疗风，童儿且时摘。"《催宗文树鸡栅》云："愈风传乌鸡，秋卵方漫吃。"他云："药饵憎加减"、"晒药安垂老"、"丸药流莺啭"，可知此老于方药亦颇推究。不然，加减丸晒安得有如是之通晓乎？诚斋诗多使用俗语，而为他集所无者。如云："寂然窗户黄昏后，霍地琼瑶一望中。""霍地"犹蓦地也。"芍药晚花终是小，戎葵新{艹含}许来多"，"许来"犹如许也。"行人自趁斜阳急，关得归鸦更苦催"、"天光淡青日光白，道是云汉也则得"、"儿啼惊觉梦中身，恰则华胥政问津"，"关得"、"也则"、"恰则"，"得"、"则"，皆语助也。"略无好句偿新惠，只么从权只么权"，"只么"，那么也。"只今新暑已歊然，作么禁当六月天"，"作么"，怎么也。"君今结茅阿那边"，"阿那边"，那边也。"迟日何缘似个长"，"似个"，恁个也。其他如"生儿底巧翁何恨"、"看山偶忘归来却"、"一年好处君知么"、"朔风恶剧惊人杀"等，尤不胜枚举。
　　
　　《梦楼诗集》二十四卷，丹徒王文治著，首有桐城姚鼐序。集中五言律句学王孟，最擅胜场；七古学坡公，间效《长庆》。余最爱其"结客少年看古剑，忍寒通夜待梅花"十四字。先生踪迹东至流求，西至临洮，官云南、临安知府。晚年学佛，又号月禅。乾嘉时，丹徒王梦楼、钱塘梁山舟俱以书名海内。然以诗论，梁颇胜于王。梁诗近诚斋，尤喜用生新冷僻之典。其《频罗庵遗集》十六卷，光绪中镇海鲍景溪为之重刊者，诗仅三卷，其他皆杂文也。首有长沙王先谦序。德遗许宗彦《梁公家传》云："公性不近内，与夫人相见，整衣冠如对宾客。有簉室，亦终其身未御。"然先生诗风情婉缛，如《买垂柳植斋前》云："阿侬未会春愁意，又买杨枝与柳枝。"《咏早秋海棠》云："绛唇已破伤秋早，丹的虽施入月迟。"则谁能知其为一世孤冷人乎？其《答陈宝所戏简》云："未免怨他林处士，梅花冷淡作山妻。"亦绝不作道学语。
　　
　　张季直先生謇，文章事业，名勋中外。顾其题拂后进，亦非恒流所及。壬戌，余和其《七十自寿诗》，先生即损书垂询所业，至以籍为况，深可愧也。先生评余文近庐陵，诗近三谢，近体似皮陆。尝赠余诗云："举世儒为贱，江南独沈郎。读书忧舜禹，键户咏羲皇。足洗五湖水，心栖一草堂。好收诗卷弃，天地百年长。"结句指齐卢之难，余诗稿失而复得也。先生年衰，病手震，自言此稿三易书而成，可见其意之笃矣。
　　
　　先生与余论学书不厌十反，尝云："仆于诗，特性好之。读古人诗，必反复讽诵，使窥识其意之所在、趣之所至而止。"此示人以读诗法也。又云："步韵之难，在其意有后先、主客之不同。"又云："诗可拙而不可俚，可朴而不可鄙，可翦裁而不可堆砌。"此示人以作诗法也。
　　
　　啬老诗有似"宛陵体"者。如《叶翁蓄一狮猫，丰茸肥硕，异常产而性特驯扰，毙鼠多不食，喜近客。余至慕畴堂，爱焉，从翁索归。寄者送濠南，惧为小儿侮弄，移于濠阳，付一娃司之。卒为匪类惊窜而逸，不知何往，大索三日，不能得。悼之以诗》云："庄生齐大小，秋毫太山一。灵蠢与贤否，人物宁有别。叶公所豢猫，丰硕无偶匹。面虎见善容，膊狮蓄武德。修毫被颈股，みま见白黑。蜷伏好亲人，跳踉不害物。鱼舍宋嫂羹，鼠儆张汤磔。三日慕畴堂，常置啬翁膝。一旦索之归，筠筐增网密。解网鹰脱韝，逃虚已远匿。何许恶狸奴，喑呜反主客。避患倏远走，闯户掠幽壁。去得其所无，否且饿连夕。或乃僵冻死，以爱入戕贼。啬翁悔多事，非系得与失。"此持较《伤白鸡》何如乎？诗成，僮告得猫，重有感云："死生指屈伸，亦闻喻来去。去不必是屈，来与伸何与。去因来始见，不来去何据。去尚复有来，惟其未死故。毕竟死生大，屈伸不足喻。但以达生观，来去等朝暮。猫尔一去来，生死乃顿悟。窗下一瓯饭，山下一邱墓。"禅语、理语，往往使读者不怡。禅语以不穷葛藤为胜，香山、东坡诗是也；理语以不入理窟为胜，如啬老此诗是也。
　　
　　戊辰，余晤朱古微侍郎孝臧于海上。侍郎美须髯，仪状短小，而音吐宏亮。与语时事，辄掉首欷歔。先生词为海内宗匠，诗亦闯杜韩堂奥，顾往往为词名所扌。其《为慧殊题寒灯课读图》云："堕地志四方，桑弧表里闾。老来抚杯卷，乃知前日愚。至乐非外奖，每在有识初。童牙对皓首，一讽十牵裾。声泪杂警柝，抚孩尤艰劬。君也偻指数，一一为士模。表以丹青笔，副以锦段铺。一读霜倒飞，累叹月满除。相活两勤苦，为君起踟蹰。陈情至悱侧，当与令伯俱。《泷冈表》云在，亦只半纸书。塞君无穷悲，明德为令图。"此种诗，石遗先生不肯为，以为千篇一律也。而先生之作，朴雅乃尔。尝以"清新妩丽，掩有鲍谢"二语题余稿，曰："此诚斋评石湖诗语也。"别未几，先生归道山。顷检箧得其遗翰，为之怃然。
　　
　　安吉吴缶老，微时尝寓朱家角圆津禅院。其诗语多不食人间烟火。《四闲楼》云："四闲楼高风泠泠，寒山钟入烟冥冥。城隅一塔耸孤秀，江上数峰排众青。酌酒自作东道主，卧游胜读《南华经》。日光晨气荡檐角，梅花树树开围屏。"《卧玻┶占》云："药裹诗囊绕病身，一灯张雨绝来人。海棠红罢僧鞋菊，只有秋光不厌贫。"五言句云："树带邮亭古，山浮别县青"（《郭吴村杂诗》）、"药烟浮古屋，海气压昏灯"（《病中》）、"短墙扶竹影，虚牖纳江风"（《过鹭老新居》）、"中酒诗肠活，临流病眼明"（《沧浪亭》）；七言句云："红把将离招客泪，青随不借别山灵"（《别阳羡》）、"书到秋声传纸上，酒醒名士隔云端"（《约杨香吟》）、"书癖冷抱石人子，买花狂散金错刀"（《今我不乐》）。缶老诗，大抵少年学右丞，中岁乃学郊岛，一变而为疏野清苦之词，晚年专效山谷、后山矣。有《缶庐诗存》四卷。
　　
　　世俗生子祝嘏应酬之作，虽杜韩等大家为之，亦不能佳，第以不落寻常窠臼便胜。甲寅，太仓钱伊臣先生溯耆有《七十自寿》诗，一时遗老多有和者，惟缶老一首最工。诗云："相逢海上同七十，苦吟终日拈白须。破屋我如玉川子，侍书君有随清娱。临池笔胜虎仆健，和诗卷比牛腰粗。竹外行歌碧云合，花闲醉倒红袖扶。三多人效华封祝，九老会补香山图。齐年惭愧耳重听，治聋美酒酿也无。"
　　
　　伊臣先生祖若父俱官至中丞，先生以优行，官直隶深州刺史。拳匪之乱，以不附和刚相去职。鼎革后，寓居海上，与周梦坡、刘翰怡辈结淞社。生平喜聚书、蓄金石，故余和诗有"千里莼鲈张翰思，一堂坟典褚陶娱"之句。先生报书有云："仆避地夷居，乐天知命。半生作吏，曩既无补于清时；七十行吟，今只求全乎乱世。"深得圣人"危行言逊"之旨。
　　
