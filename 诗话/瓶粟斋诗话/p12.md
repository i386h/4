<!-- { "loadSidebar": true } -->
　　凤翥楼在陆华浦畔，巽老诸生时所筑。楼有左、右厢，似翼，故名。巽老论诗，先局度而后词藻，唐以下诗不屑观也。印有《凤翥楼诗》一卷，仅百余首，甚工。经乱散失，弗能得，仅于箧中搜得其《七十述怀》四律，非其也。然其注多有可备掌故者，亟为录存之。"天锡光阴七十春，已经过事似前身。楼台杨柳邀真赏，庭院梧桐荷特甄。仗剑遂为超迈客，试锋端是不详人。京华多少知名士，诗社文坛每轶伦。"自注："同治甲戌，州试《春阴》诗，有'杨柳楼台烟漠漠'句，主司评诗有画意，置前列。院试《秋信》诗，以'庭院梧桐叶有声'句，取古学入庠。辛巳北上，癸未游皖南，北历两周再赴京师，遂为久客。初入京时，每作诗文辄冠，曹偶群以腾达相期，争相结纳。迨乎久困场屋，于是皆目为不详之人。"其二："刑书户籍案如山，笔吏经生两习娴。廿稔浮沈依日下，一枝栖息借云间。功名何补生涯拙，文字艰回国步艰。少贱吾犹能执御，鞭声笠影到乡关。"自注："从师学刑名，又尝为户部书吏，钩稽钱谷，作客春明二十年。时寓云间乡馆，第庶常留馆，贫窘甚于诸生。迨清室将亡，先燬金马、玉堂之署，寻裁翰詹词官。庚子之乱，余敝车羸马，由陆程十八站，不假仆夫，执辔南下。"其三："凤翥楼头一倚栏，纵观世事倒狂澜。未宁桑梓先婴谤，才靖萑苻已夺官。迂拙只知遵圣轨，清贫不悔误儒冠。而今书味成鸡肋，自古科名等鼠肝。"自注："平生嫉恶如仇，尤以桑梓为念。而不谅者累次连名，控余助长匪焰。光绪壬寅，余以本乡团练枪械往海门协差捕盗。渠魁俞怀郎、陆八斤等闻风窜入崇境，扰害三星、三光两镇。崇董举办团练，先后擒获诸盗，解省正法，余讼乃得直。然谳员贪墨，诬余擅运军火，竟详奏，余遂落京职。溯自志学以来，一遵宣圣忠恕轨法，尝著《道一集》，力辟三教同源谬说。"其四："挂壁焦桐已失亡，满畦老菊复荒凉。画无剩稿思真诀，笔到生花觉妙香。我爱古人忘寂寞，天怜穷士报康强。昨朝佳节逢修禊。合有新诗祓不祥。"自注："常奏《平沙》、《秋鸿》诸操，家藏蒋又石古琴，曰'归云'，以兵乱失之。喜艺菊，多耔种。嗜画，游沈师百琴门，颇得花卉真诀，顾所授诸稿，亦经乱散佚。于书喜晋唐笔法，暇辄临摹。性不喜徵逐酬应，每自编摹斗室，尚友古人。"结谓生辰在上巳后一日也。巽老兼能度曲，金剑花先生云。
　　
　　古今咏雪诗盈千累万，自非出奇，无由制胜。陈明卿云："填平世上崎路，冷到人间富贵家。"明郭都贤云："四望郊寒连岛瘦，一天白起奈萧何。"可谓别调矣。郭诗用南唐酒令"雪下纷纷，便如白起。明朝日出，将奈萧何"故实。然名山云："天花零落犹如此，何况人间有莫春。"则并不矜奇而自觉婉而有味，由其立意高也。余评为古今咏雪绝唱。
　　
　　郭都贤有女曰纯贞，幼字沐氏。后沐氏失踪，女守贞不嫁，削发为尼，年八十余卒。有"驿梅惊别意，堤柳暗伤情"之句。按都贤，湖南益阳人，隐居桃花江东林寺，皈依佛法，诗酒自娱。尝放顺天主考，识拔二人，一为史可法，一为洪承畴。后郭氏以诋毁清朝下狱，洪氏为之营救，意欲以此示惠。因说："老师双目失明，不能为朝廷做事。"郭氏知之，答曰："我的眼睛是你中举那年瞎了的。"后卒因诗肇祸，死于江陵承天寺中。
　　
　　诗文最忌作习见语。韩退之务去陈言。薛能自夸专于诗律，不爱随人搜难抉新，誓脱常态，其《杨柳枝》词序以"条似舞腰，叶如眉翠"为陈熟。和靖、青邱皆以善咏梅著称，然亦未必能脱尽渣滓。曲园《咏梅》云："颇参迁《史》三分洁，也学郊诗一味寒。"斯为新异矣。
　　
　　桐城张药斋宗伯云："五车书足艳归装。"趣矣；而石予云："得书似妾傍人艳。"更趣。常州赵某句云："久病都疑犬亦仙。"贫矣；而葆荪云："久无肉食思烹狗。"更贫。宋人云："啼月子规喉舌冷。"奇矣；而遇春云："鸦衔缺月立檐端。"更奇。梅村云："碎石随足动，危径不容步。"险矣；而任之云："脚无插处身嫌赘，首一回时骨亦惊。"更险。
　　
　　诗人体物，有为高明之家所不知者。刘晦庵云："檐以低常暖，裘因敝转轻。"胡石予云："絺绤旧衣薄，蒲葵陈扇凉。"余箧中亦有旧句云："病撷花英为酒剂，贫搜药裹当诗笺。"又"翻卷偏逢书压底，界栏终苦字斜行"，亦非懒散及短视人不知。
　　
　　山中路多曲折，每见一村落若近在咫尺，趋就之，往往一二里不止。戊辰，余游孝丰时得一联云："山空应碓响，路曲引村深。"以为工矣。近读元杨孟载《眉庵诗》，有"孤村近却遥"五字，状难写之景，却以平淡出之，殊不费力，乃叹古人为不可及也。偶阅《随园诗话》，见纪松江某士《咏飞白竹》五排敷十韵，尽隶事徵典之能，然终觉无味。因忆余少时一联云："品洁伴惟宜月影，节高生已带霜姿。"似少许胜人多许。
　　
　　我邑俞稷卿先生诗，有经曲园先生改窜者，此见曲园与金友筠先生论诗札。曲园爱其"人孤灯影瘦，春足月光肥"十字，采入《春在堂随笔》。其乐府诸篇，绝去摹拟，自高出《犹存草堂诗》之上。曲园亦云："稷卿乐府可歌可泣。"稷卿名廷扬，有《紫花菘馆诗》一卷。
　　
　　岁壬申，晤上海孙玉声先生于鸣社。先生有《七十述怀诗》。记有一联云："国多变乱无生气，民为灾荒起盗心。"诵之慨然。先生颀躯修髯，好稗官家言，刊行者三十余种。又有《上海沿革考》，可资掌故，惜未出板，未之见也。所居曰退桓醒庐。
　　
　　张静莲表伯善小儿医。工谈谑，坐无车公，令人不乐。惜有子弗克负荷。晚境坎坷，时借杯中物浇其磊块。年六十八，从郡城匆遽归，卒于其婿宋氏家。其病也，余往探之，已危笃矣。有口占绝命诗两首，云；"已决归来正首邱，经旬辟谷学留侯。精神自觉犹粗振，形似无毛一废裘。""天不容为安乐人，无形忧患困终身。囊空只剩丛残稿，死后甘教化作尘。"越宿而逝。
　　
　　分金贷栗，自古为难，不然陶公乞食之诗、鲁公乞米之帖不太多事乎？余尝有句云："漫言说士甘于肉，终觉看人冷似冰。""修到好花偏薄命，此生不愿识东风"，常熟顾瘦农《咏秋海棠》句也。而瘦农竟以一丞坎坷以终，"言为心声"，信然。瘦农名邦瑞，著有《听秋阁诗》，句如"秋随虫语老，夜入雁声长"、"秋花带病留孤树，落叶如愁积满阶"，皆可诵。
　　
　　近人诗，工于发端者殊不多，而工于结穴者尤少见。弟子胡超伦（超）有《青龙古迹》两律，结云："莺花三月春风路，分上村娃满髻香。"又云："斜阳芳草呼愁起，且共渔翁倒酒瓢。"《初夏新晴》一结云："最是耐人寻旧味，青梅酸尽却回甘。"皆韵隽。
　　
　　
　　●初编·卷七
　　
　　诗有看而喻者，命意之深浅、结构之疏密是也；有读而喻者，音响节奏之抑扬抗坠是也，然读之功尤倍于看。或问："如何能祛哑弱棘涩之病？"曰："把杜工部排律诗，如《谒玄元皇帝庙》等篇熟读之，令如瓶泻水，下笔自然高浑，不作细响。"
　　
　　晚唐惟小杜诗纵横排宕，得大家体势。其诗大抵取材汉赋，而极于《骚》，遣词用字绝不沿袭六朝人语，所谓"高摘屈宋艳，浓熏班马香"者，可以知其祈向矣。独是才多为患，其性又能刚而不能柔，遂未能一洗浚杂粗悍之病。如《杜秋》诗不过咏一欢场失意之儿女子，以自寄慨而已。诗中杂引多少妇人，已是费事，乃复援用李斯、魏齐、范雎、周勃之徒，甚云："射钩后呼父，钓翁王者师。无国要孟子，有人毁仲尼。"尤觉不伦不类。此种诗使乐天为之，必无此失。
　　
　　东坡"微风万顷鞾纹细，断霞半空鱼尾赤"一联，可谓奇伟矣。然小杜云："断霓天帔垂，狂烧汉旗怒。"觉坡诗笔力减却一半。小杜奇丽处时效韩孟联句，如"杉树碧为幢，花红骈作堵"、"取蝥弧登垒，以骈邻翼车"等，句法多为山谷、后山所祖。
　　
　　宋人说诗，往往嗜好与人殊。司马温公尝称丁谓善为诗，《在崖州》云："草解忘忧忧底事，花如含笑笑何人？"以为警句。按谓与王钦若、夏竦，世并指为奸邪。真宗时，海内乂安，乃谓与钦若等建议封禅，摹写天书。欺罔之罪，谓为之尤。贬崖州时为书，阳自刻责，叙国厚恩，戒家人毋辄怨望，并为诗号《知命集》，此正弄技儿智巧，欺人耳目而已。所谓警句云云，正其怨望语也，且词亦浅俗。温公学问君子，不应不辨淄渑乃尔。
　　
　　锺馗啖鬼之妄，前人多辩之矣。《丹铅录》云，唐人戏作《锺馗传》，虚构其事。又俗有"锺馗嫁妹"之说，升庵谓宋宗悫妹名锺葵，后世画工傅会，作《锺馗嫁妹图》。甲戌之岁，社中以是命题，事既荒唐，而作者泥于"嫁"字，尽情刻画。如云："合欢酒进孟婆汤，香舆分付夜叉抬。"甚有言其结鬼胎、开汤饼会者，支离牵率，抑何可笑。余谓仙灵鬼怪之说，古人集中亦或不免。如杜甫之咏牵牛织女，然不过云："亭亭新妆立，龙驾具层空。"又云："虽无舅姑事，敢昧织作功。"使涉及会合之情、别离之苦，岂非便成俗手。余当时亦戏作数首，集中不存，姑录其二，云："蓝袍破帽酒颜春，翠袖华袿粉靥新。啖鬼粗豪归妹韵，老馗端是不凡人。""须眉如墨鬓如云，一幅妍媸画里分。笑我惜芳心未死，花神甘拜石榴裙。"诗虽不佳，尚喜不脱不黏，如题而止，第二首谓等是不经，奉锺馗妹为五月花神，不犹愈于俗之奉锺馗乎？
　　
　　是课佳卷绝无，断章取义，则吴县张植甫（荣培）云："河神娶妇本荒唐，龙女求夫亦渺茫。"引用此种作陪最合。周乃章云："锺馗本作终葵误，嫁妹须知假魅差。"从考据入，亦见腹笥。吴竞存云："佳婿风流说杜平。"自注："见唐宫稗史。"邵佛ぎ云："传闻下嫁襄阳杜，野史流传亦渺茫。"较羌无故实，而强为牵合者自佳。至奉贤朱Т庸孝廉云："自由婚嫁披猖甚，让尔锺家礼法多。"则借题发挥，又别开生面矣，然用典可谓得天衣无缝之妙。
　　
