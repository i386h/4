<!-- { "loadSidebar": true } -->
　　辛、壬已还，废孔之议汹汹朝野，学术风气壤乱益甚。上海姚东木先生文栋，冒当世不韪，首创孔教会，力持尊圣读经之说。梁节庵（鼎芬）、沈子培（曾植）、朱强村（祖谋）诸遗老附和之，东南士大夫稍稍响应。甲寅大成节，会员应赴曲阜助祭。以是年鲁省梗于倭，先生携其子若孙改道来孔宅谒圣。即日得诗三章，其《拜至圣衣冠墓》云："海内六经齐庋阁，野人先进若晨星。衣冠于此珍遗蜕，《诗》、《礼》当初忆过庭。疑有壁丝千载响，空余墓草六朝青。吁嗟宫阙成禾黍，犹说南巡御墨馨。"《圣诞日释奠礼成，恭纪，叠前韵》云："万派朝宗归大海，北辰居处列繁星。圣人明德昭天壤，曲阜分枝此庙庭。三月难忘《韶》乐美，九峰遥接岱宗青。盛仪两地时同举，（谓曲阜）展敬宁惟黍稷馨。"《同人集愿学学堂，议立江苏孔教会支部，再叠前韵》云："二千年后沐时雨，五百里间聚德星。共喜朋簪瞻圣域，有如玉帛会王庭。爱兹虚室能生白，欲写遗经再杀青。（拟刊群经读本）文学东南原极盛，还期吾道遍流馨。"先生长于说经，诗非其好也。此则一时精神所聚，不假冥搜，几如凤鸣高冈，万羽息喙。
　　
　　和东木先生谒圣诗者，占燕齐楚豫江浙闽粤川蜀滇黔辽渖诸省之广，都四百三十余家，得诗八百首，刊有专集，可谓盛矣。顾佳什殊不多，病在作者徒搬演孔子故实及祀事套语，令读者不识祭者何时、何地、何人，徒苦其堆垛死尸，嚼蜡无味。此等阔大庄重之题，如何构局、如何置辞，须先斟酌，刘彦和所谓"构位之始，宜明大体"也。认清题旨，下笔自然移动不得。余最爱熊鞠荪太史一首云："东南圣迹衣冠在，盛会当年聚弁星。一自沧桑更故国，几多阶草没荒庭。今朝难得高轩驻，异日常留汗简青。古调独弹振聋聩，更欣兰玉满堂馨。"大气旁薄，包举不漏，自是具大本领者。
　　
　　又长洲沈休穆先生修和诗，亦典赡工雅，云："一样神扃拥百灵，南方别子溯商星。独高名胜衣冠墓，也辟删修著作庭。经业至文光黝黝，儒衿坠绪色青青。合家《诗》、《礼》成三代，秩谒升堂素德馨。""麟祓今朝旧降灵，及阶瞻拜弁如星。宾趋侧向东西夹，神格先求上下庭。俗论何能淆黑白，圣言常若炳丹青。敷天薄海同遥庆，梦入昌平与荐馨。"
　　
　　集中和作，次原韵者十居七八。独丹徒赵明湖（永年）七古一篇，气格苍浑，出入韩苏。为录于下，云："昔我游踪经曲阜，下车敬谒宣圣陵。满城杂花杏独盛，夹道表树松青青。时惟上丁际释菜，商彝周鼎陈庙廷。金丝堂前众乐具，当年冠履瞻遗型。驰驱南北二十载，坐看洪水来沧溟。人心向热若秦火，燎原几欲焚群经。乾坤不息道不变，浮云安得遮日星。青浦衣冠有虚墓，遗簪环璧传其灵。淳熙迄今迹可考，由拳亦得同昌平。仲秋习礼事绵，明禋黍稷腾芳馨。诸公辅翼在世教，讵为学子争光荣。虞山龟山共辉映，鸣呼吾道其南行。""溟"韵自是探源之论。"经"韵尤奇，盖谓焚书之祸，不过秦政一人，今则人人蔑视圣学，为祸尤烈于烟燎矣。结用言子墓作陪，亦他人所无。初，孔教会省有总会，县有分会，会有长。至丁未后，渐归涣散。殆道之兴废，固有天焉，不可以人力争乎？
　　
　　东木先生初以贡士分发直隶县丞，洊保至盐运使分省补用道，官云南、山西甚久，复历使东西各国。生平邃于经及时务之学，著述宏富。其说诗专主乎经，观其《与方仁后书》可见。书曰："承赐青浦三子诗，削肤存翼，固为善矣。瘦东之序，溯源晋贤，而以盛唐为归，得所宗矣。力争上游，高处立，阔处行，此岂时下斗方才人所得望其项背哉！但不佞更有进者，《周南》、《召南》，圣人时代、圣人区域内之诗人，其心中正和平，其气中正和平，其意亦中正和平。是为诗学之真源，亦为极轨，不可不探讨之。盖不明微言大义，不足以探作者学术、心术之原；不考转韵、间韵等方法，不足以知运笔之妙；不通古音而以今音读之，则韵学全乖而其声不谐。欲祛第一病，阅《圣经传说汇篡》最为简捷（此御纂七经之一）；欲祛第二病，详稽广森之《诗声分例》则笔自灵转（在《皇清经解续编》内）；欲祛第三病，以顾炎武氏《诗本音》作读本（在顾亭林《音学五书》内）。古韵之学，顾、江、段开其先，嗣后愈推愈精，以后者为胜，至常熟庞氏而止（庞书未出版）。"以上所举皆探讨之方法也。书中所谓"三子诗"，指仁后、行百及余三人合印小册。今二子墓丛宿草，而先生亦归道山。此书幸留余箧笥中，亟录存之，以公世之治诗者。
　　
　　叶行百（春），性褊狭而好迕俗。山谷诗"每与俗物逢，三沐取洁清"二语，可以移状。其诗颇类《江湖小集》，如云："霜痕侵石发，寒意敛花心"、"忍饥餐麦饭，醒睡嚼茶芽"、"花中觅句诗常艳，酒后贪眠梦亦醺"、"家为买书添宿债，屋因依树得秋声"。其没也，东木先生輓以联，云："无聊借花木消闲，芒角未融，嫉俗灌夫常骂坐；不朽待枣梨补寿，心肝尽呕，苦吟长吉早成家。"
　　
　　仁后长行百五岁，行百长余亦五岁，尝戏结为"岁寒三友"。仁后羸瘦，以松自居，先卒。东木先生亦輓以联，曰："造物不仁夺我友，正学有后昌之诗。"砌"仁"、"后"二字浑然无迹。仁后诗不多，其《怀孙作黼先生云间》云："一雨足生意，苔痕上石台。孤怀聊自适，三径为谁开。花气暖侵袂，茗香清到杯。思君独不见，南望久低徊。"《秋宵有感》云："孤灯成独影，坐听秋虫语。忽忆少年时，喁喁相尔汝。紫玉渺如烟，柔魂复何许。当窗生暗凉，轻风逗微雨。"皆见风格。
　　
　　唐人诗多含蓄，其工者如云："玉颜不及寒鸦色，犹带昭阳日影来"，又"遥知小阁还斜照，羡杀乌龙卧锦茵"，"寒鸦"、"乌笼"皆托兴之辞，曰"不及"，曰"羡杀"，则语在此，意在彼矣。
　　
　　司马温公《闲居》云："故人通贵绝相过，门外真堪寘雀罗。我已幽慵僮更懒，雨来春草一番多。"宋人绝句，此境最不易到。
　　
　　宋人绝句清隽可喜，有唐人不能过者尚多，而各家选本皆不录。殆羊枣脍灸，口之于味，耆好有不同乎？为钞数首于下。刘克庄《海棠》云："几树繁红映碧弯，苎萝山下见芳颜。分明消得黄金屋，却堕荒蹊野径间。"方回《清湖春早》云："楼上春阴覆晓云，一湖天净碧沄沄。雨宜不骤风宜细，闲倚阑干看水纹。"高翥《冬日即事》云："江上凝冰约水痕，门前残雪缀溪云。杖藜独立梅梢月，成就清寒到十分。"叶绍翁《九日呈真直院》云："秋风吹客客思家，破帽从渠自在斜。肠断故山归未得，借人篱落种黄花。"陈起《夜过西湖》云："鹊巢犹挂三更月，渔板惊回一片鸥。吟得诗成无笔写，蘸他春水画船头。"吴惟信《秋夕》云："南风吹露下秋空，乌鹊无声占碧桐。天气微凉人好睡，阑干闲在月明中。"谢翱《秋社寄山中故人》云："燕子来时人送客，不堪离别泪沾衣。如今为客秋风里，更向人家送燕归。"黄庚《池荷》云："红藕花多映碧阑，秋风才起易凋残。池塘一段荣枯事，都被沙鸥冷眼看。"徐献可《书斋》云："十日书斋九日扃，春晴何处不闲行。瓶花落尽无人管，留得残枝叶自生。"
　　
　　余尝与葆荪论诗，谓今人所以不如古人者，大抵古人诗如画家写烟峦云物，但取其神，故生气远出；今人诗专以描眉画角、刻缯染縠为工，形存而神去矣。
　　
　　山谷诗，气韵、格调都与人不同，然往往喜剽剥陈旧，不知其何故也。如《过赵景珍墓》云："今日牛羊上邱垄，当时近前左右嗔。"此全用古乐府语，只易"面发红"三字写"左右嗔"耳。又《黔南绝句》云："相望六千里，天地隔江山。十书九不到，何用一开颜。"又云："病人多梦医，囚人多梦赦。如何春来梦，合眼在乡社。"此全本乐天《寄行简》"相去六千里，地绝天邈然。十书九不达，何以开忧颜"、"渴人多梦饮，饥人都梦餐。春来梦何处，合眼到东川"语也。又《次韵吴宣义三径怀友》云："佳眠未知晓，屋角闻晴哢。"此明明孟浩然"春眠不觉晓，处处闻啼鸟"意，只数字不同耳，而叶少蕴以为"诗人点化前作，如李光弼将郭子仪军，重经号令，精采数倍"，真可发笑。
　　
　　嘉善朱卣香明经锡<耒巨>，为人豪迈，善饮，家贫以训徒为生。诗虽多，然大半怡荆之体。近得其《分湖棹歌》数绝，曼辞清唱，不啻古《竹枝》、《水调》之遗。为录如下，云："郎住湖东妾住西，盈盈一水短长堤。郎身休逐伯劳去，妾意常防姑恶啼。""两岸垂杨一绿溪，小船不碍板桥低。劝郎沙际轻移棹，交颈鸳鸯正稳栖。""妾到郎家种水田，西风乍起一湖烟。菱多棱角莲多子，不爱菱花祗爱莲。""千顷澄波混太虚，泛舟秋夜不嫌孤。月光吞吐双虵口，（湖有南、北蛇口。）疑似明湖一颗球。"
　　
　　常州钱名山先生振锽诗善写性灵，皆人人意中所有，人所不能言而先生能言之。其与余论诗书云："诗要有理，有理而后有味，至于有味，斯为天下之至言。"又云："诗要篇篇有我，字字见心见骨，然后被之以古藻，出之以远音，足以历万古而不朽。"其持论之高如此，则其所学可知。余与先生交在辛酉之岁，读其诗于报端而异之，因以书自通，并献诗为贽。而先生谬以知己引重，且屡许拙作为非今世之诗。尝赠句云："吕大坟头宿草烟，汪伦遥隔海南天。眼前莫道无知已，新得吴兴沈下贤。"嗟夫，庸妄如不佞，何敢居于作者之列，乃辱通人扬诩至于斯乎！吕名光辰，字绪承；汪名兆镛，字惺吾，皆先生文字交也。
　　
　　先生自言少日为诗，喜驰骋于法度之外，务求快心，故多伤于浅。余谓圣人亦只取辞达而已矣，惟浅，乃能达；若艰深，何能达乎？
　　
