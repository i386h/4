<!-- { "loadSidebar": true } -->
　　淮安段笏林广文朝端，博学明辩，少与徐宾华齐名金坛。冯梦华中丞煦有"淮南两奇士"之目。其所居曰椿花阁。晚年自号蔗叟。以足疾，不下楼者二十余年。壬戌、癸亥之间，邹湛如表兄尊莹倡甓庐诗社，凡四方侪侣所作，多乞蔗叟为月旦评。蔗叟蝇头细字，摘索瑕疵，不少假借，时年已八十矣。尝寄湛如书，首推余为青浦诗人。且赠余长歌，云："我诗每从韵脚出，隶事数典乃其职。平时翻尽千卷书，落纸依然无一物。旁人枵腹相訾，笑而不答心自超。浮云太空资点缀，何如白地光明高。人生难得者清气，为人为文无二致。肝肠如雪照人明，余事讨论到文字。涤除渣滓还清虚，稍以流动救浅易。庾信文章渐老成，孟嘉冠巾偏小异。咄哉吾乡近日多盲聋，独弦哀歌无与同。诗成远寄淞江去，笑倒青溪沈瘦东。""肝肠如雪"云云，为人之道、为文之要，数语尽之矣。蔗叟年八十三卒，余有诗哭之。生平著述有十余种之多，弟子胡超伦长淮安教育，时见之，曾钞示其书目，惜今不能忆。
　　
　　南门关帝庙僧复参，诗无蔬笋气，好画兰竹。与先君子为山水友，与余及葆荪为诗酒友。年七十一而卒。著有《梅隐庐诗稿》。《游南屏》云："三山连北寺，一水隔南屏。古树落黄叶，轻舟移绿萍。涛飞千丈白，岩压两峰青。心静闻香妙，松关写佛经。"《重游西湖，归途遇雨》云："泛棹西湖遂畅游，六桥无恙淡烟浮。堤边新柳垂青眼，湖上春山笑白头。半壁烟云供蜡屐，一帆风雨送归舟。名山大半高僧住，愧我无缘驻锡留。"结从"天下名山僧占多"意脱出。《游云林》云："林间放鹤衔花去，洞口呼猿摘果来。"《题绿荫山房》云："孤鹤清臞松影里，一僧冷淡月明中。"复参名志禅，本姓王。
　　
　　近来僧人之好风雅者殊不多。庚申，吴门潘省庵（承谋）、吴九珠（曾源）两舍人招游邓尉观梅，同游者无锡华艺三（文川）、吴县吴咏陶（秉钧）、杭州项平甫（毓恩）、九珠子梦虹（傅常）、我邑徐署芸、邹湛如诸人，相与访圣恩寺住持松樵。松樵能诗，省庵方外交也。因停山中数日。松樵开香积厨，张饮还元阁，并抱图卷乞题咏。夜分下山，灯火隐映，林薄间栖禽闻人语，皆磔磔起，惜无人为画《春山夜游图》也。越日，省庵命船娘治具，更招松樵。时舟泊涧上，黄昏，松樵张灯来。酒酣联句，平甫、梦虹度曲为乐。二鼓乃罢，亦山中一重公案也。别后，松樵寄诗云："崦西着得几闲人，煮酒来招方外身。一醉归来万花暝，袈裟沾雨浥轻尘。"松樵名圆通。
　　
　　吴中潘氏，巨族也。省安为文恭公后，以副贡供职农部，回翔郎署甚久。鼎革后，弃官归，以诗酒自娱。省安有洁癖，精鉴赏，搜藏图书、骨董甚富。庚、辛以还，余岁必至吴门，至则省安未尝不具杯酌。其《寄怀》调寄《风入松》，下半阕云："麋台杨柳彀消魂，绮梦玉吹温。酒旗风飐莺啼处，卷珠帘、沈醉司勋。争奈枝头杜宇，催归陌上游人。"盖中有故实在也。省安诗，句斟字酌，意颇矜持，然亦有自然者，如《艺三邀游梅园，得四绝句》其一云："豆花水墨杏花绯，绿绽桑芽宿雨肥。廿里芳尘辗轻毂，落梅香送醉人归。"写梁溪风景如画。《游东大池序》云："池在梁溪之北，梅园之东。环池三面皆山，山之麓，方广数十亩，平围若甃石。山泉下泻，潴而为池。西复有一池，故别之为东池云。水清澄如鉴，天光云影，上下一碧。曲涧外流，泉声汨汨。缘路出，茅亭俯波，四无舍宇。去亭三五武，有白沙泉一泓，野老时汲以煮茗饷客。连朝淫雨，是日适晴，徘徊久之，觉地偏心远，为吟常建'潭影空人心'句，其移我情。"诗云："地僻境乃幽，山静趣以古。曲涧响流泉，清音石吞吐。缘涧路纡回，松篁答人语。四围峰列屏，峦翠落平楚。一鉴澄方塘，涵碧天影俯。微风皴鱼鳞，轻波掠燕羽。倒涵瀑布飞，石梁度林乌。细草輭铺茵，花影茅亭补。上有白沙泉，掬之不可煮。洗眼云水中，寒光沁肺腑。欲问桃源深，何处寻渔父。悠然定道心，邈矣远尘侣。"清音激越，不著些子尘氛。
　　
　　吴氏科第极盛，状元及第者三。九珠曾祖廷琛会状连元，官云南按察使。九珠举光绪丁酉乡试，辟内阁中书舍人，以亲老不谒选。国变后，益肆力读书，才而弥竺。喜填词，于声律持之綦严，依声安句，无一字苟下。生平多姬妾之奉、良田美宅之娱。余至苏，两止其家，文酒之会，殆无虚日。刊有《己未觞咏集》。九珠年四十已抱孙，苏人咸以福人目之。晚年伤于酒，尝和船山《生老病死诗》，因取四字为联，自輓曰："生不求荣，死胡所恋；老之将至，病莫能兴。"疾革，命其子以巾服入殓。曰："葬我光福山中，植一碣，题曰：处士某某。于愿足矣。"卒年六十五。著有《井眉轩词》一卷。诗多不存稿，仅记其有"禅心悦我时随喜，酒味宜人且拾欢"、"处世愿捐夷惠蒂，逃名敢拟许巢伦"之句。
　　
　　画家为画，写绚烂者易、枯淡者难；诗人为诗，状喧杂者易、幽阒者难。己未，余游岱宗，历十八盘上南天门。环道斗绝，舆夫或蚁缘、或郭索行。四无人声，万山辽寂。余默诵右丞"谷静惟松响，山深无鸟声"句，乃叹其语之工绝也。
　　
　　泰山斗姆宫壁上有题一绝云："扰扰尘寰今古同，乾坤无始亦无终。众生迷梦何时觉，上刹依然撞晓钟。"下署"天台山人羽生张翅"。
　　
　　太仓陆鞠裳学博炳章和余《南天门题壁诗》韵云："环道盘空绝，云开岱顶青。微哦惊帝座，跬步碍天星。日月排双观，云亭觐万灵。琳琅壁上墨，字字喷人醒。"鞠裳诗，格老气苍，不肯苟作。时以执行律务寓苏州。余自庚申一晤后，而鞠裳以从西医割痔丧生，遂成永诀，年未五十也。
　　
　　昆山诗人，首推胡石予（蕴）。石予笃至行，有老母年九十余，犹依依作孺子慕。善画梅。其诗朴而不华，时出新意。《客意》云："客意沈寥醉一觞，无端牵引苦吟肠。霜侵寒菊残英紫，风落秋山败叶黄。万事都如云渺渺，十年换得鬓苍苍。遣愁诗句仍萧淡，写寄江乡旧草堂。"他如"二亩荒园添客话，一灯高阎出棋声"、"莽莽奇怀降白酒，悠悠闲味属黄花"、"对榻客谈忘夜永，一声鸡唱破霜寒"，佳句甚伙颐，不能尽忆也。
　　
　　尝见金剑花孝廉咏榴《蕉心馆诗存》，盖其少作也，篇什不甚富，然多有《香草斋集》风味。如《咏明妃》云："知己原来是画工，琵琶千载说和戎。若非颠倒妍媸笔，一样长门老汉宫。"《偶题》云："东风吹断雨丝丝，春雨撩人半醉时。何处飞来双蛱蝶，隔墙知有好花枝。"《病起》云："药炉茶灶结深情，红日当窗弄晓晴。强病起来无一事，倚阑细数早禽声。"《秣陵口号》云："匹马秋风过段家，河桥犹说旧繁华。六朝人物乌衣巷，一代江山《玉树花》。画桨波横桃渡静，红楼门傍柳堤斜。伤心最是遗宫址，衰草残阳噪暮鸦。"《客中有感》云："萧萧落木下亭皋，独上江楼醉浊醪。平野昏鸦千叶散，辽天秋雁一绳高。谁怜湖海倾怀抱，又见星霜点鬓毛。知否红闺刀尺  里，预量寒意到征袍。"
　　
　　壬戌之岁，陈子尧桢（重豪）从余学诗。余以《杜工部集》赠之，令熟读。间岁，尧桢出示新诗，其伤时念乱诸作，居然浣花翁家数。《乱怀大兄》云："世乱空相忆，风尘怅失群。秋怀沧海月，客思暮天云。盗贼如蜂起，乾坤惜鼎分。相逢多落寞，未得返榆枌。"《孤城》云："孤城斜照里，风物最关情。十室流亡尽，千家枳棘生。迟回怯寓目，转战未休兵。鼓角秋风夜，凄凉古月明。"他如《咏草》云："埋玉人何在，断肠君不知。"《新秋》云："江山无霸气，风雨有新诗。"《雨夜》云："檐溜滴残孤客梦，灯光澹尽壮年心。"落落大方，与庭间回骤者有别。尧桢少孤，奉其祖母甚孝。家贫，然笃于师友之义。
　　
　　阮亭看诗之法，只是翻卷看题目，谓某丈、某表兄等连篇累什，则其诗必不高妙。余生平看人诗，只是看古体。盖近体有平仄、对偶之拘，循声按律为之，犹或近似。至古体，则音响、节奏无可口授，非平日熟读古人诗，便一语不能似也。余弟子中工为此体者绝鲜，而尧桢所作，自无不合。《春日同超伦从沈师瘦东游近郊，归共饮，即事赋呈》云："二月不寒天气融，日灸杏压酣妖红。吾师襟怀颇旷荡，相与步さ寻春风。双双燕子窥帘户，黄蜂紫蝶花前舞。提壶唤我最多情，催我街头沽酒去。街头春酒泼瓮香，鱼肥笋美夸江乡。君方自喜舞瞿鹆，吾亦不愁典肃霜。唾壶击缺歌愁绝，独抱孤怀向明月。眼前天骥困奇材，安得关河纵超越。明朝更棹木兰船，回首春城夕照边。"又《五陵少年行》下半云："自谓意气骄，旁人亦倾倒。调笑陌上女，挥手千金宝。高堂白发亲，日夜忧心捣。深闺扫眉人，坐叹红颜老。"一结令人笃劬劳之念，增伉俪之情。
　　
　　律诗贵对仗工整，固也，然亦须流动变化方佳。王氏《柳南随笔》谓："读了上句，使人猜不出下句。"余谓此秘惟杜老得之，如"春水船如天上坐，老年花似雾中看"、"竹叶于人既无分，菊花从此不须开"等联是也。若笨伯为之，便多笑柄。宋陈敏正《Т斋闲览》云："李廷彦献百韵诗于某达官，其间有句云：'舍弟江南殁，家兄塞北亡。'达官恻然伤之，曰：'不意君家凶祸重并如此。'廷彦遽起，自解曰：'实无此事，但图属对清切耳。'一坐轩渠。"
　　
　　钱牧斋《跋龚孝升诗册》有云："至若取次应酬，牵率属和，撑肠少字，须乏苗，不免差排成联、寻摭作对。'子路乘肥马，尧舜骑病猪。'此十字，《金针诗格》为家宝。但是扇头屏上，利市十倍，不敢云'舍弟江南，家兄塞北'也。金陵士友为之哄堂。"此虽牧翁自为解嘲，实则痛骂时辈。
　　
