<!-- { "loadSidebar": true } -->
　　欧公《诗话》盛称晚唐诗人周朴"风暖鸟声碎，日高花影重"、"晓来山鸟闹，雨过杏花稀"等句。然今所传者，上联乃杜荀鹤之《春宫怨》，下联乃姚合《山中述怀》诗也。朴集欧公时已不传矣，公博古，其所举当有所本，不知后人何以窜入他人集中。相传朴自爱"禹力不到处，河声流向西"二语。有一士骑驴而行，遇朴，佯诵"河声流向东"。朴直追数里，告以"流向西，非东也"，当时传以为笑。欧公言其构思极艰，月锻季链，朴之苦吟，于此可见。
　　
　　唐宋诗流传讹舛甚多。或一诗传为二人，并其体亦不同者，偶举一二。如杜牧："楚乡寒食落梅时，野渡临风驻酒旗。[A061]色连云人去住，水纹如縠燕差池。"而刘梦得《外集》作律诗，其下半首云："朱旖尚忆群飞雉，青绶初联左顾龟。非是湓城白司马，水曹何事与新诗。"秦少游《桥南纳凉》云："曳杖来追柳外凉，画桥南畔倚胡床。月明船笛参差起，风定池莲自在香。"而放翁集中作律诗，下半云："半落星河知夜久，无穷[A061]树觉城荒。碧筒莫惜颓然醉，人事还随日出忙。"
　　
　　"却从巴峡穿巫峡，便下襄阳向洛阳"，杜甫诗也，而东坡效之云："恰从神武来弘景，便向罗浮觅稚川。""鸡声茅店月，人迹板桥霜"，温庭筠《早行》诗也，而欧公效之云："鸟声梅店雨，野色板桥春。""偶题岩石云生笔，闲绕庭松露泾衣"，杨徽之《僧舍》诗也，而放翁效之云："寻碑野寺云生履，送客溪桥雪满衣。"知古人偷模ㄤ格，虽大家不能免，然终觉逊前人一筹。
　　
　　随园《题子陵庙》云："未必无心助文叔，巢由两个误狂奴。"此偷宋人《题吕仙庙》诗"未必无心唐社稷，金丹一粒误先生"机轴也。又《题施全庙》云："雄心似在将军上，不斩金人斩太师。"此翻东坡《题贾梁道庙》诗"如今更恨贾梁道，不杀公闾杀子元"意也。惟梦梁道杀己者乃司马懿，非司马师也，师字子元，东坡误记耳。
　　
　　诗中用俗字，唐宋人多不同。宋人多用"许"字，如后山云："蝉鸣不余力，蛙腹能许怒。"诚斋云："芍药晚花终是小，戎葵新{艹含}许来多。"又《咏假山》云："细看分明非饤饾，如何雕得许玲珑。"诸"许"字皆作如许解。又诚斋云："略略烟痕草许低。"此"许"字作样字解。又云："倩谁留许春寒着，更放梅花住少时。"此"许"字作少许解。
　　
　　"底"字，颜师古《纠缪正俗》云："犹言何等也。"然证之唐宋人诗，殊不尽然。杜甫云："花飞有底急。"陈无己云："风流一代今山简，有底樽前着葛强。""底"皆作这样解。
　　
　　退之诗："泥盆浅小讵成池，夜半青蛙圣得知。""圣"字亦当时口语，而《滹南遗老笔记》以为："初不成池而蛙已知之，速如圣耳。"此望文生义而曲为之解也。又引山谷"罗帏翠幕深调护，已被游蜂圣得知"云。此"知"字何所属耶？若以属"蜂"，则"被"字不可用，此亦误解"圣"字之过。山谷语故稳顺也。诚斋亦云："网罗最密是蛛丝，却被秋蚊圣得知。"
　　
　　奉贤朱Т庸先生家驹，举光绪己卯乡试，居于其县之泰日桥，与其兄粥叟（家骅）友于甚笃。粥叟举宣统元年孝廉方正。因筑两廉亭以颜之。先生以书名于时，而诗尤清隽。余与先生以文字为忘年交，自丙辰以还二十年间，书简往还，积稿逾寸。兹录其和余《小园书事三首》云："沈子恬淡人，频年倚书幌。吟诗到王韦，触处标俊赏。一晤隔紫芝，神交缅轩爽。寄我《小园》作，引人辄神往。尔时炎暑蒸，解衣形骸放。谡然清风来，北窗与俯仰。新秋容易至，眉月天边上。静契谁得知，竹露滴微响。""儒冠世安用，凿枘圆与方。生涯老弥拙，直假睡为乡。魏晋讵足论，置我轩羲旁。闲来事农圃，逍遥拾野芳。新栽牵牛花，引蔓高且长。旧酿黄术酒，兴来时命觞。盲人赴深池，时事岂足伤。恤纬漆室中，徒自搅中肠。""桔槔夜无停，盛夏正渴雨。天运有迍邅，世事成枯树。兰成赋《小园》，玉杯自媚古。河山战一枰，愁翻白黑谱。贪人志已逞，黩货果焉取。高吟带商声，秋风满庭户。"
　　
　　庚申春，小园杏花盛开。余招同社燕集花下，首唱七古一章，钞示远近同人。忆粥叟和诗有云："清觞速客半野亭，评泊杏花好标格。杏花标格何所似，除是瑶池仙绿萼。簪花不羡曲江游，青衫惯耐春寒薄。曹步温叉竟陵钵，寄我新诗珠错落。"今园亭易主，花刈为薪，觞咏旧游，多为异物。回首前尘，能无怅惘？
　　
　　和余《杏花》诗者，徐慎侯孝廉公修云："梅花消瘦桃花夭，汝独嫣然擅标格。朝霞润玉嫩横枝，晓露含珠微破萼。匀碧吴绫映日妍，呈红蜀锦笼烟薄。此生无福入琼林，委弃孤芳傍篱落。"此盖借花而自为写照矣。
　　
　　上海高太痴（翀），清季保举经济特科。工诗词，与其邑人蔡子（尔康）、南汇黄梦畹（式权）辈齐名。余尝驱车访之，时太痴赁居小校场，年已老矣，伛偻若支离疏，而双卢炯然，因与剧谈移晷。所居曰百盆花斋。记其《自遣》一律云："占得鹩枝强自安，几人谈笑足盘桓。读书无用生何补，谋食方艰隐亦难。聊可浇愁惟浊酒，除非却病是金丹。百盆花好长勤护，抵得陶公运甓看。"太痴无子，有一女，亦娴词翰，字娟秀，学乃翁，见客能应对。太痴殁，不知其嫁于何所。
　　
　　蔡紫黻先生，诗不多见，箧中仅存其稿一纸，亟录之。《日月云迈，忧心如焚，作为此诗，其何能淑》云："冷吟闲醉镇蹉跎，回首韶华瞥眼过。宿草凄迷知已少，秋花憔悴累人多。凭将《幻影》酬明月，（自注：尝作《广寒幻影记》，忽忽未遑脱稿也。）剩把柔情付逝波。况值蜩螗羹沸日，未能忘世欲如何。"
　　
　　孙作黼先生锦瑚，光绪乙酉拔贡，以词赋擅名。胡公端臣（祖谦）之守吉安也，爱其才，延聘衡文。晚年不得志，浮湛里闬，命俦啸侣，茗酒为欢。先生不多为诗，语诗则必推余。戊午以后，寓于其女夫华亭某氏家，以医自给。时于君仲迟倡修袁海叟墓，有诗。先生和云："堂前燕子尚飞来，海上鳗鱼去不回。（自注：海叟归，太祖语人云：'海上走却大鳗鱼，何处寻得？'）荒冢秋高围碧黍，残碑雨过剔苍苔。词章惊动才人笔，风采留遗御史台。东望郊原寻往迹，那堪常使没蒿莱。"
　　
　　汪秋轩先生锡涛《咏白燕次海叟韵》云："翩然宣至是耶非，五色天书近代稀。萧瑟空梁泥自落，吉祥虚室梦先归。素心谁与盟朱缕，皓首何堪补黑衣。铁冢海庵遗迹在，春来好向故山飞。"二诗一以苍凉胜，一以刻画胜，工力悉敌，且两人之齿亦相若也。秋轩先生居邑之东门外，亦以词翰见称。
　　
　　昆山龚勉行茂才恕，贫而多病，晚尤潦倒。尝馆邑中潘氏授徒，频与文字之饮。甲子齐卢之战，苏兵略邑城，勉行受惊悸死，稿佚。仅忆其有"灯影撩春思，花香解宿酲"十字。
　　
　　魏塘张季，故世家女也。壬戌、癸亥之间，以任教员来我邑，袖其诗稿为贽。季年才二十余，自言婚七日而寡。善言笑，能饮，伉爽无脂粉态，而诗特温婉。《西湖花朝》云："苏堤柳踠最长条，燕织莺梭意太娇。一片红绫交付汝，为侬衔去系花梢。"著有《住春楼诗槁》，取东坡词"若到江南赶上春，千万和春住"意，自题云："望望住春楼，住春春不住。"余亦为题一绝，云："徙倚朱阑默怆神，百年俱是可怜身。柳绵飞尽莺花谢，偏是无聊说住春。"季为黯然。
　　
　　客有自称"铁道人"者，不知其谁何，有句云："行难谐俗将成怪，归已无家尚惜身。"
　　
　　杭州孝廉赵士新，宦游荆襄。鼎革时，遭乱东归，落魄海上，蒙袂携童仆乞食。有讶之者，即口占云："自从三楚来斯地，历尽千辛万苦中。稚子随亲形影瘦，老奴恋主苦甘同。曾登仕版名何在，今入穷途利更空。作谢诸君悲失路，他年相见报从容。"
　　
　　上海王巨川（铨济），年少美才。岁己未，以习医寓东门潘氏。爱余"社近应知桑落熟，诗成恰有栗留催"句，愿执贽为弟子。余劝其诵《文选》。巨川心模┶追，不二载，几骖前修之靳。别后每有作，辄就余正可。印有《倚剑楼诗存》。为选录其雅饬者，《清明登天马山》云："寻异展幽眺，巘杳青冥。绪风款佳节，淑气荡云凝。溪流激渊泻，涧毛舒繁萌。登蹑纵遥览，徙倚无近情。基高耸古寺，峦密建列屏。荒烟幂行径，杂英绣芳塍。低空云若絮，川原树如萍。理来祛群蔽，意得召咸亨。染翰托微咏，庶觉慰此行。"《溪泛》云："草亭独归处，秋色带前溪。落日孤舟远，空林一鸟啼。"《优昙庵》云："禅关面碧漪，寂历江村静。坐久夕阳深，松篁散疏影。"《八月十五日示沈处士》云："客感此佳节，流光空自嗟。孤村黄叶远，沽店碧溪斜。沉醉非吾事，狂吟独尔家。今宵明月好，喜得共光华。"《从童子出游城东，戏折杂花以归》云："城东之山青似黛，城东之水绿于油。野童山客兴不浅，乱折繁花插满头。"以上诸诗，皆其寓青时所作。佳句如"树深萧寺暝，帆落野桥低"、"天远星垂地，江寒月枕山"、"微雨成春梦，孤灯滞客心"、"欲暮残云红过屋，酿寒繁雨白连天"、"花开欲泼酒三斗，茶熟恰成诗半笺"。
　　
　　余二十年前删削之稿有残句可存者，就记忆所得，姑志于此。"病骨秋同瘦，清愁夜共辰"（秋夜）、"梅熟无风堕，蛙荒到晓闻"（夏日）、乱蛩声似雨，独树影疑人"（秋兴）、"为收花种先钞谱，故借桐阴当下帘"（初夏幽居）、"村醪淡薄无聊醉，禅榻清幽自在眠"（小昆山）、"人意比荷临水静，诗怀似雁入秋高"（秋怀）。
　　
　　
　　●初编·卷三
　　
