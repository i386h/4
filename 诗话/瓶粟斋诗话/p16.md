<!-- { "loadSidebar": true } -->
　　沈石田诗天真烂漫，不假追琢。如"不忧天下无今日，但愿朝廷用好人"、"静时觉得忙时错，一日还如两日长"，语虽浅近，然皆有至理。他如"竹榻理诗春草乱，糟床听雨夜泉流"、"秋月微阳相假借，断云疏雨更商量"，则又何尝非雅调也。惜其诗名为画所掩，故世人鲜能道之。有《石田先生诗文集》十卷。
　　
　　颂其诗，尤当知其人，若仅于文字迹象间求之，则失之矣。放翁诗，今人往往比之香山。即王世贞论诗，亦以乐天、放翁为广大教主，盖以其图状山川、影写云物，巨细毕备也。其实二人诗旨迥乎不侔。香山晚年栖心禅悦，世间荣辱得丧，一切俱空，故集中多悟道之言；而放翁则痛心两京沦陷，每以上马杀贼为怀，其平居留连景光，徘徊风月，皆藉以摅其无聊之慨，非素志也。故尝有句云："不须强觅前人比，道似香山实不同。"
　　
　　诗之奇伟者，则有"乱峰出没争初日，残雪高低带数州"、"一道玉虹蟠夜色，千寻银阙卷涛声"、"两岸楚山临岸起，一江初日抱楼生"；俊爽者，则有"天际云涛秋益壮、楼头风雨昼初凉"、"登临始觉清秋入，怀抱端须浊酒开"、"钟阜云开分晚照，吴江枫落入新亭"。"花气连云收暮雨，涛声催昼送轻雷"、"抱城岚翠浮初日，侵岸湖光上早春"；悲慨者，则有"一年又觉凉风起，万里空怜楚水流"、"往事梦空春去后，高楼天远恨来时"、"浮云北极天难变，落日中原事可忧"；沈郁者，则有"茶能破睡人终倦，诗与排愁事已微"、"休官竟以诗人老，祈死应知国事非"、"忧天已分身将压，感逝还祈骨易灰"、"归死未甘同泯泯，言愁始欲对茫茫"；清旷者，则有"春山渐绿荒烟外，野水遍明落照前"、"客里春光生怅望，鸥边山色易黄昏"；闲适者，则有"饭后常教移竹榻，秋来最好住江乡"、"墙阴活计添新竹，篱角幽情带好山"，皆郑苏戡先生孝胥《海藏楼》中句也。先生生逢易代之际，俯仰身世，徘徊景光，自不能无忧伤憔悴之辞。同时与之齐名者，为义宁陈散原老人。然苏戡胸中先有意，以意赴诗，故不求工而自工；散原胸中先有诗，以诗就意，故刻意求工而或有不工，此二人诗派之不同者也。余于壬戌之岁与先生互通一书，无何，先生北游，音问遂绝。
　　
　　苏戡叙《散原精舍诗》有曰："余虽喜为诗，顾不能为伯严之诗。以为如伯严者，当于古人中求之。"又曰："往有钜公与余谈诗，务以清切为主。于当世诗流每有张茂先我所不解之喻，其说甚正"云云，颇有弦外之音。"钜公"殆谓张文襄也。然散原之诗，刻意学后山。余观其古诗多似退之，其气味绝不是江西也。
　　
　　娄县朱进士似石（运新），宣统末署杭州知府，已有命矣，以革命军起，未之官。国变后，蓄发潜伏里门，自号顽斋。所为诗，但书甲子。忆其佳句云："苦茗耐人醒酒力，好花引我悦诗魂"、"淡泊只奄诸葛菜，乱离谁问故侯瓜"。先生善辞令，庄谐杂出，殊有使人忘疲之概。箧中又有《螟虫叹》一首甚佳，以语触忌讳，不录。
　　
　　上海严载如（昌育）有《和似石先生重游泮水》，句云："贞元朝士在，忍诵《黍离》篇。"又云："石林同把臂，舜水郁初心。"可谓深得先生心事。"石林"句谓同游叶理文孝廉也。
　　
　　金坛于秋穆（定），岁庚午来宰县事。逾年，设县志局，延余任纂修。秋穆好宾客，其署中有庖工，扬州人，善为滋味，时招邀宴饮。余戏为联云："懒翻韩贽瓜齑谱，欲乞虞悰饮食方。"时人以为工雅。秋穆为文襄公敏中后，文颇朴雅，顾不善韵语。盖少陵不能文、子固不能诗、柯山不能曲，性近不近故也。
　　
　　《天梅遗集》诗十卷、词六卷，金山高天梅（旭）著。诗起戊戌，讫己未，都凡千余首，椠本绝精。天梅卒年四十有九，卒时语其从兄君定曰："臣精消亡，向所为诗，后亦不复能加矣。"今录其雅饬者，如《将抵金陵》云："霞光照眼夕阳殷，横绝孤城苍翠间。八代兴亡都阅尽，太无聊赖是锺山。"《题范茂芝寻诗读画图》云："黄叶萧萧下，湖上秋风晚。欲唤画中人，诗心天际远。"天梅诗有自然者，如云："邀将明月来窗外，听到秋声在树间"、"二月繁花供病眼，一春苦雨怕开门"、"往事真成一弹指，此生禁得几销魂"；有支对极工者，如云："堪笑一心惟咒竹，却怜两鬓渐成丝"、"诗情艳似柳如是，剑胆强于石敢当"、"碑板间摹《张黑女》，交游半属鲁朱家"。信乎，文人之笔无不可也。天梅孝于亲，笃于气谊。易实甫（顺鼎）赠云："扶持忠孝须情种，歌哭乾坤要酒人。"柳亚子（弃疾）赠云："白衣骂坐三升酒，红烛谈兵万树花。"可粗得其梗概。
　　
　　《浩歌堂集》十卷，松陵陈佩忍（去病）著。佩忍字巢南。余最爱其一联云："水阁凉生人影瘦，关山月上酒杯圆。"又《金陵杂诗》一绝云："桃叶人家水没扉，秦淮阁子映斜晖。半晴半雨太无赖，六月金陵穿袷衣。"
　　
　　常熟庞栋材（树），别字独笑。庚午，金坛于秋穆氏来宰青浦，独笑随来为记室，与余一见如故。其为人通脱，醇酒妇人，无所不好，诗则多酣剑ǒ动之语。辛未冬，怏怏去职，时东乱方殷，别后寄余诗云："兵里还乡真失喜，眼前生计未全疏。"又云："江湖意绪原关命，墙壁公卿未可居。"
　　
　　庞氏，故海虞右族。独笑伯父劬庵先生鸿书，清季开府黔中，亦工诗。忆其《咏柳眼》云："三眠初起态婆娑，影蹙星眸晕淡螺。倦处低迷疑宿雾，醒来轻倩蘸微波。楼中少妇愁相对，陌上行人阅已多。含睇欲将春绾住，一双燕翦乍经过。"
　　
　　嘉定潘仰尧邮寄其近稿一册。《青岛海滨》云："无恙胶东霸气销，英雄淘尽浪滔滔。天留如画青山在，长与诗人伴寂寥。"《季秋游沪西农场》云："秋心争比白云闲，一片寒林绿未删。淡日疏烟都有意，几椽小屋枕溪湾。"沪上甚嚣尘上，读此令人作世外桃源之想。他有清丽似宋人者，如"冷云归远岫，春水涨新痕"、"云去山移影，风来树弄琴"、"名心淡似云归岫，诗思浓于绿到门"、"残雪未消烟恋树，寒云初散日衔山"，皆佳。
　　
　　上海孙琼华女士，明慧工诗，适邑人盛祖江，妆阁间时闻诗声琅琅。能画山水，花鸟尤工。惜不永年而卒。南通张啬庵先生尝题其画册云："昔年走马海王村，犹见江香百本存。试与较量花叶处，黄金愁断美人魂。（《牡丹》。十三年前于京都厂肆见马江香牡丹册，须四百金。力薄不能得，今不知流落何处。"）"苦学瓯香着意摹，妍脂妙墨会婀娜。生愁楚舞东风里，一曲虞兮奈若何。（《虞美人》）""畦田种芍傍西山，花为妨根岁岁删。何似铅华寄缣素，晴窗一对一开颜。（《芍药》）""一坪秋色艳青蓝，风露华滋晓正酣。愁绝有时逢七夕，天孙不见渡河骖。（《牵牛》。濠南秋色坪有七色牵牛。"）"越溪浣纱女去，汉皋解佩人归。遗影殢情处处，霞裳翠佩云衣。（《荷花》）""园菊但供朝市，不若在野延龄。江上风波头白，渔父须鬓余青。（《芦花、野菊）""陶家未荒三径，彭泽何有一官。莲社归来大醉，先生颜如渥丹。（《红菊》）""庭院早秋天，翩仙来凤子。可怜小儿女，学染拈针指。（《凤仙》）""毒物来无已，人间作米囊。五陵轻薄子，多少魏收狂。（《莺粟蝶》）""最爱闲庭院，红妆晓露时。不随梅并嫁，那识断肠词。（《秋海棠》）""翦尽秋罗薄，轻盈作舞衣。爱亲君子淡，弥称硕人颀。（《翦秋罗淡竹叶》）""直以水为命，相看人欲仙。晨娇花拭爪，夕惰月凭肩。（《水仙》）"
　　
　　诗多而徒为无病呻吟，退之所谓"黄金掷虚牝"也。丙子之夏，朱君馨谷以其里人王步香明经主动诗十余册属为去取。翻阅之，则"怡荆体"十居八七，欲弃去之，则又念王兰泉先生言其人性情所托、嗜好所寄，化为冷烟蔓草，无以少见于后世，亦自可悲。因不厌梳爬，录其雅正者入《后续诗传》。其他单词剩语之佳者，则采入《摘句图》。如"试墨春云活，怀人夜月明"、"暖回东郭先生柳，香动西园处士梅"、"生香花胜刍姬养，得意诗同稚子看"、"穷不祭诗惭岛佛，闲能守岁学坡仙"、"诗有会心能起我，酒先上面不瞒人"、"盆花艳如画著色，风竹响若琴调弦"、"燕子风前香剥笋，鼠姑花下冷雠书"。又"坐雨人如佛"、"雪后梅胎瘦几分"、"诗心得酒春云活"，皆堪讽玩。步香居观音堂之北杨庄，其地相传为铁崖别业，因自号守铁山人。所为诗几近万首，此特其残稿耳，尚存一千八百余首之多。生平于书最工，能为人书榜额楹帖。余撰县志人物传略而未之及也，为补志于此。
　　
　　荆公云："年少未应轻感慨，文章尤忌数悲哀。"余幼时习闻老辈教子弟，为诗文切忌衰飒语。吴莲如（昌颐）有《次渔洋秋柳韵咏冬柳》，一结云："且喜穷愁只三月，春风又在小桥边。"为徐宗石先生昌镐所赏。莲如和余《柳絮》诗，纪其一联云："无可奈何才堕落，大非容易是倡狂。"
　　
　　送春诗之工者，忆弟子张畏生（泽坚）云："依依别绪萦残绿，草草归装带落红。"下句刻画"送"字，尤见工巧。
　　
　　●初编·卷十
　　
　　牧斋论诗，多有可取者。如云："古之和诗，莫善于江淹。江之言曰：'蛾眉讵同貌，而俱动于魄；芳草宁共气，而皆悦于魂。'论诗而至于动魄悦魂，精矣，微矣。"（《宋之建唱和集序。》）"唐之李杜，光芒万丈，放而为昌黎，达而为乐天，丽而为义山，谲而为长吉，穷而为照谏，诡诙奡兀而为卢仝、刘叉，莫不有物焉。槎牙于肺府，击撞于胸臆，故其言之也，流传至于历劫而不朽。"（《周元亮赖古堂合刻序》）。"诗之道，有不学而能者，有学而不能者，有可学而能者，有可学而不可能者，有学而愈能者，有愈学而愈不能者，有天工焉，有人事焉。知其所以然，而诗可以几而学也。"（《梅村诗集序》）
　　
