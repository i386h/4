<!-- { "loadSidebar": true } -->
抱存藏有杨椒山《福堂训子》墨迹卷子，至可宝贵。近代名流均有题咏，而以江亢虎（绍铨）、沈吕生（祖宪）二作为最擅胜场。江云：“公何神力乃致此，坐今尺幅罗三忠。论价已觉珠玉贱，开卷饮与精灵通。男儿死耳亦易易，难得谈笑能从容。况复煦妪问毛里，缕道妙婵纤洪。家人妇子语易晓，仲尼有道惟中庸。方其抗章击权憝，直挈浩气还苍穹。至今字挟风雷响，笔下定有千蛟龙。遗疏遗训两奇绝，一样心血填腥Ο。后来黄史各千古，校其恬趣将毋同。独怜诗人吴祭酒，草间偷活羞英雄。虽亦厚颜弄文翰，对此能无魂怔忪。（卷中梅村诗、字皆逊。）圣凡所争一须臾，更拓余暇光雕虫。风尘颂洞三百载，鬼物呵护非人功。项城公子称好古，什袭将以垂无穷。我既卒读矍然起，焚香再拜得所宗。从来大节要镇定，敢橥此义砭顽蒙。”

沈吕生《题椒山福堂训子卷子》云：“竹宫夜掷丹砂米，青词宰相联翩起。钤山秉政二十年，国秀朝华绝生理。永陵癸丑元月春，苍鹰下鞲搏贼臣。赤心炳焕天难补，黑索琅气不申。张经养寇斩西市，烽火甘泉日三至。椒山有胆胆最豪，舆伏写伤心字。日星耿耿散光华，曾照江都宝相花。居然铁画银钩笔，流入忠臣孝子家。捧观不觉涕如雨，吾宗碧血洒黄土。（沈青霞公钅柬亦为嵩所害。）当时牍背共酸辛，事后评量各千古。次公才藻压三都，福地琅环满插储。倘酌寒泉荐秋菊，愿题希古《采薇图》。”

宝山舒问梅《昌森》，寄居吴门，年逾六旬，喜为古近体诗，以近体为胜。如《金沙港晓渡》云：“侵晓轻舟发，苏堤月正斜。一声渔唱起，残梦落金沙。”《金山晚眺》云：“凭高旷览大江流，云树苍茫夕照收。人向南徐窥北固，地临楚尾控吴头。钟声几处烟中寺，灯火谁家水上楼。今夜二分明月好，梦魂飞渡到扬州。”《北固山楼漫兴》云：“北固楼头夕照殷，江流不尽水潺潺。风高一雁横瓜步，云净诸峰拥蒜山。泉石栖迟魂梦恋，乾坤吟啸鬓毛斑。孙刘霸业何堪问，棋局纷更事等闲。”此数首均非凡响。

高太痴文学邕，夙负才名，著作甚富。壬子秋间，创设希社于上海，欲于孔教寝衰、国学垂废之秋为张皇补救之计，亦今世之有心人也。希社成立时，太痴赋五古三十四韵云：“吾爱东林贤，气节激弥奋。绝学冀其复，结社罗英俊。张陈杨夏辈（张溥、陈子龙、杨廷柜、夏允彝），不翅骖之靳。名满苏松间，流风迨挽近。伤哉吾道孤，今日益穷困。圣哲藐虫沙，经书委土粪。尼山百世师，乃亦遭颠顿。当世士大夫，岂无持正论。忧心日悄悄，惧为人所愠。投簪聊自娱，闭产悉不问。名教乐地失，孰能规尺寸。嗟余牖下儒，慷慨发孤愤。欲以蚍蜉力，撼使乔柯震。大声呼尊孔，窃效铎之振。同志虽不多，天涯待通讯。落落十数人，素心早相印。境界庸各殊，品诣足共信。壬子七月望，希社遂发轫。为感晨星疏，耆旧今已仅。（此言希少之意。）庶以回晦盲，重知履古训。（此言希冀之意。）吾侪生不辰，讲学固其分。希之与复几，实同先后进。幸昭息壤盟，合布文坛阵。《风》《雅》存正始，义理辨精蕴。放怀起高咏，寄兴酌芳酝。宁作太璞完，弗使凡流溷。如鸟求嘤鸣，如鱼待沫润。循途戒歧趋，抗节垂令闻。植党不阿私，择交免悔吝。道须肩一统，身必立千仞。希圣希贤事，入社当敬慎。独善推兼善，或能挽世运。吾社虽云希，何曾天不。赠言诸君子，相与期孟晋。”

太痴此诗，同社和韵者甚多，而以施琴南一作为尤胜。琴南名赞唐，一字槁覃，宝山名宿也。诗云：“秦帝鲁连耻，韩亡子房奋。（倒引旧句叶韵。）古贤多达观，悼世语殊俊。况乃名教人，希古思偏靳。东汉肇清流，大患掇禁近。锐意起扶轮，身危道不困。性源启滥觞，经畲嗣溉粪。砥躬厉末俗，芒刃毋虑顿。余风被宋儒，经世崇圣论。天人不怨尤，仕已无喜愠。勉勉赴修途，津津道学问。绝诣造高深，微阴惜分寸。孔颜有真乐，光难基发愤。濂雒与关闽，如日初出震。龟山载道南，大成集玉振。再传至遂初，（尤袤）津逮鲜问讯。时惟陈与杨，（陈亮、杨万里）践迹苔犹印。明季阉祸张，奸回见崇信。有如汉祚衰，鹏搏截云轫。苞桑筮其亡，硕果存亦仅。高顾起东林，（高攀龙、顾宪成、允成）资富咸能训。《礼》《乐》范中和，《春秋》辨名分。学海溯同求，Ы关循序进。几复二社开，如张犄角阵。规矩诵高曾，微言泄义蕴。嘉宾聚四方，吹笙酌占酝。门户既太宽，薰莸亦稍溷。或以蛇口涎，而妨珠玉润。贸然来阮周，（阮大铖、周之夔）始亦附休闻。末路遂反戈，伤哉吾道吝。今君食刂希社，为山将九仞。办香几复灵，一篑愿加慎。择交先器识，方能挽文运。希圣进希天，天必遗不。相期见道心，勿效清谈晋。”

附录施琴南（赞唐）《希社缘起卮言》：“有明末造，士大夫阳慕清流，阴怀利禄。廉耻道丧，阉祸将兴。顾泾阳先生削籍里居，与高、钱、薛、史诸君子，思以名节风厉天下，开社东林，横经讲学。（中略。）陈黄门卧子、夏考功彝仲集几社于云间，张天如又推吴江令熊公主复社之盟，海内人士，云附景从。楚、豫、闽、浙，粤东西，山左右，慷慨激昂之土，络绎奔会于吴中者凡三次。明社虽屋，而自簪缨冠盖以逮韦布章缝，或扼吭绝膑于市朝，或髡首漆身于山泽，以存乾坤之正气者，若繁星之丽天，不可殚数。此孔门微言大义绝续之一大交会也。今兹世变，视前明之亡为尤亟矣。四子六经之命脉，呼吸弥留，不三十年，文献无徵。虽复有徇齐敦敏之姿，有不同万物为刍狗者乎？薪尽火传，喻者盖寡；守先待后，一息难宽。高君太痴旁皇支柱于杞天之已坠，太息流涕于鲁壁之将颓。倡社讲学，定名曰‘希’，即以鱼山复社之誓誓我同人，且为诗以纪之。若未敢遽谓绝学之可复，而第希冀其有兴复绝学之几。呜呼，何其用心之微而望道之危乎！洙泗断断，发为文章，蓄为道德，吾庶几乎于海上见之。凡有著述，藏之名山，当必有七十二家封禅之灵，为之更迭呵护也。”

琴南于辛亥国变后，睹民生之凋敝，叹党祸之蔓延，感不绝于寸心，奇深悲于尺素，赋有《槁覃篇》七古五首，均用元韵，读之增痛。兹录其第三首云：“蠹鱼不蚀神仙字，一生断送五经笥。九天霍霍起罡风，秦灰吹作胡尘坠。挟山超海大神通，换斗移星小游戏。龙蛇起蛰各横飞，燕雀怡堂犹鼾睡。蠹兮虫兮么麽生，死抱残编未忍弃。黯黯鹃魂噤不啼，惺惺鳏目枯无泪。今古同归貉一邱，念此亦复酸人鼻。首阳之薇诚苦饥，犹胜糟共天醉。萝中蝴蝶已分飞，尘外蜉蝣奚独寄。肉食由来耻蚁膻，轮扶何力张螳臂。南八男儿死已迟，青山无地堪埋<骨此>。月落灯昏鬼语亲，纷来索我枯鱼肆。君不见青蝇海上虞翻，鹏鸟江头窥贾谊。把酒徨劝少微，晖晖残月休回避。”又第四首云：“我生初识风丁字，遗书在楹衣在笥。慈帏辛苦教含熊，冰渊时懔家声坠。自从弱冠补青衿，娱亲幸逮莱衣戏。埋头章句学冬烘，痴想科名到渴睡。春去秋来年复年，一生精力虚捐弃。菽水难为续命汤，先人地下应弹泪。孤寒已恨秃锥毛，老健犹思磨盾鼻。岂知沧海化醇醒，九天九地皆沈醉。头颅大好未能忘，肝胆全披向谁寄。香山《乐府》说军兴，半是新丰翁折臂。三辰匿耀六经灰，狐埋狐捐无完<骨此>。夜鬼啾啾哭槁覃，再来觅食无书肆。星精下降便升仙，仓史何人序行谊。出门倘遇古楚狂，作者为君歌四避。”

希社成立第一集，觞于太痴百盆花斋，同人多赋七律以纪其盛。潘兰史徵君飞声云：“三间老屋百花邻，画登书厨好置身。乱后江山归复社，病余文酒慰羁人。沧桑辽鹤寻城郭，花月春驹逐梦尘。此是草亭题野史，大江横笑亦酸辛。”刘翰怡（承干）和韵云：“湖海论交远亦邻，相逢半是客中身。百年劫暗文昌运，一代轮扶大雅人。偶学黾蛙吟浅语，愿随骥骥骋前尘。铜驼荆棘秋风起，多事诗家识癸辛。”诸季迟以仁亦和韵云：“十载栖栖未有邻，归来犹是水云身。不图南海逢高士，偶值东坡作主人。（谓兰史与梦坡。）共叹文章成草腐，各怜因果在珠尘。挽回坠绪期吾党，遮莫题碑诧受辛。”沈闲侬（鼎）云：“世局年来大可危，词人几辈欲何之。眼看沧海横流日，心系群经厄火时。赖有先民争阐发，或将古道借扶持。党潮会海喧呶甚，问字停车笑我痴。”其二云：“文字佯狂受众嗔，侧身天地一闲人。明知世界殊秦暴，仅见衣冠学汉新。天佑斯民更政体，我忧中国去人伦。商量旧学谁知己，一席谈经望海滨。”潘、刘、诸三作均感慨深挚、词约义丰。沈氏二作，稍形激烈矣，然亦有心人也。余亦作三律寄太痴云：“人禽舜跖判几希，风雨鸡鸣德不违。孔铎音沈谁振起，梵钟声远欲皈依。匹夫有责苒能谢，四海无家何处归。复补再兴容附骥，寸心遥逐雁南飞。”其二云：“家国几看陵谷变，江山犹痛革除年（用渔洋集中句）。茫茫莫绍文周绪，泄泄愁吟《板荡》篇。吾辈交期金石固，群经义等日星悬。横流沧海天方醉，愿学昌黎障百川。”其三云：“犹龙化蝶悉佯狂，物贵知希法老庄。尹氏衣冠何阒寂，屈平涕泪独淋浪。壁中丝竹红羊劫，海上簪裾绿岂觞。廿载心交深仰止，推敲才拙索枯肠。”

嘉禾孙紫桢同甲，自号长春馆主，诗笔沈郁。尝见其《壬子秋感》二首云：“睇眄中天百感生，控边幽蓟壮神京。车书大统三藩檄，龙虎名王八部兵。一自平林惊啸聚，翻劳回纥与联盟。捷书何日甘泉达，忍听秋空朔雁鸣。”“彻夜笳声动地哀，旧时文献付残灰。河山割据蛙跳井，陵谷荒凉鹿走台。山馆寒灯空斫剑，霜园丛菊罢擎杯。南湖一枕还家梦，肠断乡关雁不来。”

