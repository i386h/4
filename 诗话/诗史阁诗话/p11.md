<!-- { "loadSidebar": true } -->
康长素先生有为，诗笔雄健，韩杜之遗。顷见其所著《不忍杂志》内有近数年吟稿，如《寄门人麦孟华孺博》云：“宝气埋藏不可寻，隐冲牛斗尚萧森。幽人萝薜伤春色，故国平生恐陆沈。匣剑龙鸣生锈，壁书蠹食剩沈吟。杜鹃红园林闹，同望中原泪满襟。”《己酉腊在槟屿与门人王公裕步南兰堂后园感怀示公裕，兼奇麦孺博、徐君勉》二首云：“流亡海外一星周，自笑更生十二秋。得失兴亡亲历历，险艰情伪与由由。闭门种菜英雄老，握发非人心事休。神伤不敢看时报，花下藤床搔白头。”“苍攘国事奉强邻，帷幄谋谟可有人？卿士似间召随会，椒兰有意谮灵均。东门逐猎娱牵犬，西狩嗟穷泣获麟。吾道非耶浮海久，不哀时命只伤春。”《与王公裕南兰堂园林望海云，奇梦孺博》云：“郁郁久居此，栖栖吾道休。汪洋惊海若，寂寞倚层楼。高桧参云直，垂藤绕树柔。飞云忽东走，恻恻睨神州。”《今日》云：“今日聊为乐，吾生亦已难。身名为大患，家国遘多艰。避地住无所，非人心可安。明知地狱苦，四顾且盘桓。”《南兰堂后行吟径，扶病与王公裕望海》云：“海气苍茫海浪号，日看拍岸卷惊涛。行吟蕉悴巡花径，谁作《招魂》诵楚《骚》。”数诗均沈郁顿挫，独出冠时。孺博、公裕均为南  海入室弟子。孺博弱冠通敏，少与梁任公齐名，世称“梁麦”，以比孔门之“颜闵”。南海称其“神识高远，志意沈毅，独立无闷，德器深广，世鲜知者，忧国思深，廿年同难，初志未尝或改”，其契洽之深如此。余于六年前，曾于津门罗瘿公（敦{曰融}）寓斋屡与孺博相见。其人不啻黄叔度，有“澄之不清，挠之不浊”之概。至其澹于名利，实非近世政客所能梦见也。

王公裕名觉任，又字镜如。丁酉、戊戌间，在万木草堂为学长，代任讲授之事。戊戌秋被逮，避地港澳。忧时谋国，艰苦备尝。洁白不染，十余年如一日。辛亥共和以后，粤中大乱，公裕愤郁成疾。南海召与韩树园同往东瀛，编辑今文诸经。树园名文举，深识雅度，冠绝时流，尤深于中国旧学。南海招公裕、树园至须磨时，有诗云：“十年同难并华颠，久次相传都讲贤。历金刚身不坏，出泥华净色弥鲜。商量旧学忘忧患，笺注今文待后先。寄语韩婴来授简，蓬山深处共摩研。”

戊申年德宗徂落，寰宇儒彦，靡不椎痛。康南海方作海外逋客，尝于除夕私行遥祭。祭毕后望海独立，思旧感怀，赋二律云：“鼎湖龙去只号天，南海波臣泣坠渊。大业未成殂中道，驰驱莫效感终年。孤忠永忆桥山剑，末命哀传玉几篇。惨澹明良何代事，萧条宇宙一泣然。”“十载周游大九州，戊申戊戌一春秋。孤臣死罪惭衣带，国步艰难累冕旒。斧尚思天北极，玉棺竟降殿东头。岁阑绝海看涛雪，追念维新涕泗流。”忠爱之诚，溢于楮墨间矣。

翁叔平协揆师之逝也，时在光绪甲辰五月。康南海方客瑞典北海申堪，甫闻凶问，于海上大盘陀石哭之。其时海风怒号，若助人无穷之悲痛者。因成七绝一首，云：“长天黯黯海萧萧，欲溯凄风赋《大招》。东望江南云断处，空将老泪洒寒潮。”又七律二首，云：“海山凄断海风厉，忽听山颓最痛辛。誉士岂闻才百倍，救公何止赎千身。萧何能荐登坛将，王猛曾为入幕宾。岂料十年悲党狱，竟成千古痛维新。”“昔为胶州北上书，冰河凌晓赋归欤。追亡竟累ガ侯履，变法真成商鞅车。党锢千秋话苏马，波涛万古泣徒胥。房州未出应难暝，故国相望恨有余。”翁师尝于德宗前面奏“康有为之才胜臣十倍”。师素性慎密，不轻许可，乃于南海独推崇如此其极。当时鲜有知此语者，良由温树不言之故。迨被放归田之后，刚相秉政，追论前事，以此语列入谕旨，与书画古玩同为罪案。遂受革职、永不叙用、交地方官严加管束之严谴。落井下石，惟求快意。逢蒙射羿，古今同慨！然翁师荐贤之雅，转因此而流传后世。小人之陷害君子，究何足损其毫末哉！

甲辰秋后，余每见诸同门及同年友追免翁师诗联，均择其佳者录入《诗史阁随笔》中，他日拟汇刊之，以待后人论定。张豫荃同年其淦尝以所著《梦痕仙馆诗钞》见赠。第十卷内有挽翁师四律，持论允当，笔意苍凉，有伊郁善感之致。第二首以刚、赵、英三公不克令终，互相较，谓师之退隐实为奇福，尤为确论。九京有知，当为掀髯一笑也。诗云：“直为苍生哭不休，骑箕傅说自千秋。百身可赎歌《黄鸟》，五载闲居狎白鸥。极目依然星北望，伤心曾见海西流。只今宋玉招魂处，邓尉梅花土一邱。”“羊公有鹤愧<蒙毛><童毛>，知己平生感不穷。褒鄂精神期报国，杜房相业在和衷。有人朝服归东市，（谓赵舒翘、英年二尚书。）羁客棠梨对殡宫。（谓刚中堂毅）回首秦关无限恨，算来福泽尚输公。”“只有丹心翊巨清，挂冠神武去无情。辨奸几辈知卢杞，爱士当年荐祢衡。故国风尘惊岁晚，他时月旦听公评。少陵独抱安危志，欲著麻鞋泪暗倾。”“海上仙龛跨翠鸾，闻歌《薤露》路漫漫。未颁周ダ黄金印，已下王乔白玉棺。五凤楼高诗草丽，九龙山回墓松寒。牙琴从此徽弦歇，不遇知音不复弹。”

夏剑丞观察敬观，今为农商部秘书，兼充政治会议议员。剑丞为皮鹿门先生入室弟于。鹿门诗集有所作骈文序言，余巳钞入《骈俪嘤皇集》中。顷阅剑丞《诗存》，有《哭善化先生三十韵》，情词悱恻，朴而能雅，师生感契之深，于兹可见矣。诗云：“束发方读书，塾师四五辈。咿唔六经字，敷说益茫昧。自来师伏堂，朝夕承妙诲。盲马得涂径，稍稍豁蒙蔽。始知孔子圣，传者固未坠。《尚书》疏今文，口授殊强识。烧烛夜至跋，诸生共雠对。继承欧张学，辨别刘王伪。河流石室下，如来听讲义。阿咸门生长，少孤三《礼》治。（谓予侄承庆。）夫子琴瑟旁，前后列礼器。问一辄得十，漫笔书《郑志》。贺宋富年力，熊卢亦精锐。（谓同学贺赞元、宋名、熊罗宿、卢豫章。）秋深草玄宅，同车问奇字。义宁振南学，弓旌浮湘至。尊之祭酒荀，遂称夺席戴。论罪不见案，波及举国沸。嗟哉陈仲举，先死埃雾际。卿撰章句，复壁藏数岁。脱身剑头炊，沥纸匣中泪。壬寅春三月，我方入楚赘。谒师城南隅，立雪程门外。七年病江海，思之劳寤寐。岂知两楹奠，叹歌泰山坏。愫幽告厥终，一诀成水逝。扮檀满茔碧，葬日远近会。在远缺生刍，方古颜滋愧。《小雅》久不歌，抱道诚自瘁。弟子亦垂老，对镜失宝翠。不死尊所闻，聊以俟后世。”

集中又有《题痤鹤铭》七古云：“断崖倒落十丈波，万牛负出山嵯峨。佛前片石僧言诧，神物照眼膺鼎诃。雷门去鼓字未朽，那取《痤鹤》媲换鹅。湖厅撰记尾题异，疑是顾况永叔讹。司兵王瓒类画虎，细字婉婉镌旁硪。华阳真侣有授受，贞白妙构众目我。影悬长史与椽迹，智薮直达扬羲和。宏农远祖伯英圣，支派递演皆甲科。元常老骨更营造，郁勃锋势操强戈。壬辰甲子天监岁，证以《真诰》理不磨。半阳馆刻持比并，画版帖字勤搜罗。此铭论者重冠冕，示世宏远用所摩。吴兴小儿未成就，浅夫譬语宁足多。当时放翁踏雪至，慨然尽醉西山阿。青藤下垂苍壁立，缟袂叩户风鸣珂。僧房夜护神鬼呵，肯令残碣亲蛟灶。道人鼻瘿背橐驼，濡麝割蜜为楷靡刂。蜀麻江楮不若倭，一点一画帖茧娥。不须手扪水底读，宝墨亭上长摩娑。”

同邑缪邰生通守锺渭隐于医，而诗笔隽雅，吟稿甚富。且敦尚气节，喜与名儒硕彦相晋接，至遇直言极谏之士，尤所倾慕，故与安晓峰侍御最称莫逆交，唱和诗盈尺。惜今已物化矣，前五年，余客津门，曾以《和杨昀谷比部送赵芝荪侍御启霖南归》七律六首见示。兹录其后三首，云：“碧霄云净耿银河，昂首天阶路不讹。朝贵也知马避，侯封争奈烂丰多。馈来女乐疑桓子，载得明珠误伏波。臣戆仰邀明主宥，挂冠归去肯蹉跎。”“春明门外柳丝丝，正是同朝出饯时。衡岳峰高乡路远，洞庭浪阔客帆迟。问天欲洒灵均泪，去国常怀末王悲。检点归装无长物，一琴一鹤定相随。”“澧芷湘兰最有情，放归肯作不平鸣。潞公本可容唐介，魏武犹能谅祢衡。耻学金人常默默，链成铁汉镯铮铮。圣朝毕竟恩宽大，更向长沙诏贾生。”
