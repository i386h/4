<!-- { "loadSidebar": true } -->
罗瘿公云：“清圣祖四幸五台，前三次皆省觐世祖，每至必屏侍从，独造高峰叩谒。末次则世祖已殂，有霜露之感。故第四次幸清凉山诗云：‘又到清凉境，岩卷复垂。劳心愧自省，瘦骨久鸣悲。膏雨随芳节，寒霜惜大时。文殊色相在，惟愿鬼神知。’所感固甚深矣。冒辟疆《亡妾董小宛哀辞序》云：‘小宛自壬午归副室，与余形影交俪者九年，今辛卯献岁二日长逝。’张公亮（明弼）《董小宛传》云：‘年仅二十七岁，以劳瘁卒。其致疾之由与久病之状，并隐微难悉。’盖当时被掠于北兵，辗转入宫，大被宠眷。用满洲姓称‘董鄂氏’。辟疆即以其被掠之日为其亡日也。非甚不得已，何至其致疾之由与久病之状隐微难悉哉！《忆语》最后一则云：‘三月之杪，余复移寓。久居怀家正剧。晚霁，龚奉常偕于皇、园次过慰，留饮。限韵作诗四首，不知何故，诗中咸有商音。三鼓别去，余甫著枕，便梦还家，举室皆见，独不见姬。急询荆人，背余下泪。余梦中大呼曰：“岂死耶？”一恸而醒。’又云：‘姬前亦于是夜梦数人强之去，匿之，幸脱。其人尚信狺不休也。讵知梦真而诗谶，咸来先告哉！’按此当是实事，讳以为梦耳。《忆语》止于此，以后盖不敢见诸文字也。”

瘿公又云：“梅村《题董白小像》诗第七首云：‘乱梳云髻下妆楼，尽室仓皇过渡头。钿合金钗浑弃却，高家兵马在扬州。’盖指高杰之祸也。第八首云：‘江城细雨碧桃村，寒食束风杜宇魂。欲吊薛涛怜梦断，墓门深更阻侯门。’若小宛真病殁，则‘侯门’作何解耶？岂有人家姬人之墓，谓其‘深阻侯门’者乎？又梅村《题董君画扇》诗，列《题像》诗后，即接以《古意》六首，词意甚明，编诗时具有深意。第二首云：‘可怜同望西陵哭，不在分香卖履中。’第四首云：‘手把定情金合子，九原相见尚低头。’盖谓姬自伤改节，愧对辟疆也。第六首云：‘珍珠十斛卖琵琶，金谷堂深护绛纱。掌上珊瑚怜不得，却教移作上阳花。’则意更明显矣。向读梅村此诗，多谓为梅村自伤之作，词意多不可通，无宁谓指小宛之为近也。龚芝麓《题影梅庵忆语》《贺新郎》词，下阕云：‘碧海青天何限事，难倩附书黄犬。藉棋日酒年宽免。搔首凉宵风露下，羡烟霄破镜犹堪展。双凤带，再生翦。’所云‘碧海青天’、‘附书黄犬’、‘破镜堪展’皆生别语，非慰悼亡语也。董妃之为董小宛，证佐甚繁，自故老相传已如此，近世惟冒鹤亭（广生）辨之甚力。盖鹤亭为水绘园旧主，不愿使园中美人为他人所夺。然恐讼辨未必能胜耳。”

顷见报端有署名“疑始”者，作七律二首，颇似吾意中所欲言。题为《旧历甲寅人日，与诸公城南讠燕罢，次通叔岁不尽三日游江亭韵》，诗云：“浮家喜傍子云居，旅食频年笑计疏。四海犹余双足健，平生修到一锥无。消磨白日惟耽咏，搜索天扃爱著书。百岁匆匆几佳节，中原又是洗兵初。”“扰扰王城暂驻身，携尊人日向郊。招来湖海能诗客，尽是苍桑历创人。万事何常凄过翼，余欢未坠系清尘。安排日日联嘉会，纵酒酣歌过一春。”“无”字、“尘”字韵两联，感慨深婉，若与余有同感焉。他日当从易实甫、黄哲维二君一询此君之姓氏耳。

自总统府移入三海后，抱存居于南海之流水音。尝于书斋邀罗瘿公（敦{曰融}）、闵黄山（尔昌）诸君宴集。汪鸥客（洛年）为作《寒庐茗集图》，以纪其事。抱存自题一律云：“南园佳气拂诗筵，座尽城南尺五天。且煮冰泉试龙井，还浮大白吸鲸川。忘年卢李兼师友，结绶萧朱皆俊贤。画似倪迂有鸥客，挥毫落纸满云烟。”瘿公云：“蓬户朱门岂道林，虬松怪石气萧森。丹青曹霸开生面，濠濮庄生有会心。客位终悬榻下，家居微似入山深。风亭听水酬孤峭，重画浮瓜踞竹阴。”梁众异（鸿志）云：“液池一角未荒残，中有畸人警岁寒。自写幽忧成独往，强标清赏泥朋欢。千桑万海供谈茗，菊后梅前此倚兰。历创瀛台东去水，等闲休作画图看。”黄哲维（）云：“主人早挈仙舟侣，来结高斋半日缘。此意可怜水石，胜游犹惜欠风泉。凌寒苍翠容难改，入画溪山晚愈妍。长遣清音生寤寐，羡君心法得安便。”吴辟疆（闿生）云：“谁知云汉昭回地，有此风流跌宕人。问寝龙楼朝采焕，垂竿鳌海碧漪春。三山犭爰鹤依真逸，一代雎麟仰至仁。簪笔近前还有幸，蔗浆先乞一杯新。”罗、梁、黄三子诗均清新俊逸；吴诗气慨亦自宏阔，惟“问寝龙楼”及“一代雎麟”二语，用典颇形黏滞。抱存深以余言为然。

此图作序者有数人，以吴襄之（廷燮）、易实甫（顺鼎）二家为最。吴云：“癸丑之冬，统一车书，宾享极。元和赋颂，式协韩柳；太初礼乐，制自谈遂。弃剑之士，耕于绿野；下极之叹，息于红女。我抱存公子命俦啸侣，刻烛裁诗。梁园之客，皆为玉溪；方水之吟，有如履道。枚工马速，盖曰兼之；鲍俊庾清，方斯眇矣。冰泉掩映，绛云在霄；霜林萧疏，青松自茂。开樽偃仰，策杖优游，蜉蝣天地，若忘朝市。华清之慨，谁为司勋；兴庆之楔，勉绍待制。饮浆餐菊，至足乐也！”实甫序云：“南海有亭，题额曰‘流水音’者，盖禁胜地，瀛台比邻，而在今为寒云主人读书之所也。水隔衣带，睇仪鸾殿而可招；坞藏画船，疑倚虹堂之在望。轩槛掩映，房栊窈深。宜青绿以画山，非丹朱之罔水。宋人词云：‘檀乐金碧，婀娜蓬莱。’斯境似焉。爰有翠松磊，争学虬翔；素瀑潺氵爰，时窥犭爰饮。石皆削立，将睹日观之峰；泉尽伏流，直探星宿之海。距凤阁龙楼而近，在鹤洲凫渚之间。主人读书其中，问寝多暇，于是命俦啸侣，挈提壶。招甫白以论文，延荆关而读画。沧江虹月，若登米家之船；紫泉烟霞，不下隋宫之锁。岂意轩冕之内，有此俊人；但觉图书以外，无他长物。忘驹阴之移晷，乐尘尾以谈元。老聃所称虽有荣观，燕处超然；道林所言虽在朱门，如游蓬户。以今方古，殆过之已。时则玄冥司契，协光执权，验泽腹而既坚，卜天心而渐复。水失环佩，犹疑有声；冰成琉璃，误认为地。寻诗而缘磴道，如鹤一一以上天；照影而立桥阴，无鱼六六之可数。觞咏将倦，谈谐复生。郎如虎之犬，不使卧乎阶前；汉祠如龙之马，不许驾乎门外。方其摄影也，主人如欲振衣千仞冈；方其临池也，众宾如欲濯足万里流。及其执节益恭，则主人<勹躬>々然如冬涉渊；及其推襟尽欢，则众宾熙熙然如春登台也。夫尊严之所，罕接章缝；华无之胄，不亲山泽。穷鱼濡沫，每相于江湖；候蛩感秋，始争吟于圃砌。若乃香草十步，馨桂一山，人望如神仙，自视若寒素。去天不盈尺，而谢韦杜二曲之纷华；为地仅方丈，而收壶峤三山之佳胜。寒山千尺雪，夺席宦光；庐岳一囊云，争墩宁献。其相较也，不已多乎？主人乃属汪子鸥客作图，而余为之记。”

沈吕生（祖宪）《题寒庐茗话图》云：“我是高阳旧酒徒，年来游屐遍华胥。微闻曲水流觞会，补写孤铛鬻梦图。可有樵青藏豹窟，谁先元白得骊珠。头钢。八饼如分饷，乞郡何劳学大苏。”王书蘅（式通）作七古云：“我家越中山水窟，萝魂飞弄监湖月。兰亭拓本满人间，典午风流叹衰歇。历历沧桑眼底来，五云楼阁一徘徊。谁将曲水流觞地，取傍瑶林金碧堆。主人萧散思山泽，雅好梁园旧宾客。茶熟香温藻幄开，坐翩翩聚裙屐。耻比西园侈贵游，独从北苑写丹邱。寒岩著纸见幽胜，画师声价珊瑚钩。南归举目生呜咽，劫后山川何可说。四海弥天信有之，愿听清谈霏玉屑。”沈、王二君皆浙人，夙负时望。今为总统府秘书。王君于秋间往南中省亲，备睹二次革命后吴地遗黎之惨，故篇末云然。

抱存既以《寒庐茗话图》题咏嘱余录入《诗话》，余因亦题二律，云：“美人香草奇幽思，为写烦忧集履綦。芳躅记曾游北固，嘉宾差喜胜南皮。凌虚宫阙高无极，饮水酸碱味自知。摩诘传神真妙手，液池一角缀梅枝。”“一觞一咏傍瑶林，辞世青鸳渺莫寻。地接三山余道气，风生七宛悟诗心。天光云影徘徊久，酒半茶初领略深。沆瀣十年落拓，冰寒青胜契牙琴。”余素不工诗，但取达意而已。抱存于春间曾游吴越，览金焦天竺之胜，故第一首及之。

张仲仁徵君一{鹿吝}，为今总统袁公司笔札最久，颇荷倚重。府中秘书二十余人，咸推为祭酒，不敢与抗颜行焉。诗不多作，尝为抱存题《寒庐茗话图》，云：“琼楼高处拥琴书，文采风流六代余。独抱芳心豪素，元黄龙战不关渠。”“人天福慧要双修，读画焚香趣自幽。不学《阴符》总神俊，新诗传诵南洲。”“身在蓬莱阆苑中，邹枚词赋愧难工。天教万古开奇局，灵沼灵台著寓公。”“历历思潮百感生，红羊劫尽喜消兵。年来悟到忘机妙，心与华胥共太平。”

易哭示余近作七古一首，自云：“此诗系仿君家先德《天真阁诗集》之体，君所记《诗话》不可不录入也。”题系《观小叫天演珠帘寨剧本》，诗云：“少牢祭庙囊盛矢，生子当如李亚子。劝讨黄巢伐朱温，娶妻当如刘夫人。卢龙百战俘燕主，得将当如周阳五。悲歌置酒三垂冈，男儿当如李晋王。按兵不救因弓藏，梨园搬演非荒唐。魏国夫人殊媚妩，解与刘夫人水乳。谁知赤心独眼龙，只畏玉面胭脂虎。监军者谁陈景思，受恩遗事今难知。或如当日李供奉，曾救囚军郭子仪。帅印竟落王妃手，军令将斩大王首。指挥代北鸦儿军，俯伏河东狮子吼。从古英雄畏妇人，一朝藩镇得纯臣。贪财好色原无害，杀贼擒王自有真。诙谐不背劝惩旨，我视传奇如正史。军中元帅两王妃，帐下奇儿几天子。黄幡绰与敬新磨，演出英雄热泪多。老将罢能当貉子，胡儿龙岂类猪婆。红氍毹上如花闹，青史编中似梦过。先帝伶宫惊亦老，伤心犹唱百年歌。”哭自著小说，谓王仲瞿系其前身。平日所为诗如天马行空，亦颇似烟霞万古楼。至此作则驱遣今古，纯任自然，实合瓶水斋、天真阁与烟霞万古楼为一手矣。

