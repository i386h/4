<!-- { "loadSidebar": true } -->
汤颇公（用彬），湖北人，肄业京师文科大学。熟于史事掌故，著有《新谈往》一书。自述绿起云：“‘谈往’者，谈往事也。前明之季，花村看行侍者端居幽忧，有《谈往》之作。余北游十余年，目击晚清朝政紊乱覆饣束之状，爰取丁酉新政初萌，迄辛亥清祚告终，十五年朝章国故、稗官野乘，及其亲得之耳闻目睹有关时局者，作为是编。”姚梓芳为作序，谓颇公能以历史眼光察政局迁变，毫素之下，别其深心。词笔亦雅驯绝俗。他日修光宣纪事本末者，不可不参考是书也。《新谈往》中所录近事，可采者甚多，兹附录宝竹坡父子事三则于后，以见一斑。竹坡先生固以直臣而兼诗人，光绪朝卓卓可传之人物也。

前清之季，宗室中最明达者无若宝竹坡父子。竹坡君名宝廷，痛朝政不纲，于典试福建回京覆命时，道经浙江，（《新谈往》原书误为在浙督学任内事，兹为更正。）娶江山船妓女。复上疏自劾，部议落职。竹坡往来西山，以诗酒自娱，洒然有遗世之志。尝有句云：“微臣好色由天胜，只爱风流不爱官。”其傺可想。其子斋富字伯福，官庶常。余丁酉居京时，见其《告八旗子弟书》中有句云：“民权起而大族之祸烈，戎祸兴而大族之祸更烈。”所谓“大族”者即指八旗。亦若逆知庚子之变与去年革命之事者。当时八旗人士詈伯福者盈耳，指为妖妄者十人而九也。伯福既为书告八旗子弟，又与吴彦复君保初办知耻学会于宣武城南，奔走叫号，所至强聒。而一般士大夫率掩耳而走。戊戌政变后，徐荫轩指为妖人，以宗室故得免诛戮，而令其妻父联元严加约束。伯福既常居岳家，以诗酒自晦，间为联元说时局大势，联甚韪之。拳乱起，联元力陈拳不可恃，遭骈戮。伯福痛其外舅之为己而死也，则大恸。联军入京，遂与其弟富寿仰药死。临终为绝句二首云：“衮衮诸王胆气粗，竟轻一掷丧鸿图。请看国破家亡后，到底书生是丈夫。”“薰犹相杂恨东林，党祸牵连竟陆沈。今日海枯见白石，两年重谤不伤心。”玩其词踌躇满志，真有视死如归之乐。丁酉夏，余于友人席间晤伯福，其为人勇于自任，虑一事发一言，千人非笑不顾也。记通州张季直赠诗中有句云：“坐阅飞腾吾已倦，禁当非笑子能雄。商量旧学成新语，慷慨君恩有父风。”可以为伯福写照。

何鬯威《芬室诗话》云：“罗瘿公（敦{曰融}）诗清婉明秀，别具格调，余诵之最久。《掩关》云：‘掩关独梦满钗尘，似水钿车向玉津。花底珍禽成小，柳梢斜日映孤颦。饧箫闻罢初添病，带眼宽余稍厌春。后约蔷薇都负尽，未任沾酒一伤神。’《法源寺丁香盛开约瘦唐蛰庵石遗尧生昀谷叔海毅夫同游》云：‘梵馆清深背市喧，檀乐千树碧当门。讫春花事烦车毂，斜日风轩餍笑言。阅世青鸳成小聚，后时红萼负晴暄。庸知楚客携蛮，中有催诗一钵存。’《春尽日蛰庵招同崇效寺牡丹花下饯春因呈病山京兆》云：‘昨夜东风取春去，荒留得一分花。寂喧车马从僧说，迟暮园林况日斜。孤艳风前宜自惜，故人地下足长嗟。（丁叔雅同游，今已下世矣。）使君莫靳深杯醉，尚有楸英殿物华。’”

鬯威又云：“林暾谷《晚翠轩集》有《和友人韵》云：‘锦车使者归来晚，雾阁云窗又起家。楚岫梦回洵美矣，汉宫望久讵非耶。君王自失商于地，颜色能骄西海花。生不逢时尚倾国，也将续命托琵琶。’此指仅彩云曾匿暾谷，故有此咏。‘君王’句疑指洪侍郎帕米尔画界事。”

鬯威又云：“歌者贾璧云，明慧颖秀，善睐曼声。罗瘿公赏之，尝有《排日观贾郎登场书示荷庵》云：‘翠舞珠歌小中兴，倾城一顾自相矜。已拚颠倒欢场共，还遣沈忧酒力胜。月影山河怜破碎，梦中心事不飞腾。虞渊顾影吾宁讳，日礼华尔亦能。’又云：‘短策京华后尘，偶然笑一相亲。江山纵好吾安往，奈此风流绝代人。’”

辛亥革命之举，将数千年帝制一旦推翻，洵为空前绝后之盛事。世之论者，均以此次革命为政治革命，与种族主义无关，故能合五族人民，成共和政体。然当南京政府成立之日，曾以种族说祭告堕陵，未免所见不广矣。扬州陈含光有七古一首咏此事，云：“提三尺剑臻帝基，朱翁刘季两布衣。遮罗四海若反手，天戈一指皆来归。畏神服教至今日，邱垄尚致鬼与机。自秦以还几千载，称王称帝交{非女}々。帝王寇盗岂有界，成曰天命败则非。要视神器为一物，有大力负天不几。辍耕初念侥幸耳，遑以水火为民祈。俱言天授帝者出，涤荡敝俗销淫威。汉家十事九秦法，明更元命去者几。千谀百谄出史册，论德遽与天巍巍。儒不信心好信耳，百世有颂谁敢讥。中华帝制今绝，更易名号变帜徽。山翻海倒天地辟，蠕者能动者飞。明清孰怨孰为德，等以一姓制九围。上陵焚燎告光复，世无识者有恐意。荒陵日落气象古，松栎夹道绿且肥。徘徊欲发广武叹，舍华盛顿吾谁依？”

陈含光字孙，名延华，江苏扬子人，含光其别号也。《芬室诗话》云：“多孙家承郡望，生长见闻，早慧笃学，无殊寒，故能博极文史，有声于时。好校勘群籍，兼治金石文字，并具经法，有顾涧苹、赵味辛、沈西、张叔未之风。雅好宾客，每丁上春，园沼卉木丰美，辄许过从闲讠燕，摩娑碑版卷轴，兼陈伎乐，醉而歌讽，往往达旦。曩岁抱骑省之戚，因取汉武帝思李夫人赋‘佳侠含光’之语自颜其室。吁，可悲已！工书，仿张樗寮；善画，摹王叔明，皆精妙。最工诗，声韵清异，风格遒上，而自然谐雅，不同细响剽光，惟颇知慎惜。余每┢写，流播略多。扬州盐荚利薮，俗竞锥刀，里有才人，无能矜尚。使山尊、秋玉复生，则当北面事之矣。”

含光近体诗清远闲放，超然尘之外。如《孤行》云：“孤行惘惘觉春长，巷陌垂垂近晚凉。骤雨催云开晓翠，断霞映树作秋黄。心空渐识人哀乐，时过方怜意老苍，百计有生须自快，暮鸦何事已深藏。”《听歌者唱徵兵》云：“棘门儿戏久相轻，转对青蛾觉有情。手拨檀槽声似雨，酒边蹬下唱徵兵。”《葬故室于先母茔次，既毕工，风雪宿苏庄丙舍》云：“郁郁千春竟，茫茫百念孤。人间桑到海，地下妇从姑。野雪鸣更急，窗风蜡泪枯。中年吾渐逼，温酒看黄垆。”“东极扶桑表，西穷弱水边。何山埋我骨，他日待高天。佚荡轻乡里，低徊为墓田。三更好风雪，匹马梦山川。”《中秋对月》云：“我欲停杯问月明，悲欢应只是虚盈。若当愁虏光偏满，何怪人间事不平。皓魄顾余如有语，红尘久恋太痴生。乘风倘有归来意，万里今宵一样情。”以上数诗均有事外远致。

近世作清宫词者凡数家，以吴炯斋（士监）、文道希（廷式）、陶无梦（衰）三家为最著名，兹各录数首于后。

吴炯斋诗云：“双成明靓影徘徊，玉作屏风尘作台。《薤露》凋残千里草，清凉山下六龙来。”此咏世祖时皇后董鄂氏事，本吴梅村《清凉山赞佛诗》。又云：“家人燕见重椒房，龙种无端降下方。丹阐几曾封贝子，千秋疑案福文襄。”原注云：“福康安，孝贤皇后之侄也。封贝子，赠郡王，二百余年所仅有。满洲语谓后族为‘丹阐’。”案：福文襄之父为傅恒，谥文忠。高宗《悼傅文忠》诗有“汝子吾儿定教培”之语，亦一证也。又云：“雏鬟生长羌西，钿合无情宠剑携。帝子不来花已落，红颜黄土玉钩迷。”此言高宗时回部某女事，见王壬秋《湘绮楼文集》。近人丁秀夫（传靖）诗集有《宝月楼词》七古，亦咏此事。今宝月楼为总统府之正门。吾乡孙景贤（希孟），今岁仲冬来京，作《都门衤集感》五律数首，有“宝月楼前月，依然照女墙”之句，尝于席间为余述之。

炯斋诗之咏孝钦后轶事者，如云：“大稚斋中写折枝，丹青钩勒仿筌熙。江南供奉虽承旨，不及滇南女画师。”注云：“内廷画工皆吴人。光绪间，昆明女史缪素筠承直垂三十年。‘大雅斋’，孝钦自署斋名也。”又云：“北狩经年跸路长，鼎湖弓箭望滦阳。两宫夜半披封事，王玺亲钤同道堂。”注云：“垂帘以后，在热河时颁发谕旨，皆钤‘同道堂’一印，盖文宗末命，亲付孝贞、孝钦者也。”又云：“纳兰一部首歼诛，婚媾仇仇筮脱弧。二百年来成倚伏，两朝妃后侄从姑。”注云：“入关以前，与叶赫纳兰部以争婚姻事灭其部落。‘纳兰’即那拉也。”又云：“赵家姊妹共承恩，娇小偏归永巷门。宫井不波风露冷，哀蝉落叶夜招魂。”注云：“庚子之变，珍贵妃死于宫内井中。”又云：“千步廊前竦碧岑，佛香阁上恣登临。长衣地盘旋上，亲挽舆有福金。”注云：“孝钦在颐和园，每日必登佛香阁游览。阁在万寿山之颠。废端王之福晋日侍左右，亲为扶舆。大阿哥之入嗣，福晋之力也。‘福金’即福晋。”又云：“翔鸾飞舰棹湖波，天上嬉娱乐事多。不爱内家妆束贵，居然雨笠与烟蓑。”注云：“孝钦率后妃于园照像，用渔家装。”又云：“赖梦山人冰雪姿，婕妤宠幸冠当时。焚香纟肃佛应多暇，自绘林峦缀小诗。”注云：“穆宗之瑜贵妃，自号‘赖梦山人’，能诗画。”

陶无梦所为清宫词，凡七十余首，今坊间刊本仅录有十五首耳。其最有关系者，如云：“钉钤马佩去如飞，谙达垂鞭左右随。诏遣阿哥归祭主，黄紫辔好威仪。”注云：“大阿哥溥亻隽立二年，凡大祀，皆奉旨恭代行礼。‘谙达’，国语谓师傅授清文者，其仪视师傅稍杀。”又云：“景运门前晓色开，百官济济早朝回。御医随例听传唤，排日抄将脉案来。”注云：“戊戌九月后，景帝多不豫。隔数日辄以脉案颁示中外。”又云：“六龙仓猝幸西秦，玉骨含裹锦ブ。从此笙囊休进御，武皇归哭孟才人。”注云：“哀珍妃殉国也。”又云：“天半灯摇紫电流，玲珑殿阁仿欧洲。因一炬西人火，化出繁华佛照楼。”注云：“佛照楼即仪鸾殿故址。殿毁于庚子之乱。回銮后重修，费帑五百万，改用西式，赐名佛照楼。”又云：“园子春来柳早青，郊居景物畅皇情。轮船似报巡游信，一带长河汽笛声。”注云：“昆明湖中御坐轮舟二艘，某国所进也。”

