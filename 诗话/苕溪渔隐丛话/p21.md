<!-- { "loadSidebar": true } -->
　　东坡云：“苏、李之天成，曹、刘之自得，陶、谢之超然，固已至矣；而杜子美、李太白以英伟绝世之资，凌跨百代，古之诗人尽废，然魏、晋以来，高风绝尘，亦少衰矣。李、杜之后，诗人继出，虽有远韵，而才不逮意，独韦应物、柳子厚，发纤秾于简古，寄至味于淡泊，非余子所及也。唐末，司空图崎岖兵乱之间，而得诗人高雅，犹有承平之遗风。其论诗曰：‘梅止于酸，盐止于咸，饮食不可无盐梅，而其美常在于咸酸之外。’可以一唱而三叹也。子厚诗在陶渊明下、韦苏州上。退之豪放奇险则过之，而温丽靖深不及也。所贵于枯淡者，谓外枯而中膏，似淡而实美，渊明、子厚之流是也。若中边皆枯，亦何足道。佛言譬如食蜜，中边皆甜。人食五味，知其甘苦者皆是，能分别其中边者，百无一也。”

　　《诗眼》云：“子厚诗尤深远难识，前贤亦未推重，自老坡发明其妙，学者方渐知之。余尝问人：‘柳诗何好？’答云：‘大体皆好。’又问：‘君爱何处？’答云：‘无不爱者。’便知不晓矣。识文章者，常如禅家有悟门。夫法门百千，差别要须自一转语悟入。如古人文章，直须先悟得一处，乃可通其它妙处。向因读子厚《晨诣超师院读禅经》诗一段，至诚洁清之意，参然在前，‘真源了无取，妄迹世所逐，微言冀可冥，(“冀”原作“异”，今据徐钞本、明钞本校改。)《缮性》何由熟。’真妄以尽佛理，言行以尽熏修，此外亦无词矣。‘道人庭宇静，苔色连深竹’，盖远过‘竹径通幽处，禅房花木深’。‘日出雾露余，青松如膏沐’，予家旧有大松，偶见露洗而雾披，真如洗沐未干，染以翠色，然后知此语能传造化之妙。‘澹然离言说，悟悦心自足’，盖言因指而见月，(“月”徐钞本、明钞本作“日”。)遗经而得道，于是终焉。其本末立意遣词，可谓曲尽其妙，毫发无遗恨者也。《哭吕衡州》诗，足以发明吕温之俊伟。《哭凌员外》诗，书尽凌准平生。《掩役夫张进骸》，既尽役夫之事，又反复自明其意，此一篇笔力规模，不减庄周、左丘明也。刘梦得《伤愚溪》三首，有‘溪水悠悠春自来，草堂无主燕飞回’，又‘残阳寂寞出樵车’，又‘柳门竹巷依依在，野草青苔日日多’，谓之佳句，正如今之海语，于子厚了无益，殆《折杨》、《皇荂》之雄，易售于流俗耳。”

　　东坡云：“《南涧中》诗：‘秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽响幽谷，寒藻舞沦漪。去国魂已游，怀人泪空垂。孤生易为感，失路少所宜。索寞竞何事，徘徊只自知。谁为后来者，当与此心期。’柳仪曹诗忧中有乐，乐中有忧，盖绝妙古今矣。然老杜云：‘王侯与蝼蚁，同尽随丘墟’，仪曹何忧之深也。”

　　蔡宽夫《诗话》云：“子厚之贬，其忧悲憔悴之叹，发于诗者，特为酸楚，闵己伤志，固君子所不免，然亦何至是，卒以愤死，未为达理也。乐天既退闲，放浪物外，若真能脱屣轩冕者，然荣辱得失之际，铢铢校量，而自矜其达，每诗未尝不着此意，是岂真能忘之者哉？亦力胜之耳。惟渊明则不然。观其《贫士》、《责子》，与其它所作，当忧则忧，遇喜则喜，忽然忧乐两忘，则随所遇而皆适，未尝有择于其间，所谓超世遗物者，要当如是而后可也。观三人之诗，以意逆志，人岂难见，以是论贤不肖之实，亦何可欺乎？”

　　洪驹父《诗话》云：“东坡言郑谷诗：‘江上晚来堪画处，渔人披得一蓑归’，此村学中诗也。子厚云：‘千山鸟飞绝，万径人踪灭，孤舟蓑笠翁，独钓寒江雪’，信有格也哉！殆天所赋，不可及也。”

　　东坡云：“余自东武适文登，并海行数日，道傍诸峰，真若剑铓，诵子厚诗，知海山多奇峰也。子厚记云：‘每风自四山而下，振动大木，掩冉众草，纷红骇绿，蓊葧芗气。’子厚、梦得皆善造话，若此句殆入妙矣。梦得云：‘水禽嬉戏，引吭伸翮，纷惊鸣而决起，舍彩翠于沙砾。’亦妙语也。”

　　山谷云：“‘千里枫林烟雨深，无朝无暮有猿吟。停桡静听曲中意，好是云山韶濩音。零陵郡北湘水东，浯溪形胜满湘中。溪口石颠堪自逸，谁人相伴作渔翁？’右元次山《欸乃曲》。欸音媪，乃音霭，湘中节歌声。子厚《渔父词》有‘欸乃一声山水绿’之句，误书‘欸欠’，少年多承误妄用之，可笑。”苕溪渔隐曰：“余游浯溪，读磨崖《中兴颂》，于碑侧有山谷所书《欸乃曲》，因以百金买碑本以归，今录入《丛话》。又《元次山集欸乃曲》注云：‘欸音袄，乃音霭，棹船之声。’洪驹父《诗话》谓欸音霭，乃音袄，遂反其音，是不曾看《元次山集》及山谷此碑而妄为之音耳。”

　　《冷斋诗话》云：“‘渔翁夜傍西岩宿，晓汲清湘然楚竹。烟消日出不见人，欸乃一声山水绿。回看天际下中流，岩下无心云相逐。’东坡云：‘诗以奇趣为宗，反常合道为趣，熟味此诗有奇趣，然其尾两句虽不必亦可。’”

　　东坡云：“‘盛时一失贵反贱，桃笙葵扇安可常。’不知桃笙为何物。偶阅《方言》：‘簟，宋、魏之间谓之笙。’乃悟桃笙以桃竹为簟也。梁简文《答湘南王献簟书》云：‘五离九折，出桃枝之翠笋。’乃谓桃枝竹簟也。桃竹出巴、渝间，杜子美有《桃竹杖歌》。”

　　《石林诗话》云：“蔡天启言，尝与张文潜论韩、柳五字警句，文潜举退之‘暖风抽宿麦，清雨卷归旗’，子厚‘壁空残月曙，门掩候虫秋’，皆集中第一。”

　　孟东野　贾浪仙

　　张文潜云：“唐之晚年，诗人类多穷士，如孟东野、贾浪仙之徒，皆以刻琢穷苦之言为工。或谓郊、岛孰贫，曰：‘岛为甚也。’曰：‘何以知之？’‘以其诗知之。郊曰种稻耕白水，负薪斫青山。岛曰市中有樵山，客舍寒无烟，井底有甘泉，釜中尝苦干。孟氏薪米自足，而岛家俱无，以是知之耳。然及其至也，清绝高远，殆非常人可到。唐之野诗，称此两人为最，至于奇警之句，往往有之，如鸡声茅店月，人迹板桥霜，则羁旅穷愁，想之在目。若曰柳塘春水慢，花坞夕阳迟，则春物融冶，人心和畅，有言不能尽之意，亦未可以为小道无取也。’”苕溪渔隐曰：“六一居士以‘鸡声茅店月，人迹板桥霜’是温庭筠诗，‘柳塘春水慢，花坞夕阳迟’是严维诗。文潜乃以为郊、岛诗，岂非误邪？”

　　蔡宽夫《诗话》云：“司空图善论前人诗，如谓元、白为‘力勍气僝，乃都会之豪估’，‘郊、岛非附于寒涩，无所置才’，皆切中其病。及自评其作，乃以‘南楼山最秀，北路邑偏清’，为假令作者复生，亦当以着题见许。此殆不可晓。当局者迷，固人情之通患。如乐天所谓‘斸石破山，先观镵迹，发矢中的，兼听弦声’，使不见其诗，而闻此语，当以为如何哉？”

　　《缃素杂记》云：“《唐书》载：‘贾岛字浪仙，初为浮屠，名无本，来东都时，洛阳令禁僧午后不得出，岛为诗自伤，韩愈怜之，因教其为文，遂去浮屠，举进士。当其苦吟，虽逢值公卿贵人，皆不之觉也。一日，见京兆尹，跨驴不避，呼诘之，久乃得释。累举不中第。文宗时，坐飞谤贬长江簿。’余案刘公《嘉话》云：‘岛初赴举京师，一日，于驴上得句云：鸟宿池边树，僧敲月下门，始欲着推字，又欲着敲字，练之未定，遂于驴上吟哦，时时引手作推敲之势。时韩愈吏部权京兆，岛不觉冲至第三节，左右拥至尹前，岛具对所得诗句云云。韩立马良久，谓岛曰：作敲字佳矣。遂与并辔而归，留连论诗，与为布衣之交。自此名著，后以不第，乃为僧，居法乾寺，号无本。一日，宣宗微行至寺，闻钟楼吟咏声，遂登楼，于岛案上取诗卷览之。岛不识帝，遂攘臂睨帝曰：郎君何会此邪？遂夺取诗卷。帝惭恧下楼而去，遂除岛为遂州长江簿。’《唐史》与《嘉话》所载不同如此。”

　　《今是堂手录》云：“高丽使过海，有诗云：‘水鸟浮还没，山云断复连。’时贾岛诈为梢人，联下句云：‘棹穿波底月，船压水中天。’丽使嘉叹久之，自此不复言诗。”

　　《冷斋夜话》云：“贾岛诗有影略句，韩退之喜之。其《渡桑乾》诗曰：‘客舍并州三十霜，归心日夜忆咸阳，而今更渡桑乾水，却望并州是故乡。’又《赴长江道中》诗曰：‘策杖离山驿，逢人问梓州，长江那可到，行客替生愁。’”

　　《隐居诗话》云：“孟郊诗蹇涩穷僻，琢削不暇，真苦吟而成，观其句法格力可见矣。其自谓‘夜吟晓不休，苦吟鬼神愁，如何不自闲，心与身为仇。’而退之荐其诗云：‘荣华肖天秀，捷疾愈响报’，何也？”

　　苏子由云：“唐人工于为诗，而陋于闻道。孟郊尝有诗云：‘食荠肠亦苦，强歌声无欢，出门即有碍，谁谓天地宽。’郊耿介之士，虽天地之大，无以容其身，起居饮食，有戚戚之忧，是以卒穷以死。而李翱称之，以为郊诗高处在古无上，平处犹下顾沈、谢。至韩退之亦谈不容口。甚矣，唐人之不闻道也。孔子称‘颜子在陋巷，人不堪其忧，回也不改其乐。’回虽穷困早死，而非其处身之非，可以言命，与郊异矣。”

　　《笠泽丛书》云：“吾闻淫畋渔者，谓之暴天物。天物不可暴，又可抉摘刻削，露其情状乎？使自萌卵至于槁死，不能隐，天能不致罚邪？长吉夭，东野穷，玉溪生官不挂朝籍而死，正坐是耳。”

　　玉川子

　　东坡云：“玉川子作《月蚀诗》，以为食月者，月中之虾蟆也。梅圣俞作《日食诗》云：‘食日者，(“日”原作“之”，今据宋本校改。)三足鸟也。’此固因俚说以寓其意。《战国策》：‘日月辉于外，其贼在内’，则俚说为当矣。又《月蚀诗》中云：‘岁星坐福德，官爵奉董秦，忍使黔娄生，覆尸无衣巾。’详味此诗，则董秦当是无功而享禄者。董秦，李忠臣也，天宝末骁将，屡立战功，虽粗暴，亦颇知忠义。代宗时，吐蕃犯阙，征兵，忠臣即日赴难，或劝择日，忠臣怒曰：‘君父在难，乃择日邪？’后卒污朱泚伪命诛。考其终始，非无功而享厚禄者，不知玉川何以有此句？”

