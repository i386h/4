<!-- { "loadSidebar": true } -->
一○、余仆张宗扬，侯官绅带乡人。乡在万山中，由陶江西上，十余里至洪江，又水路西上数十里，至小箬，又陆路四十里，乃至其乡。泉石林木，奥如睾如。乡名绅带者，以溪流形势言之也。宗扬从余十余年，年亦三十矣，喜弄文墨，无流俗嗜好，行草书神似苏堪，见者莫辨。挨东、众异、梅生最喜之。欲学诗于余，余无暇教之。惟从余奔走南北，若匡厦、彭蠢、黍岱、上谷、居庸、昌平、桑乾，京西之香山、翠微，江上之金、焦、北固、钟山、石钟、西山、赤壁，汉上之大别、郎官，湖上之南北高峰，以及姑苏、金陵、钱塘、武昌、南昌诸名胜，无游不从。钉铰之作，遂亦裒然径寸。然识字甚少，艰于进境。前岁除夕，亦和余“村”韵三首云：“诗人无不爱江村，我愿江头得小园。藐菜莳花成老圃，种松栽竹绕柴门。此时岩下梅应发，（主人所居名楞最）。遥想闇香都断魂。待到晓来潮水涨，鲜鱼味嫩佐芳尊。”“夜眠如在万梅村，（室中瓶梅甚夥）。晓起寻诗城北园。（主人女公子园林在城北）。寄语主人休远念，出游自锁几重门。冬冬腊鼓岁云暮，耿耿兰钅工摇梦魂。爆竹声喧街拆静，昨宵独酌酒盈尊。”“雪峰水碓响村村，草棘为篱护菜园。记得童时返樵担，山中日落早关门。田园不觉十年别，世事茫茫若梦魂。欲与主人同笠屐，到吾草舍醉匏尊。”三首起句俱好。又九日次韵和余天宁寺登高之作云：“萧瑟秋忽晚，景物俱变衰。客中何寂寥，畸人思东归。重阳好天气，晴晖风力微。迢递望故乡，乡情总牵羁。居守不出游，闭门独咏诗。乔木脱将尽，矮菊尚未开。昨夜微霜落，凄凄压蒿莱。西山当此时，红叶正美哉。故园弟与妹，尺书绝不来。天寒赖有酒，日日醉霞杯。愁我多疾病，憔顇弯发摧。昔人半销磨，旧事徒伤怀。往年登高处，矗矗邻霄台。太息屡为客，渡海还几回。”意自寻常，音节却亮。

一一、胪厦乡在螺洲、陶江之间，郑友其（锡光），其乡人也。余交友其晚，一见相怜，不自知所以然，友其常以为佛言有缘者。罕为诗，尝和余寄怀之作云：“不薄嵇生七不堪，相从情味最深醇。忤时幸许言无罪，谐俗应怜老未谙。尺札跫然天外至，夙因当向佛前参。平生婚宦销磨处，根触无端未忍谈。”君以宿学入翰林，未几即修然引去。精内典，喜与浮屠氏游。中年屡遘伤心之故，思以道力战胜，解脱蚕茧缴绕，故有“平生婚宦”云云，读之使人凄然也。余寄君诗二首，今只存“齐”韵一首云：“一监方塘月坠西，荷风竹露坐凄凄。赠言敢谓深潭水，惜别先拚醉烂泥。莎栅联吟容会合，礼堂高足忍分携。最怜草泽狂歌处，他日归来路欲迷。”时君掌教鳌峰书院，院有监堂，前后荷池，旁挺高树，常邀余烂醉池上。君饮量至洪，数倍于余，而独喜与余饮。一夜醉后话别，君亦有出山意，因及往事，琐屑悲辛，使余酒气不知何往，分携时不禁共诵坡诗“世间那有千寻竹，月落空庭影许长”矣。

一二、君有《里居闻石遣内调甚喜，得寄岳州诗，知殊不欲行；窃广其意，并示珍午》云：“前贤五十始为诗，五十为官事大奇。诗好巳居吾辈上，官迟弥耐世人思。低徊江汉行将老，旋转乾坤或此时。官职诗名元不碍，一摩张楚是吾师。”又《次石公韵怀珍午，并寄石公》云：“清贫太守似湖州，赢得刚肠百不忧。剧郡梗书宁厚禄，穷乡株守恍诗囚。传闻汉上常联句，乘兴山阴欲买舟。一事想君开口笑，经师新辟贾长头。”二诗工稳，“官迟”句真耐人寻味。

一三、叶肖韩侍御（在琦）与珍午齐名，而珍午则对客挥毫，肖韩则闭门索句。有《积翠寺新楼雨中吟集，用石湖清心堂观晚菊韵，呈傲玉年丈，就为叔伊三丈送行》云：“山楼纠诗事，难得吾髯到。檐阴别一榻，烧烛雨中照。髯从人海归，看俗头先掉。维摩缮病室，新为联床小。故应兴不浅，并辔游未了。兹吟算乡物，老辈亦妍巧。且纡陶谢手，听钵时一笑。买鱼杂菱栗，容易双瓶倒。偶携孤句隽，欲遣千愁扫。忽惊客旋去，门外骊驹噪。”笔意简练，是从苦吟来者。木菴伯兄甚许君诗，尝为余诵其七古一首，言蚕织事，今悉忘之矣。

一四、刘步溪长于理财学，持论最与余合。尤精盐荚，旧学多所探究，未知其工诗也。有《长至雪夜到都呈橘叟》云：“累书不答突如来，执手灯前万事哀。向晦君犹难偃息，多歧我且少徘徊。居然相对能今夕，似此为欢得几回？见岘未消还集霰，熙熙人说是春台。”《留别橘叟》云：“客裹光阴也自忙，来时雪虐去风狂。无缘咫尺亲朝爽，能复流连待众芳。庭树向人如惜别，车声入梦已迥肠。去年手种临河柳，准拟归期及吐黄。”用意用笔，颇到恰好处，“向晦”句尤亲切有味，橘叟、弢菴，其妻兄也。

一五、默园为弢菴诗弟子，《沧趣楼诗》大半能背诵，七言律久称入室，清隽句居多。客秋有《听水师招同石遗丈宿师子窝》一律云：“荒榛宿莽晚苍苍，三两疲驴陟数冈。山半画廊连栋起，望中浑水带沙长。风号欲遣寒专夜，叶赭多因雪先霜。三宿浮屠犹自感，更堪人世有沧桑。”气势壮往，视平日最为杰作。是日师弟皆苦吟，良久而后就。暮归，三人同载，犹推敲不已。弢菴成一短古，起四句最得势，云：“秋深赴霜林，常恐风先我。谁知前夕雪，断送陆浑火？”余构思不就，既以骊珠被探，所余皆鳞爪之而，亦以西山红叶旧已有诗，更索亦无新语也。促和数日，乃强作高调云：“凄紧西风连夜霜，登高来作展重阳。看山觅句骑驴惯，出郭寻秋下直忙。树石凌寒凝水墨，林峦著色丹黄。行窝一卧临崖坐，两幅天然画本张。”此游先至师子窝，大风止宿，月色昏黄，窝居未及上翠微处，因未霜先雪，树叶不及丹黄，遽成焦墨色，故陈黄两诗云然。次日至秘魔崖，风止日暄，坐崖下数时许。对面诸山千百树，或丹，或赭，或紫，或深黄、浅黄，耀以斜阳，远望若丛菊盛开，罗列高高下下，景色与师子窝迥异。弢菴年腧六十，有济胜具，数与余游山，皆骑驴。林赞虞（绍年）尚小一岁，前数年同游戒坛、潭柘，则动必肩舆。余有二诗云：“人境乏秋色，入山眺霜林。连村仅微黄，出郭方沈吟。炭谷路屡转，山气渐萧森。寒峦郁众木，夕晖恍未沈。豁然一呈露，世界变黄金。惜哉迟雨霜，渲染色不深。”“城中数叶红，山中灿于火。有如观陆浑，公言岂欺我？入门惟柿叶，丹赤胜花朵。古松变卧龙，盘屈敌坎坷。偃蹇如压雪，异状余犹夥。戒坛以松胜，潭柘松亦可。水声复潺潺，一夜竹间坠。”

一六、南海潘若海（博）喜填词，专学梦窗，久与朱古微（祖谋）游，濡染然也。数以诗枉赠，有云：“西山渐换秋颜色，定有新诗与品题。”秀句可诵。答之云：“投我琼瑶阙报章，琴书枕簟日邀凉。西山果换秋颜色，呼酒登台一据床。”君词家，故特用白石、梦窗词中语。君又有《秋雨卧病》见示，句云：“凉意三分妒薄罗，西山尘外蹙双蛾。当轩乱眼皆黄叶，敲枕关心到败荷。”两诗皆不能忘情于西山者。

一七、林宰平（志钧）为诗极用意。常从弢菴游西山，得诗秘不示人。偶见其赠芷青一首云：“安得生来不入城？城中冷暖见阴晴。残秋久客有倦意，经乱闻鸡多恶声。历虫沙归寂灭，一心家国太分明。桃椎曳索风尘外，尽自无言意岂平？”殊有伯鸾《五噫》之意。

一八、李次贡（景垄）前数年需次杭州，喜其湖山有美，寓书告余，欲肆力学诗，尝梦至余斜街草堂，因有《枕上阅石遗室师友诗录奇怀》云：“别来时序易迁流，梦到斜街认旧游。三月潜从花底去，六时忙向枕边休。贫知无谄诗聊学，道娩难闻食尚谋。寄语简斋树桃李，要栽小草助清幽。”第三联两用端木氏语，不忘取字意也。次贡又尝梦余招饮，令即席赋诗，醒止记一句云“人如嵩华酒如淮”，而次日余果招之饮，亦异矣。

一九、前岁畏庐避地天津，忽发愤大作诗，自命“杜陵诗史”。写十数首寄示余，工者二三，未工者七八，不及都门游集诸作多可存也。寓书劝其淘汰，并奉怀绝句云：“畏庐畏乱复畏贫，稚子旁妻寄析津。飘泊干戈曹霸笔，铺张排比杜陵人。”闻畏庐颇不乐。夫铺张排比，元微之以赞美少陵；元裕之则云：“少陵自有连城璧，争奈微之识赋。”（是铺张者，少陵之斌）。余以为铺张排比，亦谈何容易。今录其沈挚而不铺张者于后。得石遗书寄怀云：“累聚境易忽，暂离味弥长。石遣去秀野，桃李荒深堂。柴车三过门，伏轼思吟觞。比闻生圹成，屏卫多松篁。清江面千帆，明灭如潇湘。作达已非易，知止何不臧？华士昧勇退，临老望深藏。吾子矢狷介，岂惟能文章？即不构丧乱，归耕亦有乡。庭梅方盛开，幽香满琴床。万绿柴荆，款关惟何郎（梅生）。胜侣日夕合，摇摇灯烛光。酒半忽念我，风前书数行。迹暌意则亲，耿耿遥相望。”去岁五月余至都，与畏庐同寓医隐处。六月南归，君送以长句云：“明知行促故牵裾，门外新泥已溅车。（时大雨新霁）。名辈渐稀君愈贵，清贫能耐计非疏。灰心肯挂沧桑眼，索画仍描水竹居。病起定饶相见地，风前不盼雁来书。”时有大学校讲席之约，期余复来也。次联极见用意。

二○、亡友刘绍庭大令（大受）有句云“石径破烟高”，想见山路  陡绝处；又“梦转窗犹黑”，寻常意亦人所未言；又“荒湾涨落妨颓岸，高木烟深压小村”，甚似剑南。《都昌城楼》云：“危楼恐出鹳雀上，倒影直浸蛟龙潭。”《借读彭泽县志》云：“形胜休云僻一隅，由来陆口壮东吴。县移旧治蒙彭蠡，江界中流割小孤。”与余《江上望彭泽》云“青山奔赴来彭泽，湖水清泠接小孤”甚相似，而壮阔翔实胜之。《邯郸题壁》云：“此徒竟使延黄辅，大盗由来起绿林。”《杨郎山夜即事》云：“云阵欲东下，急风争向南。精灵战雷电，蛟鳄拔湫潭。断港群舟拜，中河大浪酣。艰虞更留滞，水宿况真谙。”皆得力于孟、杜岳阳楼诸诗者。他如“心酸梅子黄时雨，泪热桃花洞口潮”、“薄酒那禁残月下，怀人多在断云边”，又何凄断乃尔。

二一、君有《不得家书甚久，书来知内子小疾》云：“家书不来六十日，终日望书如有疾。今朝书到却生愁，病妻服药昼掩室。自言已占无妄喜，恐慰离人语非实。挑灯作书急相报，破窗秋风入我笔。声声络纬吟颓墙，单衾辗转中夜长。卷帷微叹霜月落，关河欲曙天苍茫。”眼前语读来但觉悲凉恳至，谁谓唐诗之不可学耶？今绍庭之墓不知几宿草，其夫人亦黄土矣。录此不觉黯然。

