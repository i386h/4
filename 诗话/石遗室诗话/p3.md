<!-- { "loadSidebar": true } -->
一六、伯严论诗最恶俗、恶熟。尝评某也“纱帽气”，某也“馆阁气”，余谓亦不尽然。即如张广雅（之洞）诗，人多讥其念念不忘在督部，（时督武昌。）其实则何过哉？此正广雅诗长处，如《正月十七日发金陵夕至牛渚》云：“牛渚春波溅涨时，武昌官柳已成丝。东来温峤曾无效，西上陶桓抑可知。”《九曲亭》云：“华颠文武两无成，羞见江山照旆旌。只合岩栖陪老衲，虚楼扫榻听松声。”其二云：“矜此劳人作少留，却烦冠盖满汀洲。隔江欲唤杨夫子，载酒携书伴我游。（自注：黄罔教谕杨君守敬。）”《胡祠北楼送杨舍》人云：“烟搅离肠酒易醒，搴蓉缉芷送扬胎。鬓边霜雪秋催白，山势龙蛇雨洗青。剩有读碑思岘首，不辞揩泪洒新亭。凄清喜有寥天雁，且破愁颜北向听、《秋日同宾客登黄鹄山曾胡祠望远》云：“群公整顿好家居，又见边尘战伐余。鼓角犹思助飞动，江山何意变凋疏？三年菜色灾仍澹，一树岩香老未舒。我亦浮沈同湛辈，登盘愧食武昌鱼，”《九月十九日八旗馆露台高赋呈节菴伯严诸君》云：“矶上岩城晚吹凉，凌风壮观补重阳。柳仍婀娜秋生色，荷已离披水吐光。风动白波寒楚佩，梦回青琐在江乡。寒烟去雁穷怀抱，强为群贤一举觞。”以上数诗皆可谓绵邈尺素，滂沛寸心，《广雅堂集》中之最上工者。然“东来温峤”、“西上陶桓”、“牛渚江波”、“武昌官柳”、“文武”也、“旆旌”也、“鼓角”也、“汀洲冠盖”也，以及岘首之碑，新亭之泪，江乡之梦，青琐湛辈之同浮沈，秋色寒烟之穷塞主，事事皆节镇故实，亦复是广雅口气，所谓诗中有人在也。伯严不甚喜广雅诗，故余语以持平之论，伯严亦以为然。广雅有《和日本长冈子爵》诗，非不语语雅切，但隶事太夥，而“江城习悴惭陶侃，齐国多艰语晏婴”一联，以平仄不调，改“习劳”为“习悴”，几于不词，然对句白佳。

一七、人亦有言弢菴诗有馆阁气，余曰：“弢菴是馆阁中人，虽罢官居乡二十余年，究与真村夫野老不同。‘沧趣’名楼，则沧江青琐之思，亦诗人循例事也。”《上巳花下，怅然有感，因和ㄈ玉用昌黎寒食日出游韵》云：“幽栖近水花不病，腊雪孕春开特盛。海棠红过藤始华，紫云慕天百重映。人稀野僻足孤赏，雀ㄋ蜂喧故无竞。悬知京国输馨妍，只惜楔辰欠觞咏。恶风掀空如扫箨，狼籍顿毁容妆正。明年会有艳阳天，似此烂熳恐难更。衰荣更迭固其所，排斥须臾讵非命？风姨很蚌少女狂，推使操弄青帝柄？念昔螭头赐沐归，众香得气一阳庆。液池琼岛蓬蓬春，立马谛看矍然敬。南寻天宁北极乐，西上翠微豁清复。侧帽平窥韦杜大，衔杯自乐尧舜圣。凤城回首十寒食，一散风花难合并。沧江病卧倘天怜，故遣繁英娱野性。难消薄福且招妒，稍负殊芳例遭横。情绿惮力战胜难，清泪如泉绕花迸。春光向阑致可恋，新秧贴蜀夹荷镜。批风抹月吾犹人，种树养鱼是亦政。止洒从教议醒狂，懒吟翻喜当敌劲。君如为花来已迟，除坐绿阴及夏今。”可谓哀感顽艳矣。

一八、论诗文者每有大家、名家之分，此文人结习也。或以位尊徒众而觊为大家，或以寿长诗多而觊为大家，或以能为大言、托于忠君爱国、稷契许身而亦觊为大家，其实传不传不关于此。昔传宋牧仲（荦）位尊金多，表章风雅，见渔洋诗名盖世，求得其二十八字，引为比肩，云：“尚书北阙霜侵茸，开府江南雪满头。谁识当时两年少：王扬州与宋黄州？”诗出，一时声价增重。然百年后，《西陂》一集有不能举其名者。渔洋则全由钱牧斋延誉增重，既为其诗集作序，又赠长句，有云：“麒麟奋蹴踏，万马喑不骄。勿以独角麟，俪彼万牛毛。”用宋文宪赠方正学语也。又采其诗入所撰《吾炙集》，诗序至云：“贻上之诗，文繁理富，衔华佩实。感时之作，恻怆于杜陵；缘情之什，缠绵于义山。其谈艺四言，曰典、曰远、曰谐、曰则。沿波讨原，平原之遗则也；截断众流，杼山之微言也，《小雅》之复作也。微斯人，其谁与归？”推挹无以复加矣。牧斋党同伐异，极诋竟陵，故盛奖冯定远及渔洋以敌之。渔洋笔记、诗话屡举以夸示于人。又复位尊年高，门弟子众。所谓“横山门下，尚有诗人”者，沈归愚（德潜）受业吴江叶氏，为渔洋再传弟子，一时又以年高位尊主持坛坫也。“贪多”、“爱好”，朱王并称。竹亦寿高，而诗不少，然以检讨退休，饮水著书，则位不尊矣。吴庆伯诗多过于剑南，世无能举其名者。钱香树（陈群）亦年高位尊，与归愚有“天下二大老”之目，今谁问其集者？蒋藏园（士铨）、袁简斋（枚）、赵瓯北（翼）皆以诗篇富有，有志为大家。盖明以来，何、李、王、李之徒大抵然也。然剑南万首、乐天三千首外，杜则仅腧千首，韩则不过数百，又何尝以多为贵哉？近人樊樊山（增祥）已届万首，易实甫略相等。余《送实甫之官》诗所谓“渐西樊山旧同调，赋诗刻烛乘公余。艰辛容易各有致，樊易叉手袁捻须。冰堂高足得三子，《于湖》牛渚悲云殂”者也。袁爽秋（昶）有《于湖集》，所著书皆署“渐西村舍”，作诗冷涩，用生典，与樊易二君皆抱冰堂弟子，而诗派迪然不同，叶损轩尝以况《晚翠轩集》，故暾谷有“夫子谈诗迪不群”及“绝似芜湖袁使君”之句。

一九、樊山诗才华富有，欢娱能工，不为愁苦之易好，余始以为似陈云伯、杨蓉裳、荔裳。而樊山自言，少喜随园，长喜瓯北；请业于张广雅、李越缦，心悦诚服二师，而诗境并不与相同。自喜其诗，终身不改涂易辙。尤自负其艳体之作，谓可方驾冬郎，《疑雨集》不足道也。尝见其案头诗稿，用薄竹纸订一厚本，百余叶，细字密圈，极少点窜；不数月又易一本矣。余缉有《师友诗录》，以君诗美且多，难于选择，拟于往来赠答诸作外，专选艳体诗，使后人见之，疑为若何翩翩年少，岂知其清癯一叟，旁无姬侍，且素不作狎斜游者耶。

二○、实甫少作，工者致多，山水游第一，咏物次之。《叠韵咏芍药》句云：“春疑三月闰，梦醒十年狂。”“北地倾城色，西天聚窟香。”“自怜天下色，生不作花王。”“西子归时恨，东皇去后香。”“春似中唐晚，人如小杜狂。”《叠韵咏牡丹》句云：“七宝楼台临洛下，六宫粉黛让昭阳。”“楼台露重衣裳湿，宫殿风微笑语庄。”“云如赤帝来时气，风在红儿立处香。”“剪来十万云霞片，收尽三千世界香。”《平望》句云：“眺来平楚苍然色，听到中吴白者声。（《宋书乐志》有《白者歌》，即《白苎》也。”）《钱唐杂感》句云：“陌上有歌归缓缓，江东无气郁葱葱。”“北人自昔难归北，西子而今尚住西。”《荆州怀古》句云：“无边野色朱公冢，不断江声白帝城。”“景升儿子皆豚犬，泰国婚姻是虎狼。”“六代霸图终翼轸，一家兵祸起农参。”“《哀江南赋》如《哀郢》，凄绝才人异代心。”《白帝城怀古》句云：“汉朝未改黄皇室，蜀士终成赤帝家。”《峨眉登眺》句云：“五岳外留余气厚，九州西见此山高。”《山行至常道观》句云：“樵声应谷如千万，僧影临溪恰一双。”《雨后返常道观》句云：“十里白云如堕海，半天红叶欲烧楼。”《舟中即事》句云：“绿头呼鸭鸭，白项听乌乌。”《天竺道中》句云：“一笠夕阳色，来从黄叶中。竹禽穿冷翠，山果堕危红。”略举十数联，古锦囊中物，末易悉数也，

二一、《醉后短歌》云：“秋色太湖来，渔竿落吾手。钓得四腮鲈，携归贯之柳。三高祠下帆，八测塘边酒。一醉水天宽，浮名复何有？”《三生石》云：“梦裹还将售梦寻，吴山越水泪痕深。千人石与三生石，知我南来一片心。”《西湖柳枝词》云：“天替湖山聘阿娇，唐宫眉样楚宫腰。侬家第六桥边住，让与梅花住断桥。”“万缕鸦痕染夕阳，一般颜色女儿箱。赵家销尽金多少，糁得西湖似酒黄。”“《枯树伤心》赋几行，替他南渡写沧桑。垂杨自是多情种，莫化才人化帝王。”“千年风月百年人，一样湖山两样春。输与杨枝管哀乐，送完南渡又南巡。”《松滋渡》云：“纱帽随鸥鸟，（杜子美句。）渔歌激《楚辞》。（孟襄阳句）。诗人何处所？惆怅过松滋。”《巴东秋风亭怀寇莱公题二十八字》云：“学术深时心术亡，澶渊相业自堂堂。诸公解读《霍光传》，更请从头读孔光。”《题道旁红梅》云：“艳色空绝世，荒山犹冠春。顺颜不可犯，似遇高唐人。”《司马相如》云：“赋笔徒闻冠两京，朱弦才识倦游情。梁园雪与文园雨，便为相如送一生。”

二二、余九岁时，先伯兄讲授唐诗。自秋徂冬，王、孟、韦、柳诗成诵一二百首，上及陈伯玉、张曲江之作。次年，乃及李、杜与晚唐。十余岁时，已习举业，然有终年学为诗，日课一首者。时闽人诗极陈腐，袭杜之皮，而木菴先兄年二十余，出语高隽浑成，绝无所师承，天才超逸然也。所与游者，惟陈子驹明经（祺）、徐云汀孝廉（一鹗）、李星村太学（愿庚）、杨子恂庶常（仲愈）、林希村季才（如玉）数人，则才华自喜，自命能为玉溪生、杜樊川近体者，伯兄久而厌之。同治季年，乃与叶损轩中书、徐仲眉副将、陈芸敏编修，倡为厉樊榭、金冬心、万柘坡、祝芷塘辈清幽刻削之词。京师净名社降神，移至闽。剑池冶亭、乌石山双园、陶江玉屏山庄时时夜集。《骖鸾倡和集》动厚盈寸，今此册已亡，甚可惜。所存零星残阙，犹记《至闽示同社绪子》，其一云：“江波绿上郭西门，泼眼山光媚酒尊。鸭脚鸡头生事足，兔葵燕麦几家存。半扉水落留鱼发，一桁霜晴晒犊禅，水向荒宠寻十子，寒泉秋菊剪灯论。”其二云：“绿榕城郭画中来，海气层空拨不开。鹳鹤高秋盘大野，蛟龙独夜啸危台。叩关金鼓三传箭，横槊楼船数举杯。瘦马赢童渡江去，将军孤负令如雷。”其三首二句忘之，余云：“自携方竹寻华洞，又裹乾鱼礼幔亭。寂寂落花书库改，茫茫秋水墓门扃。九原泉路交期在，头白山阳倚节听。”其四忘之矣。第一首言由上游入闽，先至西郭外小西湖，访湖上宛在堂诗宠诸先生，及所见景物。次首言明末清初唐鲁二王、郑成功、耿精忠诸割据事，钓龙台王气已销世。三首又回溯所经西路山水，武夷玉华洞诸处，结言生死交情也。

