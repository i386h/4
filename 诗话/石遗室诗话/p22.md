<!-- { "loadSidebar": true } -->
二、昭文孙师郑吏部雄，号郑斋。治经学、骈体文，而绝喜言诗。辑前清道、咸、同、光《四朝诗史》十余集，集百十人，无贵贱老幼与相识不相识，以诗至者，无不甄录。用钢笔写印，高可隐人，捆载赠所知。又分为甲乙各集，镂板行世，数请余为。余谓：“君作《诗话》，称余严于论诗，今并蓄兼收若此，余何以措词？”君曰：“吾《诗史》之名固不称，第储史料，以待后人之去取，当亦无恶于志。”乃本君此意言之。君《题薛铭大令诗稿后》有云：“朱子论作文，勿使差异字。选言戒钩棘，说理尚平易。（《朱子语类》卷一百三十九云云。）诗文体纵殊，探源靡二致。”又云：“谪仙旷世才，逸足追风骥。落笔撼五岳，绝尘飞六辔。少陵郁忠肝，字字流血泪。高歌泣鬼神，独醒唤众醉。慷慨南董笔，从容北山议。天若假之鸣，词取达其意。蛇神牛鬼徒，形秽三舍避。”又云：“诗中隐有我，诗外更有事。回甘道味浓，叩寂余音嗣。古云貂裘杂，不如狐裘粹。（见《淮南子》。）哂彼颔钉儒，獭祭夸多识。作诗如用兵，操纵身使臂。奇兵不在众，敢战推骠骑。”持论平正。因忆方虚谷有《秋晚杂书》诗千首，今录其六云：“堂堂陈去非，中兴以诗鸣。曾吕两从橐，残月配长庚。尤萧范陆杨，复振乾淳声。尔后顿寂寥，草虫何薨薨。永嘉有四灵，词工格乃平。上饶有二泉，旨淡骨独清。学子熟取舍，吾非私重轻。《极玄》虽有集，岂得如渊明？”“窃尝评少陵，便生太宗时。岂独魏郑公，论谏垂至兹？天宝得一官，主昏事已危。脱命走在所，穷老拜拾遣。卒坐鲠直去，漂落西南陲。处处苦战斗，言言悲乱离。其间至痛者，莫若《八哀》诗。我无此笔力，怀抱颇似之。”“人言太白豪，其诗丽以富。乐府信皆尔，一扫梁隋腐。余编细读之，要自有朴处。最于赠答篇，肺腑露情愫。何至昌谷生，一一雕丽句？亦焉用玉溪，纂组失天趣？沈宋非不工，子昂独高步。画肉不画骨，乃以帝闲故。”“六经天日月，诸子如四时。史自班以上，语奇文亦奇。踵武蔚宗辈，语有文无之。小宋刊《新唐》，不悟宵寐规。以艺传李杜，待之毋乃卑。他人有遣集，一览不再窥。惟此与韩柳，咀嚼无厌期。侪彼枫落生，吾欲镌此疵。”“道自汉魏降，裂为文与诗。工诗或拙文，文高诗或卑。香瓯假山序，不妨自一奇。鲥橘多骨核，乃至肆诋訾。恭维陈无己，此事独兼之。五七掩杜集，千百臻秦碑。四海紫阳翁，归美岂其私？所以此虚叟，取为晚节师。”“世称陶谢诗，陶岂谢可比？池草故未凋，阶药已颇绮。如唐号元白，白岂元可拟？中有不同处，要与分朴诡。郑圃赵昌父，颍川韩仲止。二泉岂不高．顾必四灵美。咸潮生姜门，蜜蜞以为旨。未若玉山雪，空铛煮荒荠。”虚谷生平，详于周密《癸辛杂志》者，不值一钱。然诗功甚深，所纂《瀛奎律髓》，虽专论近体诗，浅见寡闻者不能道也。此数首宗旨，取朴去艳，于赵宋一代诗学辨别甚真。盖虚谷本西江派，故阳秋若此，非后世随声附和妄思依傍李杜门户者比，不可以人而废言也。尚有《罗寿可诗序》，言宋诗派别尤详，与方诗略同。云：“诗学晚唐，不自四灵始。宋五代旧习，诗有白体、《昆》体、晚唐体。白体如李文正、徐常侍昆仲、王元之、王汉谋。《昆》体则有杨、刘《西昆集》传世，二宋、张乖崖、钱僖公、丁压州皆是。晚唐体则九僧最逼真，寇莱公、鲁三交、林和靖、魏仲先父子、潘逍遥、赵撞献之徒，凡数十家。欧公出焉，一变为李太白、韩昌黎之诗，苏子美二难相为颉顽，梅圣俞则唐体之出类者也。苏长公踵欧公而起。王半山备众体，精绝句，五言或三谢。独黄双井专为少陵，秦、晁莫窥其藩。张文潜自然有唐风，别成一宗。惟吕居仁克肖陈后山，弃所学，学双井。黄致广大，陈极精微，天下诗人北面矣。立为汪西派之说，铨取或不尽然。陈简斋、曾文清为南渡之巨擘。乾淳以来，尤、范、杨、陆、萧其尤也，高古清劲，尽扫余子。又有一朱文公。嘉定而降，稍厌西江，永嘉四灵复为九僧晚唐体，日浅日下，然尚有余杭二赵、上饶二泉，典型未泯。今学者不于三千年间，上溯下沿，穷探邃索，往往追逐近世六七十年间之所向，非区区之所敢知也。”所论稍偏，要自博辩。

三、师郑又有《柬伯严四首》之一云：“锺阜萧然昼掩关，民胞物与订愚顽。世无知己谐同调，帝有恩言放故山。江汉群英推领袖，匡庐五老照容颜。铨曹后进无能役，钻仰思居弟子班。”伯严知交满天下，第三句似未切当；首联写散愿如见其人。《读袁太常（昶）诗集有感》云：“梦兆早符于少保，碑文谁撰蔡中郎？”

四、黄孝觉字孝觉，东挚友。旧与曾次公同肄业京师译学馆，同喜倚声，甚相得也。少见作诗，有《柬园夜坐》云：“廊虚阁迥搏芳微，坐起无端晚忘归。万里还家明月在，青春作伴昔人非。曲池水长知鱼乐，细路花深养蜜肥。亦拟城东买村舍，只嗟心力故山违。”《短述》云：“叠摺空箱旧嫁衣，谢家残梦过依稀。上清斋醮符灵谶，下苑沧波失后期。窈窕东邻求对值，迢遥南雁寄当归。无愁最是黄昏燕，犹自穿花款款飞。”甚似吾闽杨徽之、刘克庄之作。

五、次公《过津门春晚有感》云：“柁楼春晚浪声斜，南望乌云不是家。此去帝城三百里，沧江日夕见飞花。”读之颇使人怃然，与苏堪之“出门俯沧海，登高见帝都”，虽有刚柔异质，其神理实不殊也。

六、久不见芷青。去年遇于京邸酒楼，立谈良久，次日寄近诗一束，摘数联如左。《春夜》云：“默持一种萧寥意，强与人间旖旎春。转劫莺花飞过眼，环灯哌笑总伤神。”《病起示文农》云：“火风已历三惮劫，露电仍留一粟身。”《夜坐》云：“如此夜光花独秀，未来春梦月同新。”《悼亡女蔷儿》云：“汝死傥归乾净土，而翁犹是乱离人。”《睡起》云：“闲吟浅醉时中圣，澹月疏筠最可人。”芷青旧多怅惘之作，乱后弥甚。昔木菴先生有句云：“浅吟闲醉无人间，拥被抛书当放衙。”又句云：“遮眼莺花如过峡，弥天薤露失晴湖。”皆中年悼感时所作。芷青盛岁富读书，愿多借他题发挥，为雄深瑰奇文字，暂置哀乐，勿使伤人也。

七、林忏慧（学衡）年少喜读书。往者作诗多以质余，未之深许。客冬相见故乡，出示近作，自言已得诗中三昧。录一首以质吾党之能诗者，题云《次公言有素心兰数本甚佳，卖者索值高，未卒得，诗以譬之》，诗云：“曾侯拟滋九畹兰，从我索句助清欢。微生躭花自成癖，风怀垂澹殊未阑。矧兹幽赏世所独，佳人空谷知者难。袖金就人乃侥仰，为花服媚宁求安？但期不落纤儿手，馨逸虽悴犹胜残。人生百年同委露，亦有清操谁相看？含情微欲致娟慕，倘对素契时倚栏。携诗归途香在袂，散作一雨生暮寒。”又断句云：“出郭春寒人似燕，倚栏花寂客如僧。”

八、习为骈体文者，往往诗情不足，以在六义中，赋、比多而兴少，《颂》、《大雅》多而《风》、《小雅》少也。然武进屠敬山（寄）工六朝骈文，而《结一宦诗》则诗情亦复不浅。《无端》云：“家在长洲茂苑中，无端锦瑟怨梧宫。画船载酒不归去，花落五湖秋水红。”《晓渡扬子江》云：“早潮未上东方白，风定春江水一碧。寝中柔橹三两声，推篷已在江之北。故园三月花正酣，闹春冠盖屯游黪。鹧鸪啼遍渡头树，问予何事离江南？”《夏日刘内翰庠招陪汪太守尧辰，携酒方直牧骏谟寓斋》云：“过雨看修竹，秋光六月生。杖藜山下兴，尊酒客中情。野鸟窥帘去，新蝉挟树鸣。习池风味好，何意在彭城？”《雨霁陪刘内翰庠山斋晚眺》云：“山斋日岑寂，古木自生烟。一雨有秋意，数声闻暮蝉。流云挟幔入，飞瀑激沙漩。多暇陪中垒，群经借共传。”《访刘内翰云龙山中》云：“清晨罢梳洗，忽忆山中客。出郭磴道纡，云深讲经宅。入门闻鸟语，开洞见鹿迹。飞阁生松风，晴轩笼虚碧。读书此何时？落叶秋山积。”《雨后登眺近郭山亭》云：“微雨净园林，山光淡城郭。客怀奇亭皋，散步蹑秋箨。杂花分户映，好鸟当窗落。虚烟飞霭霭，野水流漠漠。韫真隘洞林，偃卧得邱壑。嘉赏惬幽期，斜晖未淹薄。”《独雁》云：“关塞凉风起，萧条独雁过。中原饥馑后，何处稻粱多？顾景思俦匹，低飞畏网罗。芦花秋万里，好去宿烟波。”《清溪曲》云：“妾家住清溪，杨柳溪东西。溪头有明月，夜夜闻乌啼。唤郎采莲去，相约清溪水。花底一尺天，晚香吹梦起。烧郎油壁车，藉妾绣罗襦。欢爱忘白日，共食清溪鱼。”《宫词》二首云：“龙池旧日宽如海，宣使新开注玉泉。午夜凤城然炬启，相公进入宛渠船。”“偷随阿监入深宫，与别宫人总不同。太母上头传赐坐，不教侍立绣屏风。”《感事四首》其一云：“炎暑方未阑，徵兵防八闽。连舫通析木，高铲彗长云。深源盛名士，子房画策臣。违众令独将，不如弃其军。苍黄戒征轴，咫尺根胡氛。犀甲耀，龙胪自纷纭。伏波旒空返，赤壁师竟焚。引领海天阔，太息终何云？”《杂诗》五首其一云：“隆汉盛公卿，郁郁登天衢。致身本经术，应务良不疏。《春秋》可折狱，《三百》当谏书。如何中道衰，渐用章句儒？章句亦不足，篆刻徒区区。河间工数钱，乃更开鸿都。居官且食膈，不恤城上乌。”《感事》第一首言闽省马江之败。《宫词》第一首言李鸿章进小轮船，第二首言李连英进其妹缠足者入宫，详《春冰室野乘》，或言其事不实。

九、故人李次玉子拔可（宣龚）曾为海藏掌书记。居汉口，旬日必过江至余寓中。尝有二小诗，云：“石遣小住藤为屋，无闷新居竹满庭。准拟过江寻一憩，午凉容我作诗醒。”“不知鱼鸟归何处？却与蚊蝇共一区。眼底了无芳草色，那能长日闭门书。”盖最早为海藏诗派者。无闷，海藏号。又有寄余诗甚佳，只记得“陶江归去日，霜橘不论钱”十字。

一○、兰生子ㄈ田（我臧）亦喜作诗。如“乡味关心春尾笋，家书颇戒雨前茶”、“落花中酒去年病，噘鸟劝人三月归（《晚归颖口》”，）极似乃父得意句。《晓起同冀伯随石遗长者黄鹤楼看雪》云：“千山万岭飞鸟绝，一老两生楼上头。”《九日寄公荆》云：“不是登高无处所，登高何事可开怀？”则雄健矣。《过姚园》云：“姚家园裹无多丽，颇有海棠百十枝。花下主人子培子，残衫破帽坐论诗。”《初至杭州》云：“展转复展转，小舟殊迫窄。昨夜江南人，今日湖西客。”《冷泉亭》云：“山外方亭午，亭中疑已暝。山渌能醉人，使我久不醒。”皆佳句也。

