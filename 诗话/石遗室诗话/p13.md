<!-- { "loadSidebar": true } -->
二、吾乡诗人多在会城之西南乡。弢菴居螺洲，去城三十余里，南而稍偏西，筑沧趣楼。面隔江尚干乡之方山，五峰插天，摺叠如列屏，视匡庐之五老、香炉，廉悍过之。由马江西望，则又突兀似五虎头，故俗呼五虎山，落荒峤而名不著也。洲上良田广宅，有华严菴，具林塘之致，有桫樨树，皆高数十尺，有水松栝者，皆缘以朱藤花，使若木本者然，犹北地凌霄花多缘楸树也。弢菴同怀弟有叔钹（宝璐），族侄有芸敏，族孙有汝翼翥。汝翼编修与李纯客（慈铭）、吴子俪（观礼）友善，能为骈散文与诗，皆不传。芸敏骈文学阳湖，诗学浙派，力避高调，而苦落纤仄。《次韵和椒玉先生》云：“帘钩风紧不曾开，病起将书校几回。键户岂知春色至？捧诗还当故人来。中年各有衰亲慕，早慰深怜稚子才。（谓三弥）。行止难求詹尹卜，何曾热萝恋强台？”《夜过伯初，见三弥案头有司马景和碑内夹和杜五古一首，三弥作也。喜而赋赠，将索损轩同年和以张之》云：“故人有子字三弥，七岁能为五字诗。（三弥七岁咏蚊，有‘县官无汝肥’句）。肯共而翁逃宋派，不妨学杜得其皮。避兵也署《陶江集》，临帖居然北魏碑。致语写经老居士，他年三舍避偏师。”君早慧，余侄三弥亦早慧，君最喜之。《论诗寄兰生》云：“燕瘦环肥各赏音，偶于浙派见精深。论诗未信卷麓语，樊榭何人更铸金？”“三朝选本亦区区，七子松陵枉并驱。一例诗翁饶派别，故应箨石胜归愚。”

三、叔毅耽经学，漠宋兼采，能散体文，能诗，极少作。以庶常改官部曹，闭户乡居，累岁不入城。强菴哀辞所谓“不名一编，不出一廛”者也。有《雪坪与弢菴联句》云：“雪坪生夏寒，奇胜吾斋甲。下临无尽溪，上有太古峡。岩悬乔木翳，磴迤危栏夹。谷响易聚空，江光未迷眨。苔深平妥簟，箨积凹胜构。摊书床是簏，烧茗灰成劫。曲几滑可凭，洼尊净宜呷。仙遣赌弈枰，天借眠琴匣。千模从意造，群客谁爪掐？想当春雨后，侧足奔流狎。河势走吕梁，横绝不可闸。洎乎秋月夜，列坐微风洽。桂子落天坛，馨发那由篷？寂顽见佛性，夷坦息世乏。鸟飞恋其巢，兽逸宁思柙。醉当卧陶石，游或荷刘镭。雪坪生夏寒，盘涧盟须歃。”旧稿传写，脱去两人名字，三十余句，不辨其孰伯孰叔矣，然妥贴不颇，居然韩孟之工力悉敌也。

四、弢菴犹子徵宇（懋鼎），肆力后山，俯视一切。尝手录旧作二十余首付余，密字丈余，可装一长卷也。《齐齐哈尔遇林葵云》云：“卜奎去闽崤，鸟飞犹半年。乡人来者谁？将毋我为先。忽惊见林子，雪中足跫然。借问自何方，桂管西南边。携妇涉关塞，不顾寒无毡。妇为女子师，身列幕下贤。破荒出宏抱，但凭愿力坚。上农载末耜，榛莽皆良田。岁晚冰峨峨，志士当勉旃。”《自昂昂溪至齐齐哈尔道中》云：“黄尘滚滚淡斜曛，乱辙枯槎浅不分。天影四低平野尽，一行黑点是牛群。”“一带寒林路外斜，荒风起处绝栖鸦。平原小作坡陀势，障得前村十数家。”《将去英伦，书居停女葛悌册子》云：“七尺昂藏独立难，飘然挟策复东还。愿卿勿倚年华盛，及取春风问指环。”先录数首，皆从诗榻中苦吟来也。

五、从螺洲诉江西上，为义屿，又西为阳崎。溪山寒碧，树石幽秀，稻田外缭以江橘，间以桃、李、荔支、橄榄、龙眼之属。外临大江，中贯大小二溪。大溪通以二桥，宋时所造；小溪潮落，度以石工，潮长唤舟而渡，则六分洲也，弥望皆橘，无他物。溪水滟滟时，极似杭州西溪。二桥左右则有玉屏山、李家山、楞岩诸邱壑，嵚崎历落，如行光福、邓尉、卢邱山塘间。土著为岩、陈二姓，已数百年。陈氏少闻人，严氏则几道（复）久客于外，令子伯玉（璩）以三千饼金典叶氏玉屏山庄，小住又去。玉屏山庄者，叶损轩之父作宰江南，买玉屏山，以万金卜筑焉。池馆幽致，有陶江书屋、归来草堂、偕寒堂、写经斋、玲珑阁诸胜。山庄外，田园果树几占一乡之半。过江至古灵、西溪诸处。损轩少负才名，舆芸敏并以院试《会昌一品制集序赋》，风檐寸晷，下笔二三千言，为济宁孙莱山学使（毓汶）所赏识。光绪初年，以中书舍人称诗都下。芸敏体弱多病，登第后屡出衡文，故少所作。损轩时时往来吴山浙水间，所为诗心摹力追于石湖、后村。集中《西溪》一卷，最为幽秀。《溪堂闲居六首》之一云：“微波无力不生鳞，却似将春尚未春。只好入诗休入画，画来愁绝水边人。”此即从司马池绝句“冷于陂水淡于秋，远陌初从见渡头。幸是丹青不能画，画来端合一生愁”意来也。损轩尝以诗稿请苏堪去取，苏堪时方为大谢、柳州，颇致微词。旋悔之，因与君书，特举此诗首二句为问云：“足下近来尚能作‘微波无力不生鳞’云云否？”君乃释然。《游古灵村四首》云：“水折峰盘别有天，连冈茶筍不论钱。园林见说梅如雪，正要山中住一年。”“石峭溪幽景益真，桥阑井瓮字犹新。此村岂止饶林壑？九百年前大有人。”“山光长傍古灵祠，谷鸟岩花尽入诗。潘柄郑潜居尚在，村中访得宋元碑。”“山程佳处耐闲行，一石都堪悦我情。古树蓬科多不识，可能强派是何名？”西溪者，由陶江西上，转入永福诸处也。

六、余交张珍午（元奇）民政十余年，癸卯都门别后，余仍客武昌，君出守岳州，与武昌一江上下，邮筒隔宿可至。至必有诗若书，录数首于后。《石遗诗老许来游不果，以诗至，次韵答之》云：“雄杰湖山古大州，登楼一眺释千忧。江潮夜静时闻些，庭草秋深不系囚。见说嘉宾犹入幕，可因安道竟回舟。壮怀随处须驰放，莫使金羁络马头。”又《澹菴同年次石遣韵见怀，再依原韵奉酬》云：“老向湖坝乞一州，自将诗句托嫠忧。黄金难活沟中瘠，自梃仍多阶下囚。妙手纷纷争举奕，禅心寂寂只虚舟。输君日注《参同契》，高卧鳌峰独掉头。”《澹菴同年因石遗不愿内调，寄诗请为说法，次韵奉和，并示石遣》云：“今人爱诵石遣诗，诗笔纵横近益奇。一世才名空偃蹇，百家学说待论思。林花已悟飘茵旨，剑气宁忘出匣时？衡岳至今留芋火，为君重叩嫩残师。”又癸卯送余出都云：“十日深谈塞百悲，借君跌宕发雄奇。撑肠万卷书宁腐，垂翅重渊事可知。大冶祥金认干莫，多方歧路误骈枝。援琴归谱苍凉曲，漫说成连是我师。”岳州为张燕公凄惋得江山助处，于公最称，故诗笔皆壮于发端，而千忧百悲，中间时时流露。数诗推许太过，岂亦燕公政事堂榜王湾诗句之意欤？《岁除日喜晤苏堪》云：“到门示我入辽诗，别后霜华各点髭。坠地同时身易老，（佘与苏堪俱生庚申）。回天无力路多歧。看人群逐中原鹿，请子一为当道熊。正是平津开合望，驿车催送郑当时。”“罢”韵甚切当，君当少日，曾馆陶江握轩处，故次其诗于此。

七、己酉在都，几道见示《十二月初七日阅邸抄作》云：“自笑衰容异壮夫，岁寒日暮且踟蹰。平生献玉常遭刖，此日闻《韶》本不图。岂有文章资黼黻？耻从前后说王卢。一流将尽犹容汝，青眼高歌见两徒。”几道以马江习流学子，既游学西国，精英文，复肆力探究四部之书。所译《原富》、《天演论》、《名学》各种，文笔雅驯，殆罕其匹。此邸抄乃中朝采访数十年绩学有名者，赏给进士。看花之年，虽同于东野；及第之赐，大异于方干。得意马蹄，难逢开口之笑；同阜牛骥，终免仰首之鸣。诗末联较有意趣，视古人弟子得桂、先生灌园者，迥不同矣。余急和其韵云：“夫子雄才敌万夫，苦吟字字费踟蹰。偶将雁塔题名记，写入诗宠祭脯图。五十本来少进士，百年能几大胡卢？看君放荡无涯思，莫管南公舆左徒。”唐人最重进士，有“五十少进士，四十老明经”之谣。君并示送朝鲜某侍郎诗，故末句及之。

八、甲申、乙酉间，损轩家居，招伯兄移家陶江者二年。木菴诗中所分为《陶江集》者，此时作也。后十余年庚子，余亦以避乱至陶江，遂购薄田，买果树，为退休计。先室人及子女媳妇，前后住数年，余则最久者未及一月，故村居之诗，前岁始有作焉。

九、前岁九月，举家归自京师。家人借居陶江力氏庐，余携张仆居城中，时往来于城乡之间。岁暮有《归陶江》诗四首寄力医隐云：“归来敛翼向江村，失喜君家剩旧园。补葺窗棂安荣几，量移书匮启柴门。不多寒碧聊舒眼，无主幽香渐返魂。（园有梅、竹）。苦忆去年风雪裹，唐花红白醉芳尊。”“数畦寒菜长荒村，彷佛江关赋《小园》。野菊犹花都豌地，山桃已蕊恰当门。绝江唤渡殊躭阁，（时将从濑下游葛岭）。念远登高欲断魂。天末来书聊慰藉，蛎房春饼佐清尊。”“李家山下自成村，典得君家十亩园。叱犊扶犁田破块，打鱼漉泽水开门。蜡宾曾感官家局，社祭将招古昔魂。能护《全闽诗》在否，称王水陆一何尊。（佘刻《全闽诗绿于武昌，方成而兵事起。中有林垌诗。相传坦为陶江社公，俗称‘水陆尊王）’。”“楞岩高处瞰山村，邱壑松篁此最尊。桶水分江登拾级，爨烟绕舍闭重门。峰峦隐见占晴雨，池馆经过怆梦魂。曾是母兄偕隐地，于陵来灌桔槔园。”医隐（钧）郎中者，永福芹漈人。与损轩相先后寓居陶江。幼苦贫，随其父至李家山下，拾林中朴檄归供炊爨。顾有大志，语其父曰：“异日若买得是处田园，亦足乐也。”父呵之。时山下田园，皆陈氏数百年产，旋归叶氏。后二十余年，叶氏中落，竟易主于力氏。前岁又典于余，以其金营北京鹅房之田。医隐有次韵和余云：“陈家村又叶家村，野老犹呼李垞园。里社饮宾多父执，先畴服穑记师门。（园本乡贤陈兰畹先生公产）。池边坐数鱼吹沫，花外行知蝶断魂。舍己芸人君莫笑，（鹅房田有兼为他人经理者）。何如铜镜换金尊？”“玉屏山下水环村，四十年前此灌园。无主落花常满地，成围老树尚当门。白云亲舍儿时泪，春草池塘客子魂。世事升沈都阅尽，算来还是布衣尊。”“上下斜街似一村，东园载酒醉西园。寻芳览胜常联骑，破晓冲寒擅入门。再过亭台新易主，归来环佩孰招魂？今年春意萌芽早，独坐花前嫩举尊。”君精医学外，稍治《说文》。向不为诗，藏书数万卷，而诗集阙如。近年始购有《全唐诗》及香山、剑南两集。“招魂”一联谓君居下斜桥，余居上斜街，宅今归林肖旭，而余妻实卒其中也。

