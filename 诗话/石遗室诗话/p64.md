<!-- { "loadSidebar": true } -->
一四、戊戌余客武昌，始识宁乡程子大，词翰缤纷，楚艳之侈也。梁节庵乃语余：“君未识其长兄伯翰乎？根柢深醇，华实兼茂，惜其亡久矣。”后十有八年，乃得读伯翰之诗古文词，及子大所为行状。伯翰讳颂藩，号叶，同治癸酉科拔贡，朝考第一，以七品小京官分户部。其学始浸淫于晋、宋、齐、梁，其继泛滥乎经史，其归湛潜乎宋儒性理之言。迹其先后文章之涂轨，以至立身行己，入官之小用小效，与岭南朱九江（次琦）如出一辙。其文之最著者为《释用》、《释诲》、《知困轩记》、《再与张冶秋书》。诗多《选》体，如《旅夜读书有述寄诸弟》云：“少小苦失学，悠悠遂中年。经训昧率循，文辞蝉嫣。桃李非不妍，飘忽随风烟。松柏秉冬心，岁寒柯叶全。所以古达人，闻道甘忽焉。白日不我贷，浮薄送华颠。嗟余悔之晚，陈箧如扣。重以生事迫，忧虞日相煎。回思家塾中，青灯几榻联。此境我不再，群季无弃捐，长吟表衷曲，目断西南天。”此诗所谓志士多苦心矣。《梁编修鼎芬以言事去官，归广东，濒行赠》诗云：“入谷圣者叹，栖苴大雅忧。王霸共棉暧，乾坤遂沈浮。披腹叫阊阖，拂衣归林邱。富贵亦何有？风云不相求。亮哉岁寒节，一旬争千秋。乡国波涛深，贾胡腥膻稠。永言根柢洁，毋婴面口柔。重峦养玉气，清渊淬吴钩。再出昌华风，终穷归鲁叟。霜威飒京洛，长亭西日遒。世局多苍茫，大道无阻修。勉旃天地心，寄讯楚粤邮。”节庵酬诗云：“介节今无似，新诗我所兄。一官常隐市，余子各倾城。读罢惟长啸，愁来惯独行。胸中拄铁石，不敢负深盟。”又《题伯翰遗诗》云：“独夜荒江老屋居，此诗尚在此人无。定知涕泪无乾日，梦里相逢一慰予。”又《赠子大追忆伯翰》云：“二十年时绿鬓间，贤兄传状待修删。凤麟落世嗟无命，虎豹欺人竟在关。四印信为山谷友，万人难赎少游还。惭余视息堪泥滓，尚忆初逢《瘗鹤》山。”读诸诗，可以见二人相契之情矣。伯翰近体，亦偶作中、晚以后语，如云：“杜门轮有角，敲句月生棱。”《题画》云：“此手黄筌似，回身碧玉猜。”若《典衣》云：“典衣不忍别，袖墨十年痕。羁旅况相恤。冰霜定客魂。敢忘慈母线，不识富儿门。忽作大裘想，弥天万族温。”则学杜矣。

一五、往者李亦元每自誉其诗，命自举得意之作，诵一绝句云：“□□重逢又十年，云门风物尚依然。杨花瘦尽桃花落，开到酴醵更可怜。”自言其乡云门寺旁，郑氏有三女，皆有色。长者嫁一兵，次嫁贾人，先死，三者尤艳。感而题壁，属余必载之《诗话》。欧阳君重曰：“此尚不及为我题《吴楚两生图》者。”诗云：“京兆相逢侠少场，吴生落拓楚生狂。短衣匹马横门道，一试郊原春草长。”余曰：“吴生”句正好与“杨花”句作对，君重却占便宜了，楚生即君重也。亦元有《挽陈右铭抚部联句》，甚长，末二句云：“被放行吟，抗疏犹争鹦鹉梦；空山落日，吞声再拜杜鹃魂。”实则只此四语足矣。

一六、苏堪在日本有诗题曰《决壁施窗，豁然见海，名之曰无闷》。君重甚推其制题之善。余曰：“陈简斋诗亦有题曰《开壁置窗》，《命曰远轩》。”诗系五古一首，又叠韵二首。余有《萧闲堂》五言长律三百韵。苏堪告余，米襄阳集中亦有《萧闲堂诗》。二事皆偶然相类耳。

一七、文人有文人见解，以之论史，要不足以服古人者。曹君直《读吴志》句云：“青盖早知归晋室，白衣应悔取荆州。”支对非不工，然英雄攻取，岂能以后来之归晋室而当时遂不取荆州哉？又《吊张世杰》云：“歌声已唱青山转，天意难回白雁谣。遗恨压山山下水，不能化作浙江潮。”南宋亡时，浙江潮固三日不至，然江潮即至，蒙古兵遂不渡哉？

一八、诗语有俯拾即是、不取诸邻者。苏堪有句云：“我倦不能寝，鸡鸣真欲啼。”“鸡鸣”即鸡啼，而重读“啼”字，则“鸣”无哭义，“啼”有哭义矣。

一九、南昌熊艾畦（冰）有《春雨怀绍唐诗御》云：“春城三月暮，一雨不知寒。旧对贤人酒，新裁处士冠。”极似《渔洋诗话》中佳句。

二○、近多未澈面人，而投诗为贽，或推许太过，非所敢居；或期望之殷，非仆所愿受者。积之既夥，择其雅驯者，录一二以报盛意。高州朱振基，庵门人也，赠七言古一首、七言律四首。七古云：“海内诗人陈石遗，生平论诗能发微。选诗清窈兼瑰奇，间亦兼及自家诗。冒昧赠诗何语宜，春晴百丈垂游丝。游丝著处无丑枝，吾生岭南雅声希。前后七子弦辍徽，海角见星（见星庐，高州前辈之卓者，为后七子之一。）攀仰迟。中州文献况未窥，瞽者伥伥其何之？间有长吟秋士悲，判行万里来京师。十千买得《庸言》归，熊蹯将食不待而。径欲行嚼无威仪，归案未坐先呼妃。倾动四座多惊移，摩肩擘手观所披。手与目争纸欲撕，食竟脍炙甘分贻。说肉品味脆且肥，每拈一义动解颐。半生扪烛今知非，此是元音那复疑，熟读深思当自知。”“仪”韵、“撕”韵，可以由此学昌黎。江亢虎有数绝句见赠，其一云：“金元故事讨丛残，文字因缘岂等闲。我赞一辞唐突否？石遗诗骨似遗山。（公熟全无故事，多所撰述。”）后始相见于江亭。旌德吕学沅有《奉题日本松平康国先生诗草》云：“宝瑟遥弹颤急声，老怀尊酒怕啼莺。扬州误会樊川恨，一卷《阴符》寡姓名。”吕生诗学玉溪也。此外尚有合肥李国柱，字晓耘；南康赖筹，字潇侯，皆年少勤于学诗者。



●卷二三

