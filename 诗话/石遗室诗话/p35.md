<!-- { "loadSidebar": true } -->
一三、先室人在日，取《真诰》说，颜所居曰“萧闲堂”。丁未八月，室人既逝，岁暮不可为怀，成五言长律三百韵，叙述生平，名曰《萧闲堂诗》，以多为贵，盖元、白、皮、陆以来所未有也。杨昀谷题诗后云：“蕉萃潘郎苦费辞，萧闲堂上梦离离。百年几日容孤卧，四海何人解《五噫》？老去情怀原作恶，病来歌哭总成痴。浮云遮断三生路，木叶安心恐已迟。”樊山题后云：“三笔今为无价宝，五洲君是有心人。福州绿荔惟存液，相府红莲为写真。（君客冰师幕最久。）对剔秋檠商汉学，强扶衰鬓阅京尘。哀蝉一诔三千字，岂独能伤奉倩神？”又有一首云：“想见拈髭暝坐时，年华覆水一灯知。双携京国愁奔命，三首河阳岂费词？前阁暗香闻故故，斜街残日过迟迟。寻常文  字能哀感，此是春蚕百转丝。”诗极工，末不署名，不记何人之作矣。苏堪亦有五古一首，稿佚不可得。柯逊菴抚部（逢时）寄挽二章云：“小劫人间五十年，寻常了却向平绿。孪孪共命迦陵鸟，黯黯伤春蜀道鹃。笺注稿留中垒传，（著有《列女传集解》十卷。）仪容典淑女师篇。鸿妻莱妇同高躅，多恐清言逊此贤。”白云黄鹤往辎骈，往日清游付杳冥。梦室流芳遣挂在，妆台耀首宝钗停。些辞闻设闲安家，神术谁通髻仿佛灵？凄绝落英秋菊尽，西风催制瘗花铭。”数诗皆古人所谓工于哀挽者。此外强菴、叔疋、仁先均有替人垂泪之作，已见前数卷中。柯诗用《楚词》“像设君室，静闲安些”语，实甫挽对亦用之。而先室人既号道安室，又称萧闲堂，“闲”、“安”二字殊巧合信也。

一四、近于石遣室前凿小池，同人多以诗落之。梅生云：“旧梦街西忆绿漪，芙蓉烛底露华滋。未忘舍宅名萧寺，犹为悲秋赋《小池》。量水恰容双照影，戴花无复一开眉。吟魂可似床间月，来与初寒慰掩帷。”直是补作一首挽诗，余有《小池赋》，末段皆伤逝意也。

一五、黄陂萧北丞（延平）精医学。余居武昌时，妇病屡濒于危，皆服北丞方而愈。有《同陈士可游洪山谒岳罗二公祠》云：“长江蜿蜒赴鄂渚，黄鹄龟山为门户。上游形势控三吴，武昌重镇雄终古。洪山蟠亘城东隅，屹然屏障奠名都。衡岳匡庐壮南服，此山虽小足与俱。凡物扼要不在大，寸辖能转千里车。洪杨当日窥荆楚，揭竿狂骤如风雨。罗山辍讲起湘乡，纵横扫荡趋武昌。扼吭先据兹山颠，驱贼猛著祖生鞭。岂知困兽犹能斗，飞炮直中脑血鲜。裹创再战势愈厉，一身虽创一军全。归来握手呼润芝，难纡楚患堪嗟咨。存亡呼吸神明定，临危一语不及私。惟公讲学宗先儒，知止数语即阴符。道学久为世诟病，奇功一雪儒生迂。南皮夫子表精忠，特崇庙貌钦英风。前有作者岳少保，智勇节义将毋同。迩来世事愈变幻，长鲸环噬相争雄。《洪范》六极一曰弱，欲延国脉难为功。儒者至精为兵事，休矜小技工雕虫。壮哉二公留浩气，与山永镇东门东。”颇觉直干少支蔓。

十六、余尝欲缉古今人诗，翔实地理形胜，而诗句又复雅驯者，汇为一编。庶山川能说，登高能赋，兼《毛诗传》九能之二而有之。近见志伯愚都护锐《廓轩竹枝词》一卷，自张家口至乌里雅苏台，详其山川道里形势风俗者凡一百首。林葵云解元传甲自榆关至卜奎及所历黑龙江省山川形胜，有七言律若干首；郑星帆孝廉祖庚自夏口至芦沟铁道所经山川形胜，有七言律五十首，皆可称翔实，诗复雅驯者，惜多不胜录。星帆诗如《武胜关》云：“五载重过武胜关，飞车穿入万重山。浑忘冥呃称奇险，（亦作耶厄黾塞，今平靖关。轭、辕、隧三关总号城口，即史皇及司马戍所塞者。）直使方城付等闲。（荆豫界以北岭古曰方城，内方即三关，西通幡冢、荆山，南抵大别、小别，外方即三鸦，西连太华、熊耳，东尽桐柏、陪尾。）大隧尚分荆豫界，直辕宁阻往来艰？义阳三戍今何许？（宋改义阳为信阳。）从此东篁使辙环。”《信阳州》云：“淮水东来第一州，长途凿岘速驰邮。（梁曹景宗等救义阳，次凿岘。）光黄绾毂交西道，襄邓名城逼上流。两戒山川收楚尾，三关形势抗延头。（田益宗谓与南齐对抗延头，十旬必克。黄陂有延头戍。宋戍主光顺之执谢晦处。）六朝重镇千秋话，申息纵横失故邱。”句如《孝感》云：“衣痕白雁开前雨，（白雁关，古直辕；黄岘关，古大隧。）梦影黄茅岭外笳。”《汝宁驻马店》云：“鸡唤汝南宜月旦，鹅鸣洄曲又晨垌。”《郾城》云：“浅草平原过召陵，林端修路远如绳。征羌城毁忘瓜戍，讨虏渠湮废稻塍。”《临频》云：“受终坛坫遗繁镇，骂坐宾朋累颍阴。故址豢龙怀古梦，荒亭皋鼹悔兵心。”《新郑》云：“有熊故土肇轩辕，自合无玑怆旧藩。”又“洧荡双泊仍林渚，桔秩重闺付邑垣。”《郑州》云：“京索合流遇难堞，项刘画界记鸿沟。”《荣泽》云：“乘轩鹤怨懿公旗，挑敌弧张魏麋。城北盟台谈践土，河阴运道读残碑。今无济隧潴荣播，旧剩梁沟灌堰陂。”《广武山》云：“东广武连牛峪豆，大敖仓纳石门禾。”《亢村新乡道中》云：“嘉首获闻中乐里，纣戈倒向北延滓。”《淇县》云：“黑龙泉绕灵山树，黄雀桥临荡水波。”《县》云：“重兵侈说壁黎阳，万古枋头百战场。就食多依徐世积，观河争避李同光。”《汤阴》云：“伏道北驰商芰里，宜沟西入赵中牟。”《彰德》云：“九军节使无坚垒，八斗才人出帝家。”《临洛关》云：“东阳万甲廉颇垒，北鄙双屯建德城。”《顺德府》云：“凝脂偶咏蛮宫妹，避面争传汉苑人。早见宗盟忘卫毁，休嗟夷祸煽张昼。”《内邱》云：“百战石门争险要，千秋氵氐上感恩仇。”《高邑》云：“钜鹿薮襟宁晋泊，钓鱼盘对广阿楼。”《元氏》云：“峪窥青草通灵画，岭隔黄沙近赞皇。”《正定》云：“成德曾劳韩愈谕，镇州不见杜威奔。”《望都》云：“两源合入龙泉淀，八渡增修马溺关。”《定兴》云：“祁关呜咽遒阑在，拒马苍凉易水空。”《涿州》云：“如画人家图督亢，入山残照隐楼桑。”置诸陈独漉、赵瓯北集中，殆不能辨。星帆熟史学、舆地，在闽中各学校充史地教授有年，口讲指画，了然可听也。奎云诗未奇来，《廓轩竹枝词》当细采之。

一七、近人赋诗之速者，樊山、实甫外，有伯严、尧生。二人诗格不相同，与樊、易尤不相同，其为速则同。尝见伯严遇有燕集，于一夕间以七言律篇赠坐客。尧生尝与菴、昀谷、余数人联句，往往占句独多。昀谷改官将之蜀，君成《竹枝词》三十首送行，专写入蜀山水自鄂渚至成都者。余爱之，请君书一横幅畀余，君立增首尾四诗为赠云：“石遗老子天下绝，谈诗爱山无世情。大好金华读书处（伯玉），闻风心到锦官城。”“送客魂销下里词，故人杨子最能诗。迟君一纵巴山棹，细雨迎秋唱《竹枝》。”“千山万水三生约，好句亲题送子云。西向定将人日报，草堂花发最思君。”“水驿山程约略齐，并应渔具手中携。闲吟为伴陈无己，一夜乡心绕蜀西。”次日见君送行诗又增为六十首矣。余梦想蜀游，未知此生能到否，尽录之，以当《入蜀记》读也。“心感中年别故交，一官如芥共堂坳。西行却有高僧意，万水千山自打包。”“十载东方鬓已新，散原无阁筑延真。扁舟此日还为客，满眼江湖绿恋人。”“身外残书塞两扉，一舟摇入海天微。轻装稳压彭蠡碧，头白匡山话早归。”“日照香炉生紫烟，知君于此漱瑶泉。醉中一浣银河笔，大瀑如龙落九天。”“老爱山房听雨眠，送君心已到开先。此中禅味分明在，落月东林去眇然。”“一月出山天色晴，中秋夜泊九江城。思君不见桂花发，水上之官明月生。”以上送昀谷先过家江西。

一八、“路转樊山树树秋。维舟汉口又沙头。彝陵访过欧阳迹，一路猿声送峡州。”“西陵水色胜新安，朝暮黄牛上峡难。人在空龄歌一曲，雁声遥应第三滩。（空铃峡上即晋时新崩三滩也。”）“小泊香溪到玉虚，洞中垂乳是仙居。只缘心上明妃在，水味浓香满《汉书》。”“屈原庙前枫叶红（归州），平明打鼓上巴东。秋风亭下香火绝，手板无人谒寇公。”“巫山峡影玉清泠，人在冰壶一色青。水响猿啼神女怨，云晴雨淡楚王灵。”“巫山窈窕复玲珑，墨作围屏玉作峰。一镜桃花低绿水，瑶姬写影在当中。”“缥缈巫山十二峰，晴峰奇秀雨峰浓。美人峰更薰香立，如此巫山愁煞侬。”“一舸瞿塘日易西，峡门盐甲与天齐。千秋杜甫吟能健，白帝城高接滚溪。”“汉主征吴此路迥，连营一蹶使人哀。三分不续高光业，八阵遥当滟堆。”“云安县前江水春，桓侯庙裹早梅新。盈盈石上浣衣女，何处凌波无洛神？”“燕宠峡转渐安流，南浦人烟出万州。风便南宾三日到，翠屏山向白公楼。（南宾今忠州，翠屏山有陆宣公墓，隔江即香山楼。”）“平都古寺风泠泠，（今部都。）山木入天扬翠旖。仙人一去鹿无迹，日斜山鬼下空庭。”“黄草峡晴鱼翠飞，渔人支网石梁归。山花红入半江水，溪女采花歌翠微。”“水折山纡一道青，春来巴峡满啼莺。王维此地会经泊，际晓吟花忆上京。”“巴山行近子规啼。巴水三回折向西。巴曼墓随荒草合，李严城枕石峰低。”“浮图大势壮江州，二水朝天抱郭流。报赛无人寻禹庙，乱烟笼树满夷楼。”“天晴三日出渝关，千里龙泉始见山。日与稻田高下转，人疑桑墅有无间。（周孝怀观察劝蚕桑之业，期五年后岁增千万已上。”）“行尽青山见锦城，菊花天气雨初晴。马头树色殊秦栈，大野青浮一掌平。”“一担行囊半担书，争看太守到成都。知公公事崔丞样，首问青城次桂湖。”以上送昀谷由湖北至成都。

