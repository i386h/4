<!-- { "loadSidebar": true } -->
二二、仲常家兄（豫），四十以前作诗亦不少，绝不留稿。丁丑旅食屏南，山行得七言古一首寄余，惟记一韵云：“千年奇境僻未著，当无蜀道若是班。”又在屏南县署，用工部《秦州杂诗》韵二十首，惟记数联云：“哑哑庭前树，慈乌待哺归。栖枝虽稍稳，得食一何微？”又“天风吹昆仑，飘下众芳繁。落溷花无主，辞山泉有源。”又“息翮羡林鸟，奔波怜涧泉。”

二三、季新亡弟（迁），年少逸才，郁郁不得意。幼失怙，两兄不忍过于督责。有所眷歌者夭逝，弟伤之甚痛，兼以自伤也，见诸诗词者，不下百十首。录一二云：“更上湖亭倍惘然，十分秋色是今年。夕阳真是无情物，不许愁人哭墓田。”“二载何曾一日欢？此心不减越梅酸。细思往事都成谶，长抱奇愁欲化丹。”“纵不题诗也怆神，今年燕子罢劳辛。此中白眼知多少，终古黄衫有几人？”句云：“世上黄金原似土，抱中碧玉自无瑕。”备极沈痛。“化丹”句奇创，似杨铁崖、张伯雨语。又五言一律云：“风物已凄紧，吾心殊不佳。墓门空挂剑，香径已埋钗。霜信催衰鬓，秋期葬病骸。词人白首卧，松竹满萧斋。”尤凄厉不堪卒读。卒以不寿，年仅二十有八。又有句云：“庭无过客僮慵扫，案有抛书儿乱摊。”可以想其清贫之况矣。

二四、亡友高逋孙（锺泉），少孤嗜学。家贫无所得书，无所得师，则阅市借人，出门求友，十余岁斐然成章。《花事》云：“花事殊无据，东风面太生。梁低空待燕，地僻少闻莺。帘外几春雨，楼头多晚晴。踏青鞋未绣，何日是清明？”“花事寒中酿，宵来欲减衣。烛烧春共短，香袅梦相依。暗雨苔潜长，幽篁笋定肥。寂寥门巷裹，才见燕双飞。”《谢酒》云：“傍到香肌已减寒，桃花酿醋艳含酸。年来不领青州事，合向平原署旷官“《咏史》云：“夫何碎唾壶？痴心慕魏武。神器非等闲，中宗岂懦主？石头不噬脐，上计死奚补？刁刘无足论，伯仁宛千古。”“称孤不负汉，坐拥见雍容。偏朝奇男子，首数石世龙。子房同卓识，高皇诚景从。并驱轻光武，恐是君未逢。”《宛在堂题壁》云：“数亩林塘结构粗，两朝大雅此轮扶。参差《漠上题襟集》，仿佛《西江诗派图》。风月且谈今夕好，湖山莫说故乡无。某邱某水钓游处，社祭先生德不孤。”堂中祀明清两朝闽首郡诗人也。《澄澜阁对柳有感》云：“爱汝临风作态频，依稀交让尹邢身。（柳有二本）攀条我少纤纤手，护惜还须倩玉人。”“莫向长桥管送迎，乾坤几辈解锺情？我来已负青青髯，愁听谁家玉笛声。”“攀条”二语，谓余曾同室人至澄澜阁下，室人题诗云：“澄澜高阁畔，独有柳条新。共此依依立，青春二十人。”又君赠余诗，所谓“修竹数竿依翠袖，香泥百草绕裙腰”者也。又《瓶中梨花》句云：“未赠白人权命，再逢青帝已无根。”《草堂漫记》句云：“好书久借缘多病，旧句频删厌说贫。”《小西湖即景》句云：“过桥喧落叶，临水饱秋光。”又《春晚即事》句云：“贫家红紫都如洗，独有青苔上井栏。”君美风姿，守身如玉，未尝偶作狭邪游。妇邵氏，世家女。清贫相对，知者方目为伏川、高柔，而幽忧瘦损，余深恐其为汤卿谋。不数年，遽病肺卒。遗诗一册，录数首于此，又使人惜死于无穷也。

二五、王兰生（景）遣诗三四百首，蜀游作居十之八九。诗骨清瘦，然有矫健不群者。《梅子关》云：“万仞摩天梅子关，关前七十二溪环。路人为指巴亭县，数片残云无定间。”二十八字一气赶下，颇有太白“朝辞白帝”一首气象；李涉之“远别秦城”一首，与太白可谓厮为二流矣。然末二句，又从“黄河远上”下半首变化出。唐人此三诗一河、一江、一汉，真异曲同工，后人无从再著笔矣。

二六、兰生诗淡雅有余，雄深不足，近日作者多尔，不独君也。再录其稍高抗者。《万景楼》云：“九峰三水各悠悠，远近苍黄眼底收。人比白云难小住，天晴积雨慰斯游。当阶草色晚将变，压树蝉声秋更遒。未敢楼前久延伫，乡心鹤企易生愁。”《送咙初》云：“布帆买就君先往，极目蛮江滚滚来。夔国寻诗杜甫宅，荆门张乐马融台。休因风雪销余兴，便见江山仗大才。明岁扁舟下黄鹤，一杯迟我菊花开。”《酉阳院斋对月》云：“十日荒山雪未晴，头番今见月轮明。都无佳思烦相照，惟有澄怀对太清。征雁低昂翩去影，寒砧远近起愁声。往时不识闲居乐，回首真难万里情。”断句如《病起登高望绝顶望峨眉》云：“客裹无方散旧疴，强登高望望三峨。皱痕乍洗清秋出，爽气遥分宿雨多。”《夷陵旅夜》云：“问路心悬入峡水，奇书目断过江船。”《犍为野望》云：“山势锐于牛砺角，江湍郁似马羁槽。”《晓发江安即目》云：“山泉气壮来群马，野树根孤立半人。”五言如《锁江亭晚望》云：“孤城双鸟下，独客乱山前。”《黄草峡》云：“西风黄草峡，真作未归人。”

二七、徐仲眉（葆龄），侯官人。少孤贫，充武营书识，保武职，升至副将。代某提督作《左文襄奏稿叙》，为李子和督部（鹤年）赏识，延入幕府。与木菴伯兄、陈芸敏、叶损轩友善。年五十余矣，风骨清峻。有庐一区，琴书潇洒，工小篆，自书门前楹联云：“南州高士宅，东海偃王孙。”颜卧室日落叶菴，设一榻甚致，邀同人分韵赋落叶菴诗榻诗。生平有诗古文词数百首，无子，卒后散落殆尽，惟存《次韵和净名社》一首云：“粗官不自惜，顾之等破甑。庖有枯桐材，入爨正自称。山厨足薯蓣，煨煮听妾媵。风味退院僧，所异鬓发。何来文章伯，光焰长虹亘？上界足官府，岂乏云山邓？我诗本无法，截凫续鹤经。入海闻连琴，过门聆鲁磬。荡涤柴棘胸，豁若青铜莹。鸥程忆南船，驴纲怀北监。奔波卅年中，尘梦劳未醒。苦吟秋叶黄，浩歌春云暝。也知瀹性灵，终嫌杂短钉。谁为解天强？猿引绝飞磴。立愿结团瓢，一几兼一凳。晨参玉版禅，暮入蒲团定。枝梧白苏外，小小一蹊径。从公得导师，庶把樨香证。”有《曝书亭诗》八册在余处，朱印如新，忽忽四十年矣。

●卷六

