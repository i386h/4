<!-- { "loadSidebar": true } -->
二二、余居武昌时，有所作必示苏堪、子培，必加评品。《雨后同子培、子封对月》云：“此雨宜封万户侯，能将全暑一时收。未知太华如何碧，想见洞庭无限秋。”子培云：“真是香山风味。”《再答子培》云：“药裹书签拉杂携。草堂犹似蜀都西。未遭田父缘多病，屡简吴郎益旧题。坐黑晚窗思写远，吟黄秋叶纸凄迷。因君老屋横街语，预想京尘忆印泥。”子培云：“事理相扶，昭彰朗彻，讽咏再三，不能去手。雨窗沈闷，欲继雅音，而抽思不续。”《次韵答子培》云：“凭余自写陈居士，步屦频来不┺将。入室屡呼无门者，借书私喜有诗藏。长江见白难为客，东野于韩讵在旁？随意恣谈鼓坐久，累君烟月受清凉。”子培云：“生劲乃类文湖州，笔妙真不可测。”《冬述》四首，（诗三首已见卷一。）子培云：“别具町畦，亦以此法得一长古。”《二月移居水陆街二首示子培》云：“移居数数太无端，爱此庭中众绿团。藤架方春筛月朗，鹊巢经岁避风寒。（墙外大白杨树，上有大鹊巢。）一襟幽思闲抛惯，十扇明窗晏起难。衡宇初望君不驻，只应携卷树根摊。”子培云：“‘十扇’七字斩新。”其二云：“一亩荒园故足窥，不如园裹即书帷。（故居有空园，纳凉最宜。）绿苔生榭宜铺板，汲井当门待插篱。借荫喜分邻树美，伤根悔把旧花移。落帆黄鹤三年共，细菌寒匏欠夥颐。”子培云：“真北宋人语，王梅间左挹而右拍矣。’以外诗长者均不录。

●卷一二

一、余生平论诗，稍存直道，然不过病痛所在，不敢以为勿药；宿瘤显然，不能谬加爱玩耳。至于是丹非素，知同体之善，忘异量之美，皆未尝出此也。孙师郑不厌其严，冒鹤亭则恶其刻；甚者丛怨成陈，十年之交，绝于一旦。故《诗话》之作，迟之又久而不敢出也。

二、昔魏丁敬礼尝求人定其文。唐牛奇章文字尝被刘梦得涂窜殆尽，厥后二人相见，欢好如故相识。陈菴诗成，必与余兄弟商榷再四，虽不尽舍己从人，固今之丁敬礼也。郑苏堪有诗稿—卷，为余少时所嗤点，或窃以献诸苏堪，苏堪鄙其人，转以告余，又今之奇章公矣。樊樊山有赠余诗，皆极相引重。余送行诗有云：“樊山为政如为诗，敏捷变化无不宜。”和韵诗有云：“三家才调偏欧北，万首侯封羡剑南。”前诗固董仲舒所云“为政不行，甚者必变而更化之”，太史公所谓“善者因之，其次利道之，其次教诲之，其次整齐之，最下者与之争”者也。后诗则公诗集自叙言少为诗，爱袁、赵而不喜蒋，余谓近袁尤近赵也。不知者以为有微词，大误矣。

三、瓯北言元遗山才不甚大，书卷亦不甚多，较之苏、陆，自有大小之别。然正惟才不大，书不多，而专以精思锐笔，清链而出，故其廉悍沈挚处，较胜于苏陆。余尝谓苏堪诗七言古今体酷似遣山。瓯北说虽不尽然，而可为断章之取。至于五言古，则非遗山所能概者矣。几道告余，或以此言告苏堪，藓堪颇愠。余素信苏堪不以人言臧否为意。况遣山固郝伯常所称“歌谣跌宕挟幽并之气，高视一世”，《金史》本传所称“奇崛而绝雕刻”者乎？偶以几道言问苏堪，答书略云：“兄前叙吾诗，许与已觉太过，刻后自视，殊有不惬处。奈何不许知者之评鹭乎？仆虽不德，然恩怨恢疏，不介于抱；至友朋相爱之情，则老而弥笃。知我有几人，岂吾所忍怒哉？”此真苏堪平生之言，敢信其久要不忘者也。

四、周松孙学部有《作诗久不进，书此自勉》云：“少时见人所为诗，心不知好姑效之。棘头攒刺连纸是，丑绝自防人嗤。后乃稍稍敢放笔，涂抹点窜矜多姿。徘徊滥靡所弃，四顾何趾心然疑。迩来忽复不自量，欲以难苦争恢奇。退之子美不可曦，宛陵介甫吾当师。头摇如风两目直，兀坐戟指日冥追。三年不得一句似，举鼎绝膑将谁欺。愤之乃欲都不作，无事仍当持酒卮。京师酒价旧数倍，吾穷取适惟诗宜。圣云好者不如乐，吾将白首以为期。”能达己意，是曾用功于宛陵者。松孙由庶常改刑部，又改县令，其师荣协揆又调之入学部。荣去，郁郁不得意。嗜酒，饮辄醉骂人。余尝以未称其诗遭骂者，笑置之，醒而戒其勿然。卒病酒瘵死。“头摇”句自写其状逼肖，每见其饮醉则两目直而骂坐矣。

五、林赞虞侍郎好山水游而不为诗，惟记送江杏屯阝侍御归里有二绝句，次首云：“我亦当年柱下官，封章无补泪丸澜。送君犹自增新愧，两载曾容负豸冠。”盖杏屯阝以御史逐回翰林院本衙门，赞虞亦由翰林为御史，言事屡触孝钦怒，传旨严加申饬，然未被逐，故云。

六、郭春榆侍郎（曾圻）亦有送杏二律，惟记中二联云：“初衣一赋今方遂，谏草无私那用焚？姜桂性成生自辣，鼎铛耳在讵无闻？”“姜桂”二句移不到第二人身上。春榆闻尚有《绿净亭》及《检书》各古体甚工，惜未见。

七、友人诗句有零星一二语足供采录者。施仲鲁（蝰）别十余年矣，忽遇诸涂，则方由津至都，忽忽立谈数语，约彼此相访。不数日奇来一笺，言抱病回津，赋诗留赠，锻链未成，只得两句，云：“尽纳宫商归变徵，谁将哀怨付诗人？”殆谓所纂《诗话》，少取欢娱之作也。

八、王捍郑太守（仁俊）著述等身，长于辑佚之学，最善者为《辽文萃》、《西夏文缀》。余与乙庵促使付梓。今与《唐文粹》、《宋文监》、《元文汇》诸书共有千古矣。闲喜为诗，有《集石鼓文寿易笏山先生》四言十首，工巧雅切，奈籀文僻字，多聚珍板所无，难于排印。惟记有断句十字云：“吴楚两存古，江湖一散人。”可作君斋楹帖。盖君本吴人，时湖北、江苏各创设一存古学校，皆君总其教务也。

九、陈季咸孝廉（熙绩）为诗喜学今乐府，余语以此体难于出色。丧耦三十年不续娶，久客京师，尝作《春愁曲》，只记末二句云：“影妻椅妾不胜寒，犹有盆梅慰幽独。”写出岑寂况味，用事雅切异常，是《中晚唐叩弹集》中语。

一○、苏堪堂弟棕龄（缪）尝蜀游归，贫实几不能自存，老屋两三楹，花木萧瑟，顾孺人，弄稚子，夷然久之。喜为诗，有《风雨后庭竹尽折感作》云：“疾风驱云若排山，鸣条嗷窍夜益顽。沛然甚雨更助虐，漏床穿屋如悬湍。庭前丛竹正娟绿，一夕摧杀无完竿。秋来正望摇明月，卧看疏影筛金屑。岂意狼狈乃至此，嗟汝太刚那不折？收拾枯朽天墨色，坐念饥凤来无食。”又赋余庭中小池云：“至人嬉以天，遨心在物表。馄溟与蹄涔，得意遗大小。先生息踵徒，闻道早如嗷。世乱矢挂冠，归山谢尘扰。居有宅一区，人力更为沼。巛合匠制，种竹俯寒浏。倚栏饵游，意睨傲蒙叟。鄙夫翔榱题，视此得无丑。月明吾能来，监止所获厚。”前诗讬意甚高，不必定效杜陵之大言；后诗亦居易素位之旨，勿徒作蒙叟齐物观也。

一一、曾幼荃州佐淞，次公尊人也。工填词，诗近九僧、四灵。有《春日感怀》云：“野棠花落怅春残，不定江天暖复寒。乳燕鸣鸠都嫩散，琴歌酒赋久阑珊。感时颇有风人恨，惜别能无独处叹。自是因循辜绿鬓，生涯忍向镜中看。”句如《斋居》云：“寒人残灯裹，春深破梦中。”《杂拟》云：“流莺期不来，芳草长无数。”《集远翠轩》云：“清漪潋影平过桨，晴翠当轩远接城。”晴云：“云意澄夕霁，山光增暮晴。”《复雨》云：“峭寒欺薄袂，断梦窜重衾。”《即事》云：“寒虫与灯语，落月为人迟。”又“病骨经冬峭，诗心入夜危。”《梅》云：“枝高都不见，时有暗香来。”

一二、高逋村有《春闺杂诗》二十四首云：“梨花如雪雨跳珠，翡翠帘低锦炕铺。倦到海棠弱到柳，轻寒剪剪拥铜炉。”“宿雨才收晓色匀，滚球不起落花尘。月华裙底青青草，印尽残红损绿茵。”“二分阴霭一分晴，窗眼无尘障水晶。脂粉慵施掠双鬓，不教鹦鹉唤声声。”“点点泥痕柳絮沾，新裁缟袖护葱尖。无端贪看双飞燕，半卷花阴上竹帘。”“病柳难禁碎雨零，护花一路尚金铃。如何帘箔笼鹦鹉，禅语喃喃学诵经。”“佩佩睡脸小桃酣，玉镜斜临笔自拈。莫把双眉夸夫胥，今宵新月恰初三。”“晓窗暖日影全沈，绣到鸳鸯懒度针。闻道海棠开欲了，绿章何事乞春阴？”“诃子新裁半臂长，芙蓉秋水发幽芳。凝脂洗罢春才暖，好整裙衫细理妆。”“桃花门径日初斜，好事春晴说在家。情分一般如姊妹，纤纤玉腕自烹茶。”“我来犹是笑拈花，两颊芙蓉晕断霞。鹦鹉无端呼客到，累伊莲蕊罢趺跏。”“浅浅鞋拗月半镰，凌波锦裹玉双尖。踏青肯阻西湖路，一带湔裙水正添。”“重帘不卷拥诗瓢，宝鸭香微镇日烧。斜掠臂金研花露，几行新墨上鲛销。”“等闲梳洗罢春潮，万紫千红少助娇。拣得好花偏并蒂，剪刀未下已魂销。”“金钗未拔亦何为？容易花前捧玉卮。载酒不关春问字，泥他夫胥教填词。”“酒痕半袖奈花黏，燕子归来不下帘。斜展罗衾轻卸帐，玉郎沈醉梦初甜。”“昨宵已彻却寒帘，衫子冰凌浅碧箝。垂到肩来削到背，吴棉半臂不教添。”“春晴十日减余寒，丁字帘低亚字栏。玉立亭亭花外影，短墙新粉倚琅。”“夜深犹是说看花，一榻临阶锦褥斜。半颊小桃偏拥月，不教罩粉已飞霞。”“悬枝晓露讶新晴，履迹苍苔步步轻。遣却翠翘无觅处，柳阴挟弹打流莺。”“花前环佩响玲玎，八幅裙拖九子铃。汗脸几行红杏雨，秋千庭院草初青。”“柘枝亚字掌中娇，素袜风生恍九霄。双袖落花新上烛，玲珑子怯春宵。”“酿得余寒忆昨宵，水晶帘下掠双髫。无端私语偷鹦鹉，玉镜春生两颊潮。”“却抛火研小窗西，春暖临池墨易齐。不为冻毫偏耐啮，玲珑玉斗瓠犀。”“碧栏干外品群芳，一捻残红恰罢妆。领取花香与粉气，些些消息要平章。”《留春词》集句云：“碧桃花下美人过，朱颜减尽鬓丝多。留春不住登城望，头上花枝奈老何。”“杜鹃夜半犹啼血，春风得意马蹄疾。别意与之谁短长？吴歌楚舞欢未毕。”“真态生香谁画得？惟有相思似春色。月明花落又黄昏，欲往城南望城北。”“黄莺住久浑相识，知君对花三叹息。未到晓钟犹是春，主人有酒欢今夕。”以上诸诗皆君十七岁时所作，置诸《香草笺》中未能尽辨，不为不早慧也。

