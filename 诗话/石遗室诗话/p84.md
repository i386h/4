<!-- { "loadSidebar": true } -->
八、朱九江（次琦）字稚圭，南海人。有集十卷，外《年谱》一卷，其门人简竹居（朝亮）缉。九江工骈文，有《北行抵清远县与季弟宜城书》，置诸洪北江集中，直不能辨。书云：“五弟无恙。征舶既迈，遽逾十晨。愿言之怀，昔人所喟。爱而不见，如何如何。吾弟内娱萱背，外隆德声，虽曾舆啮指而动操，《召南》樵山而振偶，絮其勤劳，无以喻之也。束装后，待友佛山镇，两日乃得成行。舟师讴棹，若汎凫鹭；游子寄音，眇望鱼雁。是夜宵半，冲风骤激，颓波弥厉；玄云霭空，夙夕不解；雨雪告零，先集为霰。曙发卢包之汎，莫宿黄巢之矶。严霜陨而葭菼凄，玄冥深而若英晏。鳌颈之滩，迷茫乎津逮；龟手之药，叹恻乎水工。行路之难，捻我端倪矣。家累凡百，弟克当之。回睨旧乡，心魂慰藉。惟吾弟续昏一事，轸结未忘。上有黄发，罢劳晨夜；下有雏稚，噢咻啼笑。兹事之亟，岂烦覼缕。顾乡土是谘，亦云省便。而此邦之人，内教陁坏，习锢既久，庸计门户。宛宛处子，或有季兰之好；悠悠靡俗，恐入齐咻之教。天下多美，何必是求。权舆弗戒，后懊焉集。行子过计，是用慺慺。风水蹇逆，行邮遂淹。以今二十七日，到清远县。兄弟健好，餐饭犹昔，兼多徒侣，解诲忧虞，诰诫家人，勿我为念。从兹渡岭，浮泔西下，楚歌千些，湘波万重。背湖涉江，释舟趣陆，更复马首断云，千里随梦；雁足飞雪，崇朝洒襟。七圣皆迷之野，惘惘而驱车；耦耕不辍之乡，栖栖而问道。山川合沓，息影何时？静言思之，百忧集矣。夫人情迹接则多忘，景逝则恒忆。岁华不居，游谯未极。往时家街，群从如龙。斋居盘盘，言笑晏晏。东方未明，已对床相语；西柄之揭，犹露坐未眠。论难纷起，声与百舌竞蛮；觞咏横飞，酒微一斗亦醉。魏文有言：‘当此之时，忽不自知其乐也。’由今以思，旷若星汉。碍诸形容，尚绘心目。每当落帆江浒，拥衾无寐；清角朝厉，游鸿夜吟。我怀云劳，不可说也。自惟寡薄，岂办任官？此行邀福，或叨一第。思遂南归，寄迹丙舍。将吾叔仲，长奉板舆。对鹊占门，徙鱼筑宅。  陆机之屋，不间乎东西；何点之山，略分乎大小。时及霜露，言罗鸡豚。祀先之余，兼以速客。虽甑生尘而日晏，风吹箨而岁寒。而风诗教睦，取鹿食之相呼；金石歌商，结鹑衣而不耻。明明如月，长照其素风；温温恭人，永垂为家法。闭门养亲，至于没齿。虽三公上衮，百城南面，何以易此哉？其许我乎？非敢望也。有问讯者，达此{卫足}言。音尘未积，风云逾阔。家食余闲，幸勖光采。劳人草草，笔不抒心。”此书施诸兄弟，稍觉客气耳。

九、九江诗如《读史》云：“廿载深裁车服费，百金终缺露台工。君王自惜中人产，独有铜山赐邓通。”“长门宫怨久烦纡，祸起泉鸠惨重诛。闻道至尊慕黄帝，不妨脱屣视妻孥。”《典衣》绝句云：“典衣原不损丰裁，盖箧筠笼取次开。我喜他家收拾好，未因金尽降颜来。”“思量杂佩抛何所？约略陈书失已多。到底敝裘能恋主，岁寒时节只饶他。”“别久相逢意倍怜，记从何处话前缘？春衣与我同飘荡，南北东西奇岁年。”“绋袍赎得当金貂，恰是杯觞不寂寥。袖底雨花襟上酒，可能留到上元宵。”《守岁与闺人夜话》云：“渐渐衣棱冻，娟娟须影深。镜奁今共命，灯火此愁心。万态趋残夜，孤思殿苦吟。高怀吾娩汝，卒岁耻言金。（宋真山民诗“责无可买耻言全”。”）“万态”句似前人说过，记不真矣。《乙未闺六月初一夜记梦》云：“天风抱琼台，荡作江海声。手拓西北窗，水远天峥嵘。阶碱石璀璀，浩与镜面平。明月自出入，云扉长不扃。起蹙冰丝弦，坐鼓一再行。得非飞龙引，杂以寒雁鸣。声希月流素，梅朵霏英英。嗅梅得馨逸，有语无声应。粲者何人斯？忽与子目成。斧冰持作糜，饮我碧一泓。战吻吐复咽，肝肺余孤清。长揖粲者言，忍寒我则能。”九江素讲道学，此诗可作广平《梅花赋》读矣。

一○、九江以进士作令山右，饮水外不名一钱。有《答康述之书》云：“弟晋中需次，补缺尚无其期。然自省庸虚，正须阅历，即稍稽时日，为将来逭虚筐之诮，固可以少安无躁耳。见住省城浙江会馆，馆后室为典守僧禅堂，西偏屋数间，即其出息，弟赁居之。出则徒步，入则齑盐。作官是何物事？不过与和尚们隔壁耳。昔魏敏果官京师时，不携眷属，王渔洋尚作戏诗嘲之云：‘三间无佛殿，一个有毛僧。’弟今有佛，胜环翁矣。一笑。”读此可想其清况。

一一、竹居为九江入室弟子，有《读书草堂诗》一册。有《客馆邑中曾氏草堂》云：“板桥松路入莘村，小住疏林近水园，好鸟呼人多种树，闲花行影自知门。远看野色过春鲭，倦止书声话晚尊。笑我邑人还是客，客居初作邑居论。”《送友人北上》云：“百年意态何曾异？却喜闻君有远行。慷慨古称燕壮士，衣冠行见鲁诸生。风船独火江神动，驿馆寒山夜语清。报道北梅花事好，归来攀折一枝轻。”《韩文公钓鱼台》云：“刘生诗句区生序，笑汝相寻寂寞滨。何事阳山关路远，竟来同作钓鱼人？（自注：韩文公《刘生》诗云‘手持钓竿远相投’，刘生者，刘师命也。又《送区册序》云：‘南海有区生者，拏舟而来，与之翳嘉木，坐石矶，投竿而渔。’”）《寄酬梁大鼎芬》五首云：“草堂百事不吾知，松竹当门水绿漪。犹笑点尘飞欲到，谁歌防有《鹊巢》诗？”“焦头上客负前身，曲突案案告徙薪。曾几太邱车马会，万言宿草意如新。”“寒灯骤止读书声，檐外星芒彻夜明。闻道东征乡信至，边风吹入凤凰城。”“国士勋名古实多，知兵宰相美如何？由来风月江门老。七十生平事菊坡。”“千秋金监自先嗟，名重《唐书》耀史家。问有曲江风度否，又从南海奇梅花。”节菴《寄题简竹居先生读书草堂》云：“腹中万卷可支饿，世上点尘不到门。至念陈康天下士，一嗟无命一分源。”“迎阳故作轩窗敞，耐冷还依水石严。今日承平无个事，乾龙何必问飞潜？”“高密通儒经传熟，濂溪老人风月温。诸子纷嚣无用处，始知南海此堂尊。”“多种竹松扶士气，间论禾稼识农功。旁人莫笑先生隐，儒者勋名本不同。”“别来沧海还多梦，老去茅庵尚未成。（余经营庐山卧龙菴未成。）绝羡武夷精舍好，谈经何日罄微诚？”竹居五首绝句中有本事未能尽悉，晤节菴当详询之。

一二、花之著名最早者，莫如梅、杏与桃，而鞠亦不稍后。《夏小正》二月下云：“梅杏拖桃则华。”拖桃，山桃也。九月下云：“若垫而荣鞠。”鞠，草也。嗣是《周书》《时训篇》寒露下云：“鞠有黄华。”《小戴记》《月令篇》同。《离骚》云：“夕餐秋菊之落英。”则渐入诗赋矣。汉武帝《秋风辞》云：“兰有秀兮菊有芳。”曹子建《洛神赋》云“荣曜秋菊。”陶渊明诗云“秋菊有佳色”、“采菊东篱下”。至唐而孟浩然之“待到重阳日，还来就菊花”，杜子美之“丛菊两开他日泪”、“竹叶于人既无分，菊花从此不须开”，李义山之“曾共山公把酒时，霜天白菊绕阶墀”，杜牧之之“人世难逢开口笑，菊花须插满头归”，许多名句，皆直以“菊花”两字为诗料而已。宋韩魏公之“不羞老圃秋容淡，犹有黄花晚节香”，苏子瞻之“菊残犹有傲霜枝”，则写出菊花品格矣。司空表圣之“人淡如菊”，李易安词之“帘卷西风，人比黄花瘦”，则写出菊花韵致矣。尝论梅也，菊也，荷也，皆以一花独占一时，足与一春之百花相敌。菊尤为人所重者，花只草本，而有晚节之名；黄，中正之色也。余甚爱菊，而懒于种菊，不得好种，生平遂无好诗。惟少日曾填《疏影》调三阕，赋《菊影》云：“黄昏又近，这疏疏密密，抛撇谁领？无限斜阳，上尽帘钩，帘卷西风人静。诗人见说如伊淡，怎淡到、烟痕都暝。就个中、摸索渠侬，孤袖暗香齐冷。慰藉销魂瘦损，暮云破一角，漏泄清景。压帽欹斜，依样朝来，只有寒温差省。范围约束疏篱管，管不住、周遮三径。恰小窗、落墨徐熙，一幅折枝相映。”“柴门小启，甚重重叠叠，堆入帘底。柳不成痕，桐不成阴，竹又个无成字。水边篱落横斜见，又不似、罗浮妆倚。倩阿谁、问答形神？除和陶诗无计。非复三人对影，举杯邀月色，岑寂恁地。衣白衣黄，大袖疏襟，黯黯酒痕难洗。争妍彷佛佳人背，顾好处、自怜无坠。趁早些、收拾横陈，玉骨枕函留翠。”“疏灯一点，又遮遮掩掩，秋满栏槛。次第看来，如许萧疏，那有一分明艳？水仙祠下寒泉荐，冷落语、酒旗茅店。到不如、梦醒纱橱，约略梨花云冉。谁话餐英旧事？美人怨迟暮，初服清感。止水盈盈，古镜精神，总怨烟消香暗。画图若写西风照，莫孟浪、秋容增减。算夜凉、蝶瘦萤寒，只有个萤还闪。”词本非所工，少日偶一为之，则雅慕北宋，不欲烟视媚行，如近人之效南宋者。故粗硬既所时有，而此三阕，又次朱上舍韵，更易涉牵强，然不妨为菊贡丑也。至近年有句云：“瘦无可比人何往？落到堪餐色尚饶。”则悼亡之后为人作，非为菊作矣。

