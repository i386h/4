<!-- { "loadSidebar": true } -->
四、诗有用事甚切不能以白描见工者。涛园《由戒坛至潭柘六绝句》之一云：“金光示梦托幽州，儒佛平分愿力周。别缙答书各精绝，太平相国擅风流。（自注：读壁间大兴《朱文正碑记》。”）大兴佞佛媚神，兄弟一为学士，一为宰相，与摩诘、夏卿兄弟皆佞佛，一为右丞，一为相国者正同；“未绝风流相国能”，杜诗也。余有《怀旧绝句三十三首》，中《怀黄小鲁兵备》云：“投老汉阳黄鲁髯，霭园楼阁几堆盐。追酬人日高常侍，词翰招魂待伯严。”亦用杜诗。伯严每至武昌，必住小鲁霭园，常招余及实甫诸人赏雪赋诗。小鲁有赠余长句一首，久觅不得，近乃得之，又《怀宝竹坡侍郎寿伯福仲福两公子》云：“山贼颇疑谢灵运，行吟绝类楚灵均。阖门十口归泉路，孔释空嗟抱送亲。”余初见竹师时，两公子方幼，初读《大学》、《论语》，故用徐卿二子诗语。涛园《展墓杂诗》有二首最佳，云：“奔湍十里傍山行，乱石澄沙作镜清。肠断父兄携我处，白头来此听溪声。”“临风啜茗厅芦店，歇担听泉玄帝亭。不惜馁余留草草，娩无健步踏青青。（自注：先公遗训，子孙步行上冢。”）“肠断”句用荆公诗亦切。近又点有《寄姜斋》诗首联云：“人间好手姜斋叟，独障东风作恶场。”珍午为奉天巡按使，东事方棘，用荆公诗恰好。

五、久不见次公诗，忽得其来函，有近作数首。《寄心与》云：“不见诗人何水部，秋来为句定何如？孤弦岂待成三叹？出手还应敌万夫。小札伶俜随雁去，空山寂寞忆吾无。西风仔细尘相污，莫遣黄花负酒鲈。”附注云：“念圣颇知近代砌诗之非，而笔意亦复不能切近，甚愿有以诏之。”次公诗向来过於苦涩，方思道之使出，此作却甚切近，迪不似往日之作矣。忆前年与次公谈心与诗，颇以余为过许。去年忽言心与不易得，吾知次公眼力渐能放宽，笔意渐能放出矣。句云：“看人檐蝠翻今夜，与子秋蛩共一。”又《秋后十日登陶然亭因题二绝句》之一云：“题壁江亭得几回？平肩草树欲灰。诗人别有登高眼，不在寻常庾赋哀。”《十三夜坐月》云：“皓月不易觏，流云空夕阴。居人黯无寐，下榻赴相寻。触足蟆争奋，伤高雁恐喑。幽忧谁解似？还与夜沈沈。”皆不入晦涩者。

六、近来致力为诗者，梓方、师曾、敷庵，大半办香黄、陈，而出入於宛陵、荆公，月率有新作数篇，远来请商酌。敷庵尤苦吟，如《呈伯严丈》云：“散原晶节匡山峻，老主诗盟一世雄。天宇冥鸿避缯缴，蘧庐万象入牢笼。欲同无己尊双井，每过斜川问长公。曾酌西江微辨味，伐毛从与乞玄功。”此首可谓雅切精微。《同内子游崇效寺看牡丹》云：“趋人巧胜住长安，佳日携持得小欢。著语花间忘渐老，追春兰若故相干。当门未减芳菲意，坐对真同耆旧看。闲裹不妨归辔缓，骋怀犹蹋六街宽。”“著语”、“坐对”二语有意味。《乙卯上巳集十刹海分韵得服字》云：“性癖躭散诞，起倒不供俗。胜日偏著忙，疲脚为游目。不愁春路泥，去觅河桥曲。得水如得宝，渺然在濠濮。矧兹水可师，自洁而纳浊。相携就风漪，宁用兼竹肉？隔年烦秽迹，祓除苦不速。一嬉捐百忧，临流岸巾幅。验候鸣禽变，视景隙驹促。日昏可微寒，及此未春服。”此诗佳处有数。自癸丑上巳任公集部下数十人，修楔於万生园，於是岁有是举，数见不鲜，师曾以为循例之集，难得好诗者也。今如“隔年”云云，则一年一修禊，真嫌少不嫌多矣。十刹海水本不深，今年尤浊，今云“得水如得宝”，又云“自洁而纳浊”，为水占身分，即为己解嘲。至路远人多酬酢繁，“胜日著忙”一韵尽之矣。余是日亦与，嫩作诗，以意授暨儿使代作，云：“今年节序晚，三日春气王。柳绿花亦红，新水鸭头涨。主人诚好事，选胜费供张。主十客则百，百种采时望。熙熙疑啖名，矫矫类高尚。（所请客有不至者。）平生乐游意，鱼鸟且相忘。酒杯偶借人，诗笔吾自放。诗成人得之，人得我何丧？临水复须臾，天际雨云酿。”

七、今年中秋前一夕雨，中秋日小雨，雨止犹阴，其夜忽大晴，坐月南窗下，四更方寝，欲得一诗不成。次日樊山见过，携示《中秋喜晴》一律云：“南山莫复咏朝脐，离合阴晴理不齐。隔宿广寒施膏沐，今宵世界入玻璃。经年大隐依金马，满院秋香扇木犀。说饼移花儿女事，老人拈取作诗题。（《通考》：中秋为移花日。”）是雨后次夜得月诗，三四真所谓如祖腹中语者矣。敷庵一律亦佳，云：“天公作势不教晴，失喜云开皎月生。蓄意预期今夕乐，举头忽动故乡情。倚栏历落看星斗，照屋东西有弟兄。报答秋光无别事，长谣真欲到天明。”掞东云：“风雨方愁败月明，层阴将夕翳高城。长空忽遣浮云尽，万里相看秋气清。儿女中庭分芋栗，邻家深夜沸琴筝。遥怜玉臂清寒甚，水宿吴江第几程？（内子方自广州北来，计程当至上海也。”）樊山并示《中秋前夕雨》云：“五水残荷叶叶鸣，凤城一夜雨连明。建昌约略无多柳，第一难禁是此声。”“灯火笙歌满帝都，中秋儿女竞嬉娱。从来天意人难料，明日焉知月有无。”“浅注茶瓯深闭门，吴绵桂布有余温。写经窗外芭蕉雨，不信能消衲子魂。”“有酒盈尊粟满瓶，夜编诗草晓温经。老年物物俱平等，苦雨酸风尽可听。”“节物催人称老怀，彩旗金兔满天街。嫦娥见惯浑闲事，转爱清秋雨滴阶。”余夙谓樊山今之白乐天，观此数诗，爱月亦复喜雨，真白傅性情矣。

八、师曾诗时有深厚可诵者。如《读大人携家集河舫诗感赋》云：“幽居蔼暮春，怀归念弥切。昏夜梦到家，白日肠百结。高轩眺空翠，小几坐统腕。暖雨开昭晴，初花美可撷。出门临大路，障面尘满壁。奔腾咫尺地，万事一飘瞥。昨者弟书至，函中父诗出。全家健游衍，江南佳气节。云光漾簪裾，逸兴动城阙。秦淮数篙水，恍与蓬瀛接。嗟我滞东海，定省久隔绝。废涩片幅纸，捧读若造膝。旷哉望波涛，怒焉生怵惕。所求已微茫，荏苒送岁月。长怀拥残卷，短景羡飞翮。乾坤未寇乱，骨肉竟阔别。妻孥置天外，弟妹渺难集。人生信随化，圣跖亦溷迹。漂泊无东西，甘苦喻魂魄。何以慰亲欢？顽健强加食。”《雨夜至龙泉寺晤柳翼谋凌宴池两君》云：“拾磴见凌子，入门揖柳侯。僧房若桃源，容我渔人舟。各吐所历事，刺刺夜不休。柳侯谓予言，寅也尝同游。（翼谋宫同六弟游卧佛寺。）其时建子月，严寒冻毡裘。晓日雪色白，晶莹灿林邱。佛尚合眼卧，浮阎几沈浮。岂复得此会，咄咤非人谋。嗟余独后来，路险穷冥搜。雨泾垂天云，蒙蒙匝四周。步出灵光寺，暗叶鸣我头。踏足翻蹄涔，髻窥龙湫。石窦薜荔仄，一灯射两眸。层霄漏微月，一见不复留。神人阂精魂，飒飒千岩秋。观空咫尺地，泱漭凌沧洲。手揽青芙蓉，凭虚结飞楼。笑谢鸡虫境，还同猿鹤俦。”次首中数韵写出黑夜山行景，甚似少陵。

九、悼亡诗古今不知凡几，真悲哀者却少。师曾屡有作，无不真悲哀者。《春绮卒后百日往哭殡所，感成三首》云：“我居西城闱，君殡东郭门。迢迢白杨道，萋萋荒草原。来此尽一哭，泪洗两眼昏。既不簋设，又无酒一尊。焚香启素幄，四壁惨不温。念我棺中人，欲呼声已吞。形影永乖隔，目渺平生魂。我何不在梦？时时闻笑言。倏忽已三月，卒哭礼所敦。我哭有巳时，我悲郁难宣。藕断丝不绝，况此绸缪恩。苦挽已残月，留照心上痕。”“故人九原上，新人三寸棺。相继前后水，一往不复还。我何当此戚，泪眼送奔澜？生时入我门，绿发承珠冠。死别即尘路，灵辆载鸣銮。忽忽十年事，真作百岁观。念此常恻怆，凋我少壮颜。少壮能几何？厌朝露团。会当同归尽，万事空漫漫。”“孑身转脱然，於我一何忍！相期白首欢，岂意娱俄顷？当时携手处，一一苦追省。伸纸见遗墨，检箧得零粉。衣绽何人补？书乱惟自整。亦有满院花，独赏不成景。一昨致盆兰，三日叶枯陨。似我同心人，寿命怯不永。郁陶对暗壁，泪若繁星陨。天乎何困予？江海吊寒梗。有生有忧患，此味今再领。”第二首“冠”、“銮”二韵，眼前事人不能道，愈瑰丽乃愈悲痛，所谓不堪回首也；瑰丽处如读《汉书》《韩延寿传》。师曾哀乐过人，真悲哀语，皆非浅衷人所知。

一○、陈后山逝日，会祭赋诗，昀谷别有命意外，以师曾作为佳。诗云：“志士何所贵？温饱无惭颜。凛此耿介节，谁不为后山？我读后山诗，冷彻毛发间。沈思无他奇，投老终一寒。荒茫八百载，绝壑空跻攀。衣食诚细故，义在非苟安。推其恶恶心，涂炭污衣冠。奉身若璧，况肯蚁附膻。僧寮设斋供，公其来盘桓。残年作痴事，或与同咸酸。我惜未赴约，追怀成永叹。”此诗可谓笔笔正锋，墨无旁渖矣。

一一、穆庵以近作一卷请为去取。篇数无多，皆七律。有一首最为自然，题系《近於津门刻成塞向翁诗，题四韵，以贻知翁者》，诗云：“平生师友死难忘，侥仰津门去日长。断手南丰诗一卷，伤心东野泪干行。梦中相见宁能语，醉裹言归未是乡。题奇杜陵诸故旧，浮云江海日凄凉。”又《沈君砚农为余作岳云闻笛诗卷序，甫脱稿遽归道山；鬯威何君为补书卷上，并许助勘印师遗稿，长句志感》云：“经年积惨应销骨，师友仓皇赋《大招》。漫约精魂访圆泽，还将生死问参寥。山阳闻笛人何往？蜀道啼鹃恨未消。独有王云知魏衍，后山诗许助编雕。”句云：“花市魂归伤晚菊，菱湖人往泣残荷。”“每参诗味蜂成蜜，追忆谈机剑剃钟。”“梦去斋荒余酒意，（印师有安酒意斋。）秋寒坟远郁诗魂。”“对床夜雨浑成忆，将母危城忍更论。”皆为其师印伯作也。《送李矫庵》云：“残阳欲堕留疏木，结习都除到散花。”《再赠小石》云：“我比未归衡浦雁，君宁再食武昌鱼？”语意多凄惋，年少旅食，又益以感逝伤时也。

一二、诗以含蓄为工，夫人知之，然含蓄殊不易。张篁溪以《归钓图》请人题诗，而篁溪初未归也。余生平语言戆直，作诗亦时复如是。题二十字云：“有溪复有篁，其鱼乐於我。愿君直其钩，钓不钓俱可。”年少为官，本不必归，并不必言归也。林宰平题一五言律云：“所得是幽适，深期水竹居。低迷南国梦，寥寂故溪鱼。独茧危非绝，方舟触已虚。严滩干载意，共遂此心初。”曰“深期”、曰“低迷”、曰“寥寂”，严滩以意言，遂初以心言，可谓妙於语言。“独茧”二句妙又在语言之外。

