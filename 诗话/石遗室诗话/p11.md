<!-- { "loadSidebar": true } -->
六、实甫与伯严诸人游庐山诗旧有合刻本，实甫又别录其最得意者若干首，名《庐山诗录》，请广雅相国评定。《青玉峡龙潭》云：“苍崖天所围，径转吐雄瀑。灵山孕真源，金膏出其腹。奔云从空来，数里势屡曲。意嫌鸿蒙隘，未肯受迫束。化工惜元气，万古与之蓄。跌为孤潭幽，神物有起伏。纡徐向平川，余响戛寒玉。谁云一泓窘？百宝可沐浴。倒穿大瀛底，日月出亦绿。地深云霞多，自暮抵朝旭。如闻清猿啼，下饮涧水渌。兹区实琴德，冥接轩与顼。遂令遗世士，无言转温肃。镌痕洗春苔，万石尽可读。我游岂云屡？终老难餍足。若有《离骚》人，攀萝照奇服。”广雅评“化工”至“沐浴”数语云：“真实体物，力量甚大。”《栖贤涧石》歌云：“栖贤涧谷有奇石，倒卧青冥神所擘。鳌背惊翻海水飞，龙髯陡接天云立。奔霆日夜摇撼之，万古空山皆霹雳。跌势纷如矢坠空，涓流巧作珠穿隙。其旁清稳百盘陀，倚涧临流可敷席。水石相遭岂不平？自从天籁发噌咳。道人两耳痴聋久，问是水鸣还石鸣。试抚孤琴动山响，方知水石两无声。”广雅评云：“沈著而又超妙。”《喷雪亭瀑》云：“惊雷破山龙衙衙，数里已闻飞瀑哗。隔山两重可望见，犹被青嶂微相遮。连冈叠岭起又伏，其径屈曲常山蛇。先闻绝境早神往，一旦得路如奔厩。适逢峻壁梯磴险，以手代足相钩爬。满山石镜亦可悦，日光照耀莹丹霞。三步回看五步坐，远衔鄱岭明金沙。力穷足茧瀑始出，两谷跌断中贻砑。观龙垂胡各叫绝，乃叹述者言非夸。泣珠恍探泉客窟，织销疑入鲛人家。细如烟纨袭雾毅，危若冰柱转雪车。何年共工陷鳌柱，海水倾向东南斜？九洲天惊雨脚逗，袖手颇复哀神娲。青霄倒垂星宿海，客欲往泛愁无槎。力穿深潭九地破，对足或抵欧罗巴。横飞水气百步外，色有腾绿兼频赧。凄寒顿成满肌粟，奇幻疑是双眼花。石梁界空何代造？我意未较天台差。其旁独树张大盖，太古冰霰融根芽。得非神栖茁五叶，否则奇卉开三桠。小僮相从颇解事，支炉煮瀑烹新茶。瀑似天龙下听讲，我如佛坐围袈裟。更从石屋访遗迹，残博坏藓空盘蜗。士有山林往不返，问名与氏知谁耶？吾侪疏嫩本天放，晚殉一壑非穷奢。奔驰不归少至老，人海一堕终无涯。诛茅枕流愿莫遂，相对惟有长咨嗟。”广雅评云：“此诗并《青玉峡》、《栖贤涧石》数首可称伟观，乃觉前人咏瀑诗非伤浅即嫌空耳。‘织绡’、‘纨’、‘毅’嫌复，易‘烟纨’五字尤胜。”余意“以手代足”四字终嫌伤雅，竹坡先生亦喜用之，无已易“代”为“佐”何如？“对足”当抵美利坚，非欧罗巴，可否删去此韵？“三步回看”句，只改杜诗两字，似可酌。实甫通人，必不余愠，故敢言之，《万杉寺五爪樟》云：“万杉化去无一杉，惟有寺前老樟在。樟分五体共一本，身历百龄更千载。旁达涧壑根已深，直上干霄气不馁。云垂太阴逗雷霆，风翻白日动光彩。危柯半入烟冥冥，细叶还铺雪睢睢。化人伟奇丈六身，猛士雄健尺八腰。全张数爪鳞之而，俯视众木形傀儡。古来贤豪谁抚摩？其人已死不相待。惟有五老之奇峰，共对青天无倦怠。虽言乾坤要支拄，未免得罪庸与猥。下穿已愁伤富媪，上又恐妨真宰。独立无友大哉警，众人皆忌甚矣殆。自恃刀斧莫能入，皮坚有类披铁皑。大材讵肯腐山林？神物犹思避殖醢。吾闻豫章生七年，便可与龙斗沧海。何况此树世希有，寿过凡樟逾百倍。愿为横海大楼船，知君九死终不悔。”广雅评云：“雄伟恣肆，如张颠以头濡墨，狂寸作得意草书，真世间奇作也。以诗境论，惟韩昌黎有之耳。”余谓此首若与陈仁先《戒坛松歌》并驱中原，未知鹿死谁手。

七、俞确士学使（明震）庚戌入都，访余于秀野草堂，云有近诗一册，在弢菴处，请余商定。旋提学甘肃，寄示纪行数诗，附以书云：“春明接座，植义扬辞，越石、孟公，殆兼其胜。咄嗟叙离，揽辔南辕。拳拳夙夜，暮春度陇，经陟阻艰。戴星而奔，则晨风砭骨；日昃而息，则惊埃被面。逮至县车邃谷，单衣郁蒸；税驾咸泉，连朝衔渴。此则西迈之所独殊。五月四日到陇，初十任事。处瘠则劳，如驹在勒，学校敝废，百端未理，尚无萌蘖，徒具其名。固前人隳废之咎，抑亦多所掣孩者之有以致之。时政日新月异，此亦何可为常？走颇欲应机立断，殚精以赴。然一齐众楚，事有难言。伏思爱顾之隆，敦笃气类，用敢冫卖陈清听！仰冀向当路同事诸公，具言其概，加以督责，事权专属，庶有藉手。否则废弛如前，拥虚名而任厥咎，愚者不为，亦惟有奉身引退耳。离群独游，沈思纡结，朱华荫渚，缅想啸歌，击辕之词，钞呈一噱。”骈词雅似北江。《宿新安县示陈子言》云：“我从洛阳来，坦途无百里。峨峨见城阙，崤陵列屏几。车马乱流渡，隐隐如浮蝗。莫吊古战场，中原事未已。风起远天黄，落日淡如水。况为行路人，茫茫谁遣此？须臾日西匿，回光射成紫。幻影逐明生，饥乌投暗止。此是古今情，悠悠吾与子。”《过州》云：“茫茫古豳土，直接陇西路。我来值蚕月，戒行不待曙。晨光舆麦齐，晶莹缀寒露。微月在枣林，不见柔桑处。王化首明农，但取衣食足。智识与世新，生活有程度。奈何三千年，穴居惟瑾户。日出不逢人，高原莽盘互。始知地上人，得水乃生聚。泾流日浅缩，千尺俯尘雾。人事渐东趋，天心厌西顾。不见古雍州，八水已非故。沧海变桑田，吾何忧旦暮？”《行土峡中，抵会宁行馆，次子言韵》云：“与子长安来，一月已过半。朝发青家驿，畏途愁日晏。悬车下绝壁，浊流倏弥漫。飞鸟到来深，颓云匿不散。槎橱生地穴，破碎撑霄汉。仰望白日乾，俯穿泥没肝。车从涧底行，心与悬崖乱。出险眼忽明，停鞭指行馆。酒注肝肺热，深谈复达旦。新机万弩发，势若水脆浙。方舆自风气，朝报成断烂。欲通江海情，孰与置邮传？忽忆去年游，湖亭瀹茗宛。（去岁四月，同游西湖）。今夕复何夕？风沙满庭院。”《陇头》云：“寻常人事纷如发，况复时艰百态新。高柳两行心万转，陇头黄雾不成春。”读数诗，如见洛阳以西堙塞锢蔽情状。余复确士书有云：“前月蒙惠书及诗二纸，感气类之离索，述道途之阻艰，劳者之情，乃畀居者共之矣。”

八、庐江陈子言（诗）与确士为文字骨肉，屏绝世务，冥心孤往，一意苦吟，今之贾阆仙、李才江也。庚戌十月五日，余招饮斜街寓庐，同集者杨昀谷、赵尧生、胡瘦唐、王书衡、马通伯、姚叔节、吴君遂、冒鹤亭、林畏庐。君归赋诗云：“日晡适城南，奔骑如突鹘。斜街在釜底，人家矗而凸。流风腧百年，佳处尚林樾。侠君秀野堂，今曰石遣室。清流日骈罗，韵事未衰歇。乡味出闽海，珍错煮石发。隽有江珧鲜，甘真海月匹。谈谐萃古惧，勃窜入理窟。比舍有瘿藤，强叟旧所宅。（朱强邻先生尝赁居查查浦，旧宅即在比邻）。赁者今为谁？叩门惧遭叱。霜天拄归策，坠绪聊一摭。”

九、丁酉，余客上海，祥符周季贶（星诒）访余于高昌庙寓庐，谈艺甚久，乞余所刻《孜工记辨证》、《元诗纪事》诸书去。旋同萧敬甫一报谒之。季贶守吾闽久，与傅节子（以礼）以目录家齐名。先是，潘骏文为福建布政使，藩库中有《武英殿丛书》藏板，板颇有残阙，然其书全部为册尚八百余，为卷数千，海内丛书卷帙繁者，除《学津讨原》、《澹生堂余苑》乱后版毁外，此其巨擘矣。余识潘公子芸孙，使告其父，能修补完善，并酌定零售价值，以广销行，亦艺林一佳话。后皆如吾言为之，派节子、季贶二人总纂修。惜前年兵事起，版移藏于山麓旧鳌峰书院，竟毁于火。季贶年老解组，侨寓苏州，别去未久，遂归道山。不数年节子、敬甫相继下世。季贶诗专为五言律，有《窳扩诗质》一卷。《赠萧敬孚》云：“性情胶漆合，赏解过从频。嗜学如甘肉，醉心犹饮醇。见闻徵野录，言动一天真。确尔安儒素，东南只数人。”《自吴归越，雾中顺风渡钱塘江》云：“近家心转急，劈箭快扬龄。飘受颠风健，江蒸沫雨腥。浪花翻素濑，烟色亘玄冥。迎渡稽山好，褰云一角青。”《春夜》云：“不睡百忧集，春深此草堂。山风时启户，江月直窥床。转烛穷花态，缄茶养露香。幸多闲事业，消得夜茫茫。”《雨后野步》云：“负手仰看树，无心错过桥。”又“池水刚添寸，翻腾鸭便骄。”《秋怀》云：“孤愤云无绪，荒愁月与知。”《幽愤》云：“寒虫无婉语，腐树有奇香。”《吴淞舟中夜眺》云：“水云天一雁，星月殿双鸥。”《夜行萧山道中》云：“林月淡将隐，海云微欲红。钟先鸡趣曙，秋纵隼盘空。”《过慧日菴南野阪看月》云：“烟莽荒成趣，宜吾冷性情。”《化鹿山中纪行》云：“秋爽游怀健，青鞍不厌遐。路痕随草转，石脉赴江斜。”又“树枯藤代花。”《寄怀樾村刺史》云：“暝色数星大，蝉吟独树豪。”《题画》云：“万绿破深瓮，孤云兀废台。”《寄敬孚沪渎》云：“佣书供养母，客裹自安贫。掌录徵遣献，豪谭见本真。”又“冲泥犹我过，看景恐君归。”又《喜敬孚自沪上来访》云：“百年能几聚？每见各惊衰。”观屡与敬甫诗，真写得逼肖；又见君结契之寡，数见集中者，惟谭仲修与敬孚，而老辈之恳切爱友，实有古人风。尝论昌黎《寄卢仝》、《醉留东野》各诗，其亲爱敬礼朋友处，坡公所不及，此韩门所以独有千古也。余亦识敬孚十余年，见其不作诗，遂无一诗及敬甫，有愧季贶多矣。谭仲修评君诗云：“朴属微至，于古人近元次山，今人则莫子偬。”孙仲容跋云：“高渺之致，寓诸平易；崎之怀，返之冲淡。杼山长老有云：‘清景当中，天地秋色。’可舆论先生之诗矣。”余谓次山以五言古开香山讽谕之体，君诗固《箧中集》中孟云卿、沈千运诸人之流亚也。

