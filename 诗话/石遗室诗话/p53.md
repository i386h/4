<!-- { "loadSidebar": true } -->
一四、田盘之胜，殆冠京畿诸山。弢庵、赞虞、挟东莫不绳之。余寓都将十年，京西岩壑，十至八九，京东道远，终未至也。傅沅叔提学（增湘），今之好游者。辛亥余游泰山，道出津门，林子有告余，沅叔方从泰山归，当谘问之。已而沅叔所以指告之者甚详，亦极道田盘之胜出泰山上，并示余游田盘诗数首。未几，武昌兵事起，余南去北来，书箧中物零落略尽，属有《诗话》之作，觅沅叔诗不可得。今年重晤沅叔，知其去年寓杭州累月，并游天目、天童诸山，将回津钞诗寄示。而余一日翻检旧书，则沅叔田盘诗数纸在焉，亟录之以饷欲游田盘者。《别天成寺》云：“残春送我出天成，三宿浮屠尚有情。别后难为今夕梦，再来谁识旧题名？庭花何意迟迟发？野鸟如呼缓缓行。有约青山终不负，买田二顷待归耕。”《西甘涧》云：“步出西甘涧，垂松绿过桥。烟萝留隐客，云叶压归樵。僧老余悲诧，泉幽破寂寥。中盘初入径，宿黛似相招。”《由田家峪至白峪寺，山势平秀，茅舍错落，春耕方急，果树著花如锦，宦成归隐者多於此买田焉》云：“盘阿栖隐处，幽绝是东山。春事田园乐，诗情水石闲。钟疏知寺远，松老待云还。闻有投簪客，编茅此掩关。”《登云罩寺舍利塔》云：“大行走蓟野，其阳日田盘。万年孕奇秀，千仞凌苍颜。五峰插霄汉，挂月尤嵫岘。古寺出青杪，隐隐流颊丹。塔影塞外落，铃声天半寒。我昨渡临洵，缥缈堆螺鬟。缘道出山麓，仰面窥霜坛。真疑住真仙，胜绝非人寰。山灵夜诏我，幽梦犹未阑。破晓理策行，亭午披禅关。人出鸟道上，路转千峰端。何时开云栈，凌空鸣玉銮？孤松挟石起，作势如飞鸾。一钟悬树末，古锈长煽斓。意兴既飘发，腰脚初忘艰。西望西山西，一笑向长安。东观东海东，手拂珊瑚竿。前拥蓟门树，后指古白檀。万象纷来赴，千里归凭栏。碧嶂挂天绅，罗列如朝班。翠屏与紫盖，一一蛟螭蟠。连岑恣ㄈ诡，到此皆幽闲。似畏中峰严，俯贴不敢于。青天何荡荡，大地何漫漫。起陆争龙蛇，窜穴惊狸猫。长城出辽塞，垒堞无坚完。落落悲风来，犹带秦民酸。世变亦何已，急景如飞湍。嗟余坠世网，束缚斩缨冠。修名苦不立，忧患相循环。如以一坏土，障彼千丈澜。如以单极统，转彼百尺磐。年时既非旧，智力复苦孱。猿鸟失本性，置之笼槛间。一旦见林壑，欣然天地宽。胜游岂易得，幽赏天所悝。平生几两屐，到处穷跻攀。忆昔来兹寺，弟昆寻清欢。相引上绝顶，抚松一盘桓。九原不可作，感逝摧心肝。摩壁寻旧题，墨黯字未刷。伯子独深喟，早见霜毛班。季子塔上书，石绣苔花乾。青山久相待，孤云谁与还？濡笔续前题，大书恣深刊。山石有时泐，结想真愚顽。自写歌啸乐，宁恤招讥弹？何当谢尘驾，长伴山僧闲？春花发古艳，涧水鸣幽潺。天风振衣袂，更饱烟霞餐。如何轻挥手，好景让人看？”登高望远，百感交集，好游者往往悲乐相寻，康乐、柳州出以幽复肃括耳。此诗能於舒展中时用钩勒者。

一五、旧过居庸关，欲作一律诗未成，只得两句云：“侧想井陉天一线，如穿函谷地中开。”井陉、函谷，皆未经其地，徒以居庸居太行八陉之一，作想当然语也。近读拔可《车发太原》诗云：“山行若面壁，万灶出井底。溪乾似夷涂，一雨倒千里。山洪激射处，寸铁变绕指。洪来不及避，性命真已矣。颇闻诵南皮，避水亭可纪。秋毫苟及物，世论久犹膛。寿阳扼山脊，距地突高起。日光易向背，冷暖隔尺咫。占云晋藏富，冶可互市。如何弃不采，失此通道旨？邦人赋《蟋蟀》，旧说袭表裹。莫守闭关言，险阻不足恃。”益可想见井陉之险在居庸上矣。

一六、江亭为都下常游之地，游而有诗者必至众，挨东向余索近人传作，余无以应之。自来胜地名作，多以近体，以其易於传诵也。余数十年来，江亭诗何尝不存数首，然多古体。若以古体，则仲毅之作便佳。《庚戌清明日，与独笑风持同登》云：“斯亭在长安，高旷略得地。政如长安客，抵死不愿吏。林垌夙所嘉，结构亦有致。以兹惬微尚，终岁十数至。荒乘怀已孤，取径世所弃。兹游得二子，不饮亦已醉。吾侪未闻道，坐识形骸累。犹能就萧寂，祓我经世意。倚阑试垂手，挂眼念山翠。风景固不殊，泫然有新泪。”其二云：“故山谁与归，京国谁与住？江亭五寒食，去日已无数。男儿重时会，真若鹊待冤。何期好身手，侥仰溷世故。春城花冥冥，到眼但如雾。坐令少年场，孤赏奇微慕。伤高取悦魂，尽兴若可去。斜阳在烟柳，历劫此迟暮。”古体所以异於今体者，今体往往说江亭处多，古体往往说登亭之人处多也。

一七、书生好作大言，自以为器识远大，此结习殆牢不可破。无论太山、秋毫，两俱无穷；殇子非天，彭<耳冉>非老；圣人语大极诸莫载，语小极诸莫破；《大言赋》、《小言赋》不足以尽之也。韩杜诗之能为大言者，至“巨刃摩天扬，刺手拔鲸牙”、“举瓢酌天浆”、“未制鲸鱼碧海中”、“鲸鱼跋浪沧溟开”而止耳，可谓莫载否乎？

一八、李习之论文，谓六经之创意造言皆不相师。故其读春秋也，如未尝有《诗》也；其读《诗》也，如未尝有《易》也；其读《易》也，如未尝有《书》也；其读屈原、庄周也，如未尝有六经也。古之诗人亦然，一人各具一笔意。谢之笔意，绝不似陶；颜之笔意，绝不似谢；小谢之笔意，绝不似大谢。初唐犹然，至王右丞而兼有华丽、雄壮、清适三种笔意；至老杜而各种笔意无不具备。大历十子笔意略同；元和以降，又各人各具一种笔意。昌黎则兼有清妙、雄伟、磊珂三种笔意。北宋人多学杜韩，故工七言古者多：南宋人稍学韦柳，故有工五言者；南渡苏黄一派流入金源。宋人如陈简斋、陈止斋、范石湖、姜白石、四灵辈，皆学韦柳，或至或不至，惟放翁无不学，独七言古不学韩苏，诚斋学白、学杜之一体，此其大较也。

一九、黄山谷谓“疏影横斜”一联不如“雪后园林”一联云云。余为广其例曰：“韩退之之‘日照潼关四扇开’不如其‘一间茅屋祀昭王’，柳子厚之‘独钓寒江雪’不如其‘欺乃一声山水绿’，‘柳州柳刺史，种柳柳江边’不如白乐天之‘开元一株柳，长庆四年春’。”

二○、诗贵淡荡，然能浓至，则又浓胜矣；诗喜疏野，然能精微，又精善矣；“鸣鸠乳燕青春深，落花游丝白日静”、“雷声忽送千峰雨，花气浑如百和香”，可谓浓至；“穿花蛱蝶”一联，可谓精微。




●卷一九

一、东坡七言古，中间全用对句排募到底，本於老杜《岳麓山道林二寺行》；他如《洗兵马》、《追酬高蜀州人日见奇》，则全对句而有转韵，东坡却少学。后山七律，结联多用涩语对收，则学杜而得其皮者。山谷、铁压多学杜之七言绝句。

二、白乐天《寄韬光禅师》云：“一山门作两山门，两寺原从一寺分。东涧水流西涧水，南山云起北山云。前台花发后台见，上界钟声下界闻。遥想吾师行道处，天香桂子落纷纷。”此七言律创格也。惟灵隐、韬光两寺实一寺，一山门实两山门者，用此格最合。其余东西涧、南北峰、前后台、上下界，无一字不真切，故此诗不可无一，不能有二。惟东坡能变化学之，《游西菩寺》次联云：“白云自占东西岭，明月谁分上下池？”略翻乐天意说之也。据咸淳《临安志》，寺前有东西双峰，寺中有清凉池、明月池，有似灵隐、韬光，故东坡亦分东西、上下言之。又《赠上天竺辩才师》云：“南北一山门，上下两天竺。”又《自普照游二庵》云：“长松吟风晚雨细，东庵半掩西庵闭。”皆用此例，亦以天竺寺有上下，庵有东西故也。王摩诘《访吕逸人诗》云：“城上青山如屋裹，东家流水入西邻。”又乐天诗所自出。

三、涛园说诗，时有悟入处。近年在上海，与苏堪诸人作“温经会”，不止胸有《左》癖矣。尝云：“昌黎《南山》诗连用五十一‘或’字，少陵《北征》已有‘或红如丹砂，或黑如点漆’之句，实则莫先於《小雅北山》‘或燕燕居息，或尽瘁事国’，十二句连用十二‘或’字。”余谓：《北山》将苦乐不均两两比较，视《南山》专状山之形态，有宽窄难易之不同。《北山》到底竟住，斩截可喜。《南山》则不免辞费，故中多复处，如“或戾若仇雠”，非即“或背若相恶”乎？“或密若婚媾”，非即“或向若相佑”乎？“或随若先后”，非即“或连若相从”乎？其余“或赴若辐辏”与“或行而不辍”、“或妥若弭伏”与“或颓若寝兽”，大同小异之处尚多。故昔人谓《北征》不可无，《南山》可以不作也。且其叠用“若”字、“如”字、“或”字，又本於《高唐赋》之“湫兮如风，凄兮如雨”、“若生於鬼，若出於神”，《神女赋》之“耀乎若白日初出照屋梁，皎若明月舒其光”、“哗乎如华，温乎如莹”，《洛神赋》之“翩若惊鸿，婉若游龙”、“髻胡兮若轻云之蔽月，飘飘兮若流风之回雪”、“皎若太阳升朝霞，灼若芙蕖出渌波”、“肩若削成，腰如约素”、“或戏清流，或翔神渚，或采明珠，或拾翠羽”诸句来也。等而上之，《淇澳》之“如切如磋，如琢如磨”、“如金如锡，如圭如璧”，《板》之“如埙如篪，如璋如圭，如取如携”，《荡》之“如蜩如螗，如沸如羹”，《三百篇》早有之矣。

