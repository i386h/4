<!-- { "loadSidebar": true } -->
二一、去年过沪，读樊山《与苏堪冬雨剧谈》之作，瘦淡似苏堪，不类平日之富丽，叹才人能事不可测，往往效他人体也。惜未钞其诗，惟得苏堪和作云：“久于南皮坐，习闻樊山名。老矣始一见，赵璧真连城。落笔必典赡，中年越峥嵘。才人无不可，皎若日月明。春华终不谢，一洗穷愁声。南皮夙自负，通显足胜情。达官兼名士，此秘谁敢轻？晚节殊可哀，祈死如孤悍。其诗始抑郁，反似优平生。吾疑卒不释，敢请樊山评。”其二云：“尝序伯严诗，持论辟清切。自嫌误后生，流浪或失实。君诗妙易解，经史气四溢。诗中见其人，风趣乃隽绝。浅语莫非深，天壤在豪末。何须填难字，苦作酸生活？会心可忘言，即此意已达。”其三云：“穷愁固易工，忧患宁爱好？奋飞抉世网，结习犹烦恼。午怡论诗骨，见谓饥不饱。心知小潺，河海愧浩渺。何期樊山老，闽荔喻益巧。荔甘而诗涩，唐突天下姣。庶几比谏果，回味得稍稍。嗜涩转弃甘，攒眉应绝倒。”（夏午诒赠诗云：“人世无此骨，餐之不疗饥。”）今年复读樊山《暮春苏堪见过作》云：“春事如水流，群莺自相逐。昨雨忽然晴，乔林生万绿。海藏楼中客，来看辟疆竹。君我在天壤，眇然同一粟。逃名名转盛，世以灵光目。诗卷行江南，佳语万口熟。虚堂来清风，岩电炯相烛。谈笑碧桃间，落花红簌簌。”其二云：“君家富樱花，吾花亦满篱。君树高于我，作花红倍之。君园花开早，我屋花较迟。君花备五色，我花淡白姿。同根而异态，姊妹分妍媸。君来看我花，如鲁适邾郎。观花即可知，我与君之诗。”其三云：“百请不一至，不速翩然来。君招乡人饮，排闼弗我猜。声气自相感，疏密匪形骸。沧海一杯酒，暂忘禾黍哀。京庖移江左，味与脾土谐。鱼羹及炒栗，南宋以为佳。今何以异是，如在黄金台？亦非饮食求，特取怀抱开。持问主人翁，一月笑几回？”此三首虽存真态，亦稍似苏堪。“排闼”韵，即余至上海，苏堪饮余酒楼，余特过樊山，邀之作不速也。苏堪又答樊山云：“幽忧成简出，苦吟类心疾。有诗不与人，聊自呕抑郁。故人偶相从，借酒道契阔。樊山忽入座，真若山排阖。感君已再顾，诣谢意久阙。微雨花覆窗，小坐极可悦。诘朝出新句，语妙意曲折。形骸殊声气，疏者孰与密？庶为知者道，流俗莫强聒。春归益闭户，刻意还阁笔。”“排闼”韵写得有神。

二二、今春在海藏楼见苏堪诗有为审言作者，似颇著意。因问审言何人，苏堪言李姓，详名，有著述，能诗。近见杂报端有数首，非近日妙手空空一派，急录之。《题刘聚卿臧北宋汴学二体石经拓本》云：“夜光投闇珠吐泽，来自无端夸啧啧。往闻工先得此时，只费奚囊钱数百。（淮友说如此。）料简残裹饰千锦，腌喂古香倾坐客。颐志斋中惊颗颐，穿屋神光照邻壁。东洲老人呋舌诧，题诗妙摹复初格。睦州早逝失传经，（俭翁长子寿昌，字颐伯，早通经训，能传翁学，以御史出为严州府，勤事而死。）徇臧无缘向儿索。长物连鸡不并栖，留示诸孙工斗隙。皇天默相落君手，柘翁精爽妥安宅。何异蔡邕赠仲宣，况有连城偿赵璧。既不入万（漠阳万中立）又不陶（端公），经兮有主我为惮。当年上傲毕与钱，后者视今今视昔。恍如置身嘉礻右朝，亲与英贤称莫逆。何时复访陈留碑，朴被径卧檐下碣？”《见陶斋臧石记印本感赋》云：“槐影扶疏红纸廊，冶城东畔又沧桑。摩挲石墨人空老，忆到金陵便断肠。”“脱略曾非礼数苛，上宫有女妒修蛾。濮阳金集儒书客，那得扬雄手载多？觥觥含宪出重阍，传命居然奉敕尊。轻薄子玄犹并世，可怜不返蜀川魂。”《肺病数日不出效海藏体》云：“一径杂风雨，闭门春草深。鸟飞云意静，地僻足音沈。未觉妨吾适，时能致独吟。日衰频对镜，已分二毛侵。”余于北宋石经，既代人题长句三十六韵，复为聚卿所嬲，自题二十八韵，见者皆以为复初体。其实复初焉能创一体？余题《蜀石经》曾辩之。

二三、向只知朱古微（祖谋）工词，直逼梦窗，近乃知其工诗。有《和远根乞米曲》云：“宣州诗翁恒苦饥，索米梦持篆窠归。举家瞰粥癯不肥，平原笔力弩释机。先生研田十年机，溉墨一斗键其扉。临川三昧荧荧晖，浓锋蹶岂诸城痱。赫蹄纸百不供挥，玺书增俸畴敢希。月料半流埒茹薇，焉能休粮脱尘几？道山延阁接太微，胡不陈书紫宸闱？胡不曼胡短后衣？捷书夜草旄头飞，何为颅颔幽篁围？乾愁漫诞不可矶，诸公遑辨妃与猪。一邱之貉蒙庶几，菜佣求益来已稀。牛铎黄钟荒是非，枵然者腹负大诽。安用陶胡奴累欷？逝将著鞭骖子腓。安吴笔诀绝几韦，他年奇字森烟霏。”远追春海、子尹，近友伯严、右衡。又诗中之梦窗也，可以药近日之枵然其腹者矣。

二四、向见若海诗，颇觉其多填词家言。东因特出数首见示。《题强屯阝老人归鹤图》云：“强村老人如老鹤，不向人间争饮啄。九霄唳罢独归来，梦醒空山雪花落。老人养鹤如养儿，俸薄不免时啼饥。胸中饱贮出尘想，不识贵人轩与墀。传闻此鹤人所赠，毛骨奇逸不凡近。亦如老人古心性。玉立尘埃冰雪净。老人当世称词仙，鹤亦起舞能应弦。荒庭僵石横苍烟，与鹤相对应忘年。此鹤平生有故事，出处去就略可记。大鹤山人鹤阿师，为写斯图传画史。鹤兮鹤兮得所归，青田石老苔生衣。月明试向华表立，人世如今有是非。”《赠伯严吏部》云：“戎马仓皇老此翁，天教身世杜陵同。廿年歌哭江湖上，八口流离道路中。梦断中兴成白首，酒醒宙合战群龙。夕阳冷照离离黍，掩泪题诗续变风。”皆极与青邱相近。

二五、自前清革命，而旧日之官僚伏处不出者，顿添许多诗料。“黍离麦秀”、“荆棘铜驼”、“义熙甲子”之类，摇笔即来，满纸皆是。其实此时局羌无故实，用典难于恰切。前清钟虞不移，庙貌如故，故宗庙宫室未为禾黍也。都城未有战事，铜驼未尝在荆棘中也。义熙之号虽改，而未有称王称帝之刘寄奴也。旧帝后未为瀛国公、谢道清也。出处去就，听人自便，无文文山、谢叠山之事也。余今年出都，有和秋岳一绝句，云：“未须天意怜衰草，岂望人间重晚晴？春兴田园吾自足，义熙端不托泉明。”故今日世界，乱离为公共之戚，兴废乃一家之言。宁海章一山（棂）极不忘故主者，归里要余赠诗，首次联云：“独有会稽杨抱遣，凄吟天宝乱离诗。扁舟已就思鲈计，华表应疑化鹤归。君浙人，聊以杨廉夫相况耳。一山次韵答云：“海内诗人陈石遗，临行写赠泰山诗。生年同在周秦际，梦想躬逢尧舜时。零落曲台成古记，（君前为礼学馆纂修）。委蛇大学尚宗师。（君偶以事至都，为大学学子暂留。）申公辕固皆著旧，一卷残经好护持。”周秦之喻亦未切，余敢不拜嘉。




●卷一○

一、初梅宛陵诗无人道及。沈乙盒言诗夙喜山谷。余偶举宛陵，君乃借余宛陵诗亟读之，余并举残本为赠。时苏堪居漠上，余一日和其诗，有“著花老树初无几，试听从容长丑枝”句，苏堪曰：“此本宛陵诗。”乃知苏堪亦喜宛陵。因赠余诗，有云：“临川不易到，宛陵何可追？凭君嘲老丑，终觉爱花枝。”自是始有言宛陵者。后数年入都，则旧板《宛陵集》，厂肆售价至十八金。于是上海书肆有《宛陵集》出售，每部价银元六枚，乙盒、苏堪，闻皆有出资提倡。

二、宛绫尝语人曰：“凡为诗，必能状难写之景，如在日前；含不尽之意，见于言外，乃能为至。”此实至言。前二语，惟老杜能之，东坡则有能有不能；后二语，阮、陶能之，韦、孟、柳则有能有不能；至能兼此前后四语者，殆惟有《三百篇》。漠魏以下，则须易一宇，曰：“状易写之景，如在目前；含不尽之意，见于言外。”

三、宛陵此四句，前二语实难于后二语。姜白石《诗说》云：“僻事实用，熟事虚用。”学有余而约以用之，善用事者也；意有余而约以尽之，善措词者也。”“句中无余字，篇外无畏语，非善之善者也；句中有余味，篇中有赊意，善之善者也。”“始于意、格，成于句、字。”“诗有四种高妙：一曰理高妙，二曰意高妙，三曰想高妙，四曰自然高妙。”“一篇全在结句，如截奔马，词意俱尽；如临水送将归，尽意不尽辞；若夫意尽词不尽，剡溪归棹是也；辞意俱不尽，温伯雪子是也。”《渔洋诗话》引之，以为论诗未到严沧浪，颇亦足参微言。案白石此言，颇尽作诗之妙，然不过宛陵后二语而已。至于司空表圣《诗品》、严仪卿《沧浪诗话》为渔洋所表章者，则已足檗栝之也。沧浪之“羚羊挂角，无迹可求”等语，故为高论，故为廋语，故为可解不可解之言，直以浅人作深语，艰深文固陋而已，表圣“不着一字”之旨，亦不过二十四品中之一，白石之“温伯雪子”，又何以异，又何严沧浪之未到乎？

四、白石譬喻尽不尽处，亦有未当。“截奔马”正是词尽意不尽；奔马本意，不止于是，截之使止于是也。“临水送将归”已是词意俱不尽，何必“温伯雪子”？温伯雪子，直有意无词，岂止词意不尽？

五、严沧浪云：“少陵诗法如孙吴，太白诗法如李广。”殊为得之。孙吴有实在工夫，李广则全靠天分，不可恃也。渔洋于沧浪，不取此二语，而取“羚羊挂角”之说，盖未尝学杜故也。表圣之“不著一字，尽得风流”，已在可解不可解之间。“羚羊挂角”是底言乎？至如禅家所云“两头明，中间暗”及诗家之“鸳鸯绣出从君看，不把金针度与人”，竟是小儿得饼，且将作谜语索隐书而后已乎？渔洋更有“华严楼阁，弹指即现”之喻，直是梦魇，不止大言不惭也。

六、今人非不能如白石所言，约以用之，然而学未尝有余矣；非不能如白石所言，约以尽之，然而意未必有余矣。约，又何足贵乎？句中且未能无余字，篇外且不能无长语，而遽言句中有余味，篇中有余意，亦谁信之？始于意格，成于句字，然后再言高妙。大抵作古体诗患在无结想，患在结想之不高妙；作近体诗患在意不足，如七律诗八句，奈无八句之意，则空滑搪塞，无所不至矣。但果是作手，尚张罗得来，八句中有两三句、三四句可味，余亦可观耳。意有余，而后如截奔马，如临水送将归，非施手段、善含蓄不可；意仅足，则剡溪归棹，故作从容，故留余地，工于作态而已。

