<!-- { "loadSidebar": true } -->
一四、仁先论诗，极有独到处。尝云：“杜诗‘但觉高歌有鬼神，焉知饿死填沟壑’已极沈郁顿挫之致矣，更足以‘相如逸才亲涤器，子云识字终投阁’二语，此是古人拙处，即是古人不可及处。渔洋不能解此，宜其小成就也。”又云：“‘春风举国裁宫锦，半作障泥半作帆’，何等恢丽。首句以‘不戒严’三字起之，严重之至，又承以‘谁省谏书函’五字，朴质之至。古人之诗如是，否则可入小仓《诗话》矣。”又云：“读苏诗有悟以极边际之语，达极圆满之理乃妙，否则如程、邵之作，不免腐气，且正面说理，亦并不能圆满。”余谓吾辈生古人后，好诗已被古人说尽，尚有著笔处者，有无穷新哲理出，可以边际之语写之也。仁先又云：“觉菴一日问李黄孰胜，答以黄殆未如李也。”李谓义山，黄谓山谷。

一五、仁先近体诗如《舟中写心》云：“暂写闲怀向水滨，片时鸥鸟肯相亲。苍压终古收残照，碧树前宵送晚春。岂与韩维忧日暮，要知康节在风尘。冥看正见孤飞翼，一尔翻然未易驯。”《莘田使来得书感赋》云：“江湖屈落刘莘老，风雪微茫岁又阑。寄字尽随秋雁没，旧奴还作主人看。三年宗国无穷事，一饭寻常九折难。思折庭梅问消息，暮云无际楚天寒。”《赠念衣并怀左周二丈》云：“昔从周左为秋社，长忆先生鄂渚间。今见黄州新句法，更怀青琐旧朝班。南能北秀天难并，京洛江湖意等闲。料理诗篇真事业，漫辞萧瑟对江山。”《偶成》云：“曝书忽见故人书，猛觉虚光未扫除。只此心情犹昨昔，居然三十竟何如？惯愁出入公超市，小付生涯范粲车。白日青春花气午，不多时梦尚蘧蘧。”《次韵觉厂枣花寺看牡丹》云：“睡起未妨花事晚，芳春将去一嫣然。笑看词客过千辈，不忏风情又此筵。红杏青松都莫问，‘贪多’‘爱好’已能传。虚廊旧梦无寻处，料理回肠苦笋鲜。”《落花》云：“早知零落付微尘，不耐当前恨又新。长岁只供三日赏，残杯宁洗一春贫？寥天历历风轮转，白日昭昭色相真。客去花飞终有极，眼穿肠断可无人。”《读剑南诗》云：“爱读剑南七字诗，自伤自慰总堪悲。强弓恶马真何物，村酤园蔬又一时。万里神州供涕泪，百年岁月易差池。抛将直北黄龙憾，来写江南《白纡》词。”《次韵莘田留别》云：“同卧秋窗月，庭梧影已疏。人生几良夜？明日是征途。往世身如系，还山愿不殊。沈沈百年事，到此片言无。”《与莘田夜话去后作》云：“残灯君独去，深院雨来时。契阔他年意，温凉竟夕思。”君处境极顺，而五、七言时有黯然之意，群怨哀乐，《风骚》之感本同，而玉溪、临川、山谷所诵法者又然也。沧桑后，年方腧壮，避地海上，遂有终焉之志。太夷、散原、樊山、乙菴辈，贤人所聚，悉数未可终。求诸昔者，盖杨铁、倪迂、金粟、梧溪、龟巢、海巢、贞居之伦，于焉复睹矣。

一六、武昌城外有洪山，有宝通寺，有浮图，有阅兵台，为岁时游观之所。仁先有《周念衣约游洪山不果，枉赠一首，次韵留别》云：“年前料量千回意，袖手笼寒及暮春。向晚落花看更急，将行纵酒莫辞频。远山孤塔千寻梦，宿雨寒蕉一个身。栏榭曲幽闲亦好，郊原浩荡付何人？”念衣诗云：“倾城士女洪山去，各有情怀对暮春。君不强游时可惜，世方多难事来频。垂杨应上枯僧肘，碣藓终淹独客身。他日望君鸿鹄志，直留孤塔与愁人。”因忆苏堪有《洪山登阅兵台》云：“跨城山势各依依，遥爱浮图插翠微。桑麦欲成春半过，江湖长绕客安归？其亡隐痛南公语，可去曾闻穆氏几。莫倚高台看落日，论兵残泪向谁挥？（去岁在都召对，极言练兵之急。”）仁先之“郊原浩荡付何人”，念衣之“直留孤塔与愁人”，太夷之“江湖长绕客安归”，警句各据其胜。仁先、念衣土著人，苏堪为客者，语各有当也。

一七、宁乡程子大诗才瑰丽，刻有《楚望阁集》十五卷。《春日示侄鳌》云：“草堂卧病春自，彩竹坞花娇可怜。虽无长公来着屐，幸有小阮吟随肩。墙头柳晚虹见，篱落破┺朝雷颠。十年欣汝得慰藉，不逐春物时贤。”《题辟疆先生菊饮诗卷和韵》云：“卷幔秋心黯草堂，陶公闲醉阮公狂。百年老去有诗卷，九日归来非故乡。霜涩拥帘嫌酒薄，风强扫地逼年荒。江山文藻都销歇，曾说豪情比孟尝。”《题黄左臣秦局拓本》第三首云：“漠江江水浓于酒，武昌之鱼贯之柳。录别惟应尽一汤，祖龙天地休回首。”句如《读寄禅忆四明山水诗》云：“万顷莲花洋拍岸，千盘舍利塔为峰。”又“太白峰头问童子，玄黄劫外礼空王。振衣海色低穷发，洗钵诗心入大荒。”《平靖关趋信阳》云：“中州人物追何李，大楚雄风失子男。”《题任城纪游图》云：“水竹署亭长，琴画生昼凉。”有逸语，有豪语，有悲慨语。子大文词外兼精工艺，潦倒一官，由郡悴而郡守，广雅督部檄使监督学堂。一时余主商业，君主工业，因集股兴设工厂，竹器、木器、漆器、绣货、造纸、印刷之类，罔不精工。惜中国资本家无胆识，观望不前，致股本不继，终归失败。武昌兵事起，游宦者无不仓皇出走，独君与华阳顾印伯大令（印愚）株守危城，贫不能去者二年。今年余在都，印伯至始知之。未几余归里，而印伯死矣。

一八、节菴称印伯能为晚唐诗。余识之廿年，初未之见，惟见印伯健啖，饮量甚洪，工行楷，善为诗钟耳。印伯与绵竹杨叔峤（锐），广雅督蜀学时为所识拔二童子。后追随广雅者数十年。叔峤既被难，印伯有老母，遂由举人为县令，谋禄养，需次湖北也。今年梁任公在都，修楔于西郊万生园，会者数十人，印伯与焉。赋诗一首，分得“朗”字，诗云：“即事欣在今，惜日慨既往。临河岁癸丑，吾意一侥仰。西郊自清淑，北楼出旷朗。主称三日佳，客别廿年强。祓旧孰谓新？录述乃甄广。江梅迟慰眼，（自注：园中红白梅方盛开。）湍带损余想。清言酒一斛，游迹屐几两。后揽将感斯，逢春勤寓赏。”余见印伯诗只此也。因哭之云：“华阳顾所持，能作晚唐诗。诗成辄自写，簪花格最宜。自我识所持，但见倒酒卮。肴核既健啖，饭至仍不辞。（寻常每食饭二大碗，醉饱后亦然。）向来杨子云，共侍抱冰师。子云兵解去，华阳独苦饥。养母勉奉檄，一官汉之湄。既饱亦复醉，百联吟折枝。古董谁似我？落花逢君时。（庚子之乱，君于漠上遇旧歌者，集《桃花扇》传奇‘古董先生谁似我’，对杜诗‘落花时节又逢君’，书楹联赠之，见者叹其工切。）天宝竟再逢，武昌丁乱离。金台瑶珑，憔悴鬓忽丝。潮平月落去，明岁以为期。何期遂千古，老母当付谁？诗卷与酒杯，已矣复何词？”此诗平铺直叙，毫无结撰，音节又近陈隋，录之者聊以当君一小传耳。

一九、语云“欢娱难工，愁苦易好”，而悼亡诗工者甚。王阮亭、尤西堂不过尔尔，则以此种诗贵真，而妇女之行多庸庸无奇。潘令元相所已言，几不能出其范围也。林肖轮（黻桢）有《感秋》一集，皆悼亡时所作。其《悼亡》十首有云：“吁嗟两孤雏，接翼良苦辛。平生良司徒，绝代温太真。”又“昔为穷林鸟，今逝活水鳞。”又云：“孤鸿声彻天，寒月浩烟水。下有穷居人，妇亡弟复死。夫妇中表亲，兄弟各孤子。”又云：“闭房一念哀，盖棺百忧释。幸无块肉遣，宽此牛马役。冥心事斋莫，触响疑魂魄。”又云：“安得去年春，典衣供瘦蛾？病中厌操作，细事真烦苛。艰难及身知，影事随人过。”又云：“佳人或再得，智妇不可求。屡空能起予，相对忘百忧。”又云：“百态皆夭徵，千妆无俗姿。信如琉璃脆，护持乃至兹。”又云：“贫家无艳妻，信乃不祥物。坐令百链肠，宛转为渠屈。”又云：“云鬟带山春，玉臂围江色。长年镜中，万事酒杯侧。”皆白描不假雕饰，几于梅圣俞之“阅篇人间妇，无如美且贤”诸作矣。《影堂》云：“忆曾拥髻论生死，才共看花道盛衰。惘惘但如秋燕去，寥寥弥觉夜灯哀。往如可谏吾何憾，心不能伤只白灰。睡起嗒然成独叹，影堂斜日入帏来。”《虚室》中二联云：“残秋雨挟新寒至，遥夜心如落叶枯。魂魄不来应有怨，鸥波已误更何图？”《戊申岁暮》云：“分明腊鼓数声哀，惆怅江梅一夜开。老女伤春偏自讳，才人向佛总难灰。人间万里回风至，门外当年好月来。独有蛛丝能作祟，等闲尘网旧妆台。”又句云：“恨人到处常孤立，野鸟离群独自来。”视王荆公《一日归行》、元傅汝砺《悼亡》、《感独》、《百日》、《入室》、《忆内》、《追和蕙兰》诸作，颇足嗣响。

二○、陈可斋（与同）、缄斋（与同）兄弟，少日贫苦相依，力学逾恒，友爱至笃。稍长各登乙科，薄游南北。中年缄斋入词林，典试山左，陆沈金马者有年；可斋归里理盐荚，入资为选人，选宜兴县令，未之官，殁于京师缄斋所。缄斋本悼亡善病，悲痛伤肺腑，送榇归，遇于沪上，憔悴支离，深恐其不能久。未几复入都，遂卒于京邸矣。未几，其子又卒，遗稿零落。前岁从可斋子索其兄弟往来之作数首。如《除夕和未君》云：“风雨过除夕，华堂杂笑声。老因儿女觉，肩喜弟兄平。旧债和诗负，良时与酒清。何当谈济世，岁晚有余情。”《喜晤未君》云：“三年别泪未曾乾，握手翻思会面难。半偈斋头一宵话，不知身是在长安。”《庚寅人日小集江亭，明旦苏堪诗来答之》云：“佳约春游鹊唤醒，冲寒联袂上汪亭。吟边短发还吹白，睡后遥山未放青。花药待寻槐市路，筵箅似叩草堂灵。眼前胜会无多子，便合携觞一再经。”又《元旦》句云：“官爱江南好，春归日下先。”以上皆可斋入都，就选宜兴县令时作也。

二一、缄斋有《临行示履新二子》云：“强著朝衫作散官，所嗟百事尽艰难。青山我已埋兄骨，长日儿宜劝母餐。中岁光阴如石火，贫家生计只儒冠。要知南北悬悬苦，早晚缄书报暖寒。”《寄南中诸犹子》云：“嫩随青琐赴朝班，直为缠锢又出山。但使诸雏能茹苦，不妨倦鸟且迟还。种松新珑魂应恋，乞米金门鬓易斑。日暮下斜街畔望，雁声凄戾断云闲。”《登楼怀兄弟》云：“十日空斋雨又风，蕉花桂子落成丛。无人解会登高意，万叠青山满眼中。”诸诗皆真而不俚。缄斋在都，与伯希、可庄、子培、仲、叔衡、苏堪最善，苏堪诗所谓“城西朋好谁相忆？定是丁陈舆沈黄。海上昨逢润州守，一时回望奉先坊”者也。奉先坊即下斜街。时可庄出守镇江，缄斋气味静佳，而取醉追欢，居然年少。苏堪又云：“逢场未减清狂概，带醉偏寻寂寞游。”真善写缄斋者矣。

