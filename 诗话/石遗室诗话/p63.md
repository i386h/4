<!-- { "loadSidebar": true } -->
七、前人诗文集已有刊本者，若其本出于自定，则集外之作皆其所不欲存，后人即不必更为掇拾，掇拾之转失其自行割弃之意。若其集本非自定，则有所掇拾，未必其非遗珠也。《圭诗录》一册，非吴子亻先生所自定，丁威起（震）拾其集外之作数十首，中数首有谢麟伯（维藩）评语。余索而观之，似皆不及已刊者之善。其《次韵马八》、《夜雨喜晴》、《雨后》三诗，评云：“清刚雄厚，可谓尽杜陵之能事。”未见其允。《听雨不寐重有作》二首云：“羽书飞不到咸阳，积雨军门秋夜长。险极早闻防地震，（闻秦中淫雨日久必地震。）寇穷今始信天亡。一川水曲堪凭险，万灶烟寒待馈粮。刁斗无声铃柝静，自翻锦带拂干将。”“天时人事两无因，推挽徘徊客思新。云气蒸衣秋似夏，水光入帐夜疑晨。堇荼不改周原无，苜蓿空余汉苑春。欲唤烛龙衔火去，一从泾渭照流民。”评云：“情景逼真。”似尚不如《苦雨》第二首前四句，云：“不惜银河水，天心急洗兵。烟中秦树暗，树杪渭川明。”“寇穷”句、“一川”句、“天时”二句，均有语病也。《复雨》一首云：“膏腴渭北成荒远，飒爽秋中变噎阴。追忆往时乡国恨，几番淫雨阵云深。江城比屋岩墙覆，村社连宵戍鼓。此日王师无羽翼，恰教秦越镇关心。”评云：“‘秦越’字略嫌有意绾合，转不苍浑。”则道着诗中痛痒处矣。圭因改作二句云：“此日王师阻重险，凄凉百里待援心。”第七句已妥善，“凄凉”四字尚嫌重滞。

八、赵叔（之谦），会稽人，为潘伯寅尚书所推服。阅其《诗剩》一册，摘录警句云：“塔形危处涌，树态老中憨。”《画梅》云：“老干槎牙酒气魄，疏花圆满鹤精神。”“形”字滞相。

九、周彦升壬寅入都，有诗云：“澍雨经年不入城，黄沙无税满瑶京。莫贪良夜频相遇，更恐官司禁月明。”此诗殆托讽国家无物不税，恐月光无税，亦将被禁矣。然意稍晦。张广雅诗“寒烟去雁穷怀抱”，两用范希文词《苏幕遮》，云：“秋色连波，波上寒烟翠。”前已略话之。然欧阳永叔所呼为“穷塞主”者，实指《渔家傲》词，其云“塞下秋来风景异，衡阳雁去无留意”云云，颇述边镇之苦也。又“危栏烟柳夕阳迟”，用辛幼安《摸鱼儿》词“休去倚危栏，斜阳正在，烟柳断肠处”句，前皆未指出。

一○、汉阳黄小鲁兵备（嗣东），有《讠燕集崇府山楼，送张雨珊归长沙，陈伯严归南昌，以采菊东篱下悠然见南山为韵，分得见字，赋呈石遗》云：“衡庐各千仞，沧桑阅万变。人生醉非梦，道穷节乃见。维时岁乙巳，陆沈挽江甸。孤注倚寇老，粤楚妪歌遍。陟彼崇福山，觞咏接瑶燕。仰窥星可数，俯视江如练。乾坤一草庐，林亭若驿传。长啸餐落英，觥觥集群彦。武夷老经师，行厨罗珍馔。盍簪朋不速，投辖客争羡。睥睨数千载，咳唾十万卷。手无寸铁持，兴酣骋白战。孤唳辽天鹤，（谓李文石观察。）依人南楼燕。（谓陈士可博士。）蜀市无白头，（陈白完太守年最少。）匡山有真面。七子尽湘累，一经传楚[口彦]。兹会十三人，儒冠世所贱。闭门造轨辙，披襟杂狂狷。众芳岂不美？故人更恋恋。张侯孝友家，陈子湖海选。岳岳两人豪，琐琐在姻眷。加餐须努力，不朽名山饯。”崇福山在武昌城南隅，上有霭园，为小鲁别业，伯严、实甫至武昌，皆舍馆焉。实甫所以有《霭园诗事》之刻也。雨珊为张野秋尚书兄，小鲁姻亲。时以广雅督部争回粤汉铁路，诸君至鄂，商议承接兴办。是日群集霭园，为文字饮。余亦携酒馔宴诸君，遂合席焉。余诗所谓“送别登高沾白露，合尊促席借黄花。群公冠盖多三楚，行省车书各一家”者也。故小鲁此诗，俨以余为东道主人。然是集为送张陈二人还乡，首句从衡庐说起，可谓开门见山。“沧桑”、“陆沈”、“驿传”、“轨辙”，皆就铁路寓意，“练”、“长”、“彦”三韵最胜。文石，奉天人；士可，鄂人，方依陶斋抚部。“燕”韵雅切。

一一、余旧寓上斜街小秀野草堂，高林丛杂，夜色最佳，仁先绝爱之。有怀余绝句云：“佳节从来忆兄弟，中年恨事更相参。何生重倚斜街月，酒后论诗说木庵？”不曰何年何时何宵，而曰“何生”，沈痛极矣。余甚爱苏堪二绝句写夜色者，《二十夜待月》云：“峰明月未上，流碧满庭除。空山独吟人，百虫来和余。”“夜色不可画，画之以残月。幽人偶一见，复随清景没。”仁先残句尚有可摘。如《斋旧藏莫愁小像》云：“一湖春水干何事？九月砧声惊早寒。家世凄迷传故国，芳情零落付词坛。”《退省庵》云：“人生哀乐无穷事，一水何能遣此狂。”《感怀祖德》云：“长歌明发篇，浩叹京国年。”《冬怀》云：“病木发狂花，弹指生意了。”

一二、竹坡先生诗屡言西山花开之盛，如“枫叶宜夕阳，梨花宜明月”，又“依山寺古惟存塔，隔水村遥但见花”，又“涧远微闻水，山空但见花”，又“月下梨花开，花下酒人坐”，又“花气爰春山”、“花林月上影如烟”，读之使人神往。惜几次往游，皆在夏秋时。

一三、余识印伯且二十年，同客武昌者十年，而罕见其所为诗。《诗话》前编仅录其《修禊作》一首。近得其弟子程穆庵所印《塞向老人遗诗二十首》，有《答洛生七弟汴梁见怀十首，兼怀桂生豫生陈生并序》云：“洛生七弟书来，言辛亥岁秋后与桂生八弟会于汴梁。赋时见怀，以‘那知风雨夜，复此对床眠’为韵，依韵报之云：‘别难序遽更，书阻愁无那。江湖彻关塞，天地入兵火。一炬岂由人，百罹逝逢我。冥行安得涂？枝梧自右左。避兵古亦有，蹈地奚择可。蹙蹙侥仰间，临皋付危坐。’‘昔别记何许？庭叶初辞枝。袖中故人书，迟尔还山期。酌酒双玉龛，侑以闲山诗。念尔贤隐庄，水竹司娱嬉。（洛生卜葬叔父母于信阳山中，地名贤隐，颇饶水竹。）山中难久留，岁晚情凄其。一别成四愁，当前宁预知。’‘披襟同庶人，楚客夸雄风。秋飚动七泽，激荡兰台宫。锵锵金铁鸣，烧壁蒸天红。潭窟舞支祁，柱维触共工。楼船不可济，横锁江流中。鹄矶万雷霆，危堞支秋逢。萧萧闭环堵，霜叶围书丛。延喘旦复夕，饥冻余秃翁。’‘檐角扌耆夜霜，硝丸堕如雨。颇赖近社安，彻宵听更鼓。（武昌城中保安社比户醵钱鸠丁，每夕柝声绕舍不绝，枪炮声亦不绝，横飞迭落，幸未穿屋而下。闻柝则知近街中尚无警，又一夕苟免也。）十口合髦悼，（老母八十一岁，幼孙芝苗七岁。）食息且栋宇。脱衣易升斗，盐薪亦悉数。稍储旬日粮，余事委聋瞽。枵中残字在，扪腹馁自煮。’‘严城数讠谍，鱼雁无凭藉。百日断消息，沈沈井中夜。画江限衣带，南北备无罅。远念梁宋游，阻兵安税驾？孰谓舍弟来？相望仅一舍。信使梗连营，此情足哀诧。知状岁已迁，回省泪余泻。（桂生弟去年九月中从北军幕府来，曾驻萧家港者旬日。尔时江汉分堑，一纸莫传，但闻之道路，略知老兄在围城中，举家未出走耳。今春书来，乃具道之。’）‘闭塞知成冬，天道罔不复。江春度梅柳，渐喜通书牍。生存几亲旧，慰问逮幽独。颓龄人阅世，往迹岸为谷。诸弟审所在，观颖各寄躅。老去歌急难，看云泪相续。得报归陆浑，敢望守杜曲。何时会江陵，言就草堂宿。’‘同谷饥拾橡，哀歌怀弟妹。诗称吾家事，奔窜未忍废。躭吟亦何苦，漫与寄忧忾。他乡各异县，时运迭更代。宦学本无殖，漂荡复谁怼？稍觊争息，书册二赢载。略缀菰中笔，学种东坡菜。四海吾子由，白发晚相对。’‘庸敬以吾长，肩随联雁行。于今五兄弟，各瘦何人强？豫也来自申，同我奉高堂。（豫生九弟与余同有老母，顷来游武汉间）。陈也同兄居，（陈生十弟，从洛生居汴中。）桂也方北翔。（桂生在京师。）手附黄耳书，心知白眉良。玉山亦何有？璞稿余荒凉。聊从漉葛巾，劣许穿藜床。”浣花归无堂，阳羡居无田。岁岁篱下奇，矧兹燕幕悬。闻君说贤隐，丙舍依牛眠。山邻颇愿朴，水木尤静娟。旁舍种梗秫，可冀营数椽。曩爱何信阳，出手《明月篇》。有斐追初唐，秀夺徐李边。退居所结庐，想像带林泉。诛茅庾就宋，或者宿昔缘。对老不任耕，课读能勉[A11A]。宗文遣树栅，信行水联。庶吟下氵巽获，与子安余年。’”十首中多用少陵诗事，以情景同也。第七首未录。印伯奉九旬老母困围城中，年余方得拔出。视少陵之孤身逃匿长安大云寺，（本杜园粱氏说。）半岁遂奔行在者，危苦且过之矣。第六首“躅”韵，少陵有《远怀舍弟颖观》等诗也。“何时会江陵”句，用舍弟观赴蓝田取妻子到江陵事恰切。他如《辛亥嘉平得穆庵书，赋答并寄十发翁》句云：“长路尚迂花石戍，全家拟向翠微峰。”《奉答十发翁兼酬穆庵寄和之作》句云：“友于花鸟扶斑白，天性山林远鼎钟。”皆工于用事。

