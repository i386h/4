<!-- { "loadSidebar": true } -->
七、立秋后一日，陈士可（毅）招同樊山、笏卿、子封、实甫、君立、鸿甫、冶藓，燕集宣南畿辅先哲祠。实甫言伯严在武昌，重九日张文襄招同登高，伯严有诗，末二句云：“作健逢辰领元老，夕阳城郭万鸦沈。”元老自指文襄。文襄批驳“领”字，谓何以反见领於伯严也。余言伯严早以此事告余，笑文襄说诗之固，“领元老”岂吾领之哉？实甫又言：“苏堪董汉口铁路局，有绝句云：‘门外大江横，转觉诗难好。吟就武昌花，奇与南皮老。’文襄极称赏此诗，苏堪亦常自述之。首二句谓铁路局临江，诗本应好，如老阮之能赋‘门外大江横’，而自谦才不及阮，故反不能好，此‘崔颢题诗在上头’之意，无甚可议；若后二句，则谁无所吟，谁不可奇，有何超妙处？”余谓：“文襄於苏堪诗实有偏嗜，极称赏者甚多，并不专赏此首；赏此首殆亦赏其前二句。然后二句亦自有趣。门外横一大江，诗应好而转不好，然则无诗可吟乎？适买有武昌花，（作此诗时，余在坐，适买牡丹数盆。）聊复吟之。吟成谁寄？隔江有南皮老者，虽黄发番番，不妨以咏花之诗寄之。若咏花必寄与年少风流者，则转索然寡味矣。”一坐粲然。是日余得诗一首，次樊山纳凉韵云：“未秋北地已先凉，入夏浑河欲？昆茫。端藉西风收宿雨，待将池月换山光。万鸦沈郭悲元老，一笑横江下建康。回首题襟诗事尽，散原分散海藏藏。”苏堪屏居不出，伯严又离居金陵也。

八、泊园诗句可摘者，《雨夜》云：“幽咽春声不可听，虚堂人散酒初醒。闭门已绿空阶草，卷幔偏明湿地星。”《答王晦如饮泊园作》云：“濠濮渐知鱼鸟乐，饭刍犹可马奴供。”《和梁众异病中呈张珍老韵》云：“意存芳洁难谐俗，语过清寒恐似僧。”《试毕留别同事诸公》云：“了无关节龙图阁，与共秋吟凤昧堂。”《种竹》云：“无竹一大事，寒碧绕肝肺。”又云：“碧芦假节候，未可共寒岁。”《盆竹》云：“婴无六尺长，乃过首阳节。”

九、樊山近诗，余所心赏者，如《和涛园西山绝句六首》之三云：“林际春申一概然，沪南有海惜无山。东华纵复多尘土，翠杀京西十二鬟。”“潭柘开眸莹水光，戒坛袒臂受松凉。西山更比西湖好，终古仙乡在帝乡。”“一别西山岁几周，庞公妻子劝清游。终当赁取金灯院，红叶林边住一秋。”《叠纳凉韵简乙庵》云：“雨近东轩竹树凉，郭熙画意入苍茫。湘帘骨捆通花气，皖墨胶轻发砚光。北海经神藐张角，南朝疟鬼避桓康。（君年来疟疾良已。）不须看到城南猎，静对鞲鹰手欲藏。”以上数诗，读之颇有凉意。《次韵酬秋岳句》云：“少年横秋得老气，新学余闲温旧诗。”

一○、王又点工填词，在玉田、碧山之间。偶作小诗，非常清脆。其女公子能画山水，又点尝使画便面饷余，为题诗云：“乡村小女憨嬉惯，乱翦秋江贴扇头。却被老夫持换酒，石遣厨下好糟丘。”见者皆以为次句七字妙绝，曰“乱翦”、曰“贴”，才是憨嬉小女举动，而“翦取吴淞半江水”，正题画语，用此恰好。《题畏庐为高啸桐所作画》云：“固哉高叟何曾固？能挂敲帆掠水来。岁晏此身当共惜，空林踏月莫轻回。”记余前岁里居，又点邀立一诗社，第几集，出观李易安小照，限各题近体一首。又点云：“南雁相逢备苦辛，西风瘦尽卷帘人。犹饶馨逸天宜妒，才富图书运已屯。四十年中成小劫，几千里路避胡尘。分明好古能文鉴，犹剩流芬赚怆神。”此题甚不易好，近体尤难，往往成一首《漱玉词》、《金石录》题后诗耳，且尤易涉佻。又点作庄雅不泛，又不著迹，“馨逸”、“流芬”各语，俱下得好。余诗云：“天水河山几战尘，宗周嫠妇绝酸辛。都将家国干行泪，并入眉心一寸颦。雾考不传垂老影，蓑衣谁写苦吟身？侬家亦有闲安像，金线泉边一怆神。”起四句故将小题大做，家破，国几亡，夫又死，能无干行泪乎？昔人词云：“一寸眉心，怎容得许多颦皱？”“才下眉头，却上心头。”易安词也。五、六不过以易安两种容貌装饰为衬耳；末韵言余丧妻后过易安故宅，则非他人所愿有者矣。袁抱存公子（克文）有《题易安茶蘼春去图句》云：“春到茶蘼人亦瘦，未秋恐已比黄花。”又云：“莫是前身李锺隐，落花流水在江南？”皆绝妙好词也。抱存从众异、芷青、秋岳识余，数年两三面，神情若寒素。喜为诗，清俊与芷青、秋岳诸子相上下。《自题寒庐茗话图》一首云：“一粟眇沧海，结庐天地广。长松盘云根，寒流戛玉响。石气入几案，湖光荡帷幌。虽惭丘壑小，颇有濠濮想。大鹏九万里，吾求仅方丈。勿折鹪鹧枝，勿掘蝼蚁壤。悠悠与世期，长此足俯仰。”颇有称心而谈之概。

一一、诗有先写情景而后补点其事，遂觉不直致而有味者。如闵葆之尔昌有《九月十六夜月》云：“皓月中天敞素辉，偏能入槛复穿帏。一年如此夜应少，万里仍多人未归。秋色芙蓉开晚秀，寒林乌鹊梦南飞。空庭立久忘清寐，忽觉霜华上客衣。”《寄忆李美叔》云：“故人有弟同为客，送别江乡更惘然。爱我自将兄事敬，佣书颇仗主人贤。旧游十载销秋梦，沧海干帆隔暮烟。太息荒原今宿草，知君愁咏脊令篇。”二诗异曲同工。前一首前数句便说得月色撩人，不觉出向庭中看月，乃觉自己为万里未归之人，然末韵不点出“客衣”“客”字，则前四句为望月怀人之作，未始不可。后一首前数句隐隐写一无兄之弟依人情况，然末联不点出“宿草”“脊令”，则故人亦不必其为已亡之友也。

一二、喜山水游而所至多者，以余所知，无如实甫、叔海。实甫所至有诗，余已读之。叔海诗见者绝少，索之再三，乃以数纸见畀。今先录蜀游之作余所梦想而未至者，以当卧游。《初入峨眉过伏虎寺》云：“殷忧莫与写，驾言游峨眉。陵虚路犹缅，寻异心已怡。石磴上昏昏，珍木下离离。深潭积寒冰，幽谷炎曦。云水共驰骛，林壑相蔽亏。萦纡随所向，旋觉东西迷。琅琅闻梵音，俾我忘尘羁。愿伸独往意，永与俗人辞。”《双飞桥》云：“晴云四萦薄，空山转雷声。牛心寺下阁，我闻自严生。奇景犹未睹，顿觉心神清。众峰施靡间，轩然石梁横。寒渊两白龙，万古相喧争。直教鸿蒙湿，岂恤山灵惊。林深气候异，倏忽殊阴晴。坐此云外石，灵气时相迎。不待龙门胜，已将庐阜轻。（龙门峡瀑布，范成大《吴船录》极称之。”）《登钻天坡宿洗象池》云：“百道灵泉奔，干仞峭壁立。天门一何高，飞鸟愁振翼。迤逦攀修条，参差履危石。拂衣白云散，仰面青霄逼。日令爱奇境，未忍吝登陟。（于晦若至此，怯其险峻欲止，余再三怂恿之，乃上。）落日梵宫栖，尘寰从此隔。”《自夔门入巫峡作》云：“仲夏蜀江恶，犯涨来夔门。淫预正散发，瞿唐堪断魂。惊涛溅雪飞，怒石作雷喧。棹歌自高唱，轻舟任倾翻。俯鼋鼍游，仰看熊罢蹲。松孤觉风高，嶂密使昼昏。消摇送飞鸟，凄怆闻啼猿。骚骚夕流驶，霭霭朝云屯。境险景弥异，命微忧无存。凭窗独吟赏，还复倾芳尊。破浪子生志，请附宗子言。”《自嘉定府城泊凌云山下》云：“兹郡经已屡，水宿喜淹留。既解迎春门名缆，还系凌云舟。宠耸孤塔，突兀撑高楼。三江岩下合，一城天际浮。矫首望峨眉，冥茫若可求。终然谢尘网，愿逐陆通游。”《峡中重咏》云：“三峡连楚蜀，险危古所叹。莫春驾轻桡，微波恣吟玩。石束江作沟，岩露天若线。岂唯阴阳异？曾是晨昏变。众互峥嵘，群木自葱蓓。骋望目欲迷，回顾情弥眷。湍平石门滩，云伏高唐观。既哂襄王梦，更嗤蜀主战。万事俱恍惚，适己差为善。”数诗全用谢法，而间出入於颜光禄。游览行旅之作，以此为正宗。余生平嗜山水游，而嫩与事阻，所至唯东南之显者，天台、雁宕、黄山、白岳、四明、罗浮俱未至，焉问远焉。然最所神往者，山则华岳，水则蜀江，虽老而念不衰。读叔海诗，惟恨其少，将再搜尧生之作，以为参看，惜亦零落殆尽矣。又叔海《陪易笏山先生登青城山遇雨》句云：“眼前但见白蒙蒙，三十六峰无一峰。”此种雨中游山景，余屡遇之。

一三、峨眉山中胜处有玉液泉、希夷石，尧生各有一诗云：“天地开时便此泉，一泓还在佛生前。梦中无路荆州去，夜月苍龙独矫然。”“莫将混沌比希夷，凿云根石不知。一笑人间驴背失，与参泉味在山时。”又《乙未游峨眉纪行》云：“小桥榕树出西关，行李经秋客又还。未到凤园先见画，满城黄叶是匡山。”“一角青山似玉壶，半岩临树好僧居。客来为揭西庵字，句曲仙人此著书。”“孙公链药此通神，曾使灵山万木春。芝草术花无恙在，眼前多少病中人。”“老树霜红满卦坛，神京曾自觅微官。片时春梦三山晓，万里秋风一剑寒。”“吴生画壁有唐称，古鼎流丹石化棱。一去千年人事变，荒庵头白守孤僧。”《巫峡泉》云：“午色风潭静，山根水穴开。秋深寒地肺，石古结云胎。藓意通猿过，泉声带雨来。苏门有吟啸，松籁发天哀。”《江行》云：“山远树层层，江天雨更激。晚霞明雁路，秋水落鱼罾。画意随人澹，乡心入夜增。平皋有风力，一棹下孤鹰。”《东山寺》云：“楚塞秋声合，荆门树色开。客心争到海，江国一登台。落日孤鸿没，青山万鸟来。严城吹画角，风散峡猿哀。”《归州》云：“寒江日夜流，万古送行舟。急柝归舟市，微灯石佛楼。八荒同月色，一叶落乡愁。此际滩声裹，洪荒四望秋。”《乌尤杂诗》云：“乌尤秋霁水鳞鳞，红叶无风祗似春。画出襄阳归意冷，一船山影坐诗人。”“云中隐约有人家，洞口春流似茗芽。异事忽徵樵子说，千年仙鼠白如鸦。”“人生不少杭州死，独立香中占一山。万木已枯春自在，此花风雪不知寒。”“杉皮雪屋老岩耕，白水坡前自在行。见说今年山芋大，不知人世有黄精。”赵诗多攻虚，江诗多纪实也。

