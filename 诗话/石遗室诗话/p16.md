<!-- { "loadSidebar": true } -->
一、曾刚甫有《壬子八九月间所读书题词》十五首，实论诗绝句也。《穆天子传》云：“《黄竹》三章悔可追，周家仁厚有流遗。君王寡乐吾真信，不待归途哭盛姬。（‘我徂黄竹’三章眷念民痪，其词甚哀，又继以自数其过，此周家仁厚开基之效也。穆王此节，便应获没只宫。虽有徐偃，其不足以摇天下明矣。然于此见当日遨游，实鲜乐趣，非止居乐甚寡也。”）《曹子建集》云：“雅怨兼深见性情，交亲不薄涕纵横。君王故有忧生叹，未觉中和始可经。（子建沈挚，敦于性情，锺记室谓情兼雅怨是也。昔王拿州读‘谒帝承明庐’，便回环往复百数十遍不可休。予于“初秋凉气发”一篇亦然，每至‘子其宁尔心，亲交义不薄’，盖不知涕之何从也。”）《谢康乐集》云：“漫道凡夫圣可齐，不经意处耐攀跻。后人率尔谈康乐，且向前贤学制题。（康乐诗，记室赞许允矣。至其制题，正复妙绝今古。倘张天如所谓‘出处语默，无一近人’者耶？柳州五言刻意陶谢，兼学康乐制题，如《湘口馆潇湘二水所会》、《登蒲州石矶望江口潭岛深回斜对香零山》等题，皆极用意，惜此旨自柳州至今，无闻焉尔。不贤识小，政尔惭皇，后有大雅，当哂我南人学问只有牖中窥日而已。”）《谢宣城集》云：“康乐玄言余晋法，宣城丽句启唐风。马驹踏杀倘成谶，后代终输临济雄。（玄晖风华明艳，实开唐格，当时锺记室即称至为后进士子所嗟慕，至其名章秀句，有唐一代沾溉不绝，不止太白再四称服已也。大谢则终唐世只柳州一人问津，他无闻焉。譬之禅宗，不几让临济独盛耶？”）《柳河东集》云：“不安唐古气堂堂，五言直逼华子冈。后人未识仪曹旨，只与时贤较短长。（柳州五言大有不安唐古之意，胡应麟只举《南硐》一篇以为六朝妙诣，不知其诸篇固酷摹大谢也。”）《初唐四子》云：“梁陈藻丽入唐初，四子雍容语甚都。沈宋王岑夸格韵，若论绚素此权舆。（初唐四子承六代藻丽之制，陈、杜、沈、宋继起，乃渐工体格。至王、孟、岑、高，加以神韵而已。椎轮之功，四子不可没矣。”）《陈杜沈宋集》云：“陈杜精思沈宋才，有唐诗格此胚胎。问年三百饶于律，坐见诸贤揖让来。（胡元瑞以为有唐一代律有余古不足，归咎于文皇《帝京篇》，不知当时既以诗赋为制科，则拘限声病，专攻体格，势所必至矣。四家者实唐诗格调之祖。少陵，必简孙，乃集一代大咸，杨诚斋所谓‘三世之后，莫之与京’也。”）《元次山集》云：“沈忧涉世言幽约，狷介为文气苦辛。若信杯樽足藏酒，酣歌犹是太平人。（唐文蹇溘，极于樊宗师，开其先者次山也。然次山究为雅正，其所编《箧中集》，如沈千运、孟云卿等六七人，咸与次山同声气，盖于唐古中自为一格，非卢玉川、马河南比也。皇甫持正心仪次山，而以其碎为可惋，不知次山固自成为一种狷介文字也。”）《王右丞集》云：“惭皇宫职偶同公，寥落千年怅望中。但得晚来修白业，不妨文字马牛风。（予官右丞日，何翻高以诗戏之曰‘此真诗人官职也’。自块文质无底，何敢比辋川？特以夙敦禅悦，于公良有同情，万一他时有会处，则某甲虽不识一字，要须还他堂堂地做个人。”）《岑嘉州集》云：“兼工众体盛唐时，屈指王岑有定辞。强与较量聊举似，玉阶仙仗《早朝》诗。（盛唐众体皆工，数右丞、嘉州。《早朝》诗，岑尤特绝，元瑞欲推右丞，佘未许也。”）《韦苏州集》云：“少年卓荦颇经奇，老去为文多素词。我爱齐梁遗制在，凝香画戟《郡斋》诗。（苏州少作多豪纵，余清澹似张曲江，晚学陶，世称韦柳。其不及柳州者，少一峭耳。然《郡斋燕集》一篇固与仪曹《南间》争俊也。”）《玉川子集》云：“水北水南起隐君，玉川破屋老攻文。孔经自信衣裳在，惜哉卢《传》今无存。（许彦周言《春秋》卢《传》，仆家有之，今亡矣。辞简而远，得圣人意为多。是卢《传》宋时犹存。今真不可见矣。‘孔经在衣裳’，玉川自信之语，迹其终身固穷，于道当有所得。退之数干时宰，犹嫌躁进，无怪其不敢窥涯涣矣。”）《昌黎诗钞》云：“平生选本不挂眼，偶爱兹编亦大奇。亲与线装完一册，迹来闲却已多时。（予向不爱选本诗文，顷偶于地摊上买《昌黎诗钞》一册，亲与线装，不觉失笑。”）《谭友夏集》云：“次山有文碎可惋，东野佳处时一遭。扬下甜瓜栽苦瓠，楚风当日亦心劳。（竟陵、公安为世所斥，然明自隆万以降，摹拟剽窃，流弊万端；楚风一倡，遂变为诡俊纤巧。文章与世运升降，盖至是而明业亦衰焉。至其小品文字，间亦冷隽可观，又不容概没矣。”）尚有一首《读靖节桃花源记》，与论诗无涉，未录。刚甫诗学甚深，古诗体晋宋，七言律参用晚唐、北宋法。此十数首，多甘苦有味之言。子建忧生，次山狷介，左司豪纵，玉川固穷，陈杜格调胚胎，王岑兼工众体。禅宗独盛于临济，白业怅望于千秋。契合深微，如闻慨叹。至三章《黄竹》，动地哀声，旨虽本于玉溪，论能翻乎谋父。然仆尚有言者：锺嵘《诗品》，专思遗貌取神，启沧浪“有别才，非关学”之说，其失当处为后人所疵议者众矣，不独宋茗香争升堂入室各节也。

二、元瑞《诗薮》，余辑《元诗纪事》，不得已多采之，然皆明人见识。所取七言律，不出赵孟俯之论，用虚字便不佳，中两联填满方好者。明人论诗，王元美《艺苑卮言》、徐迪功《谈艺录》略有可听，胡元瑞不足与辩也。

三、康乐制题极见用意。然康乐后，无腧老杜者，柳州不过三数题而已。杜诗如《早秋苦热堆案相仍》、《橹树为风雨所拔》、《茅屋为秋风所破》、《遭田父泥饮美中丞》、《通泉驿南去通泉县十五里山水作》、《水阁朝霁宴严云安》、《信行远修水筒》、《槐叶冷淘》、《行官张望补稻畦水归》、《催宗文树鸡栅》、《秋行官张望督促东渚耗稻向毕，清晨遣女奴阿稽竖子阿段往问》、《暇日小园散病，将种秋菜，督勒耕牛，兼书触目》、《醉为马坠，诸公携酒相看》、《聂耒阳以仆阻水，书致酒肉，疗饥荒江，诗得代怀，兴尽本韵，至县呈聂令》、《南曹小司寇舅于我太夫人堂下，累土为山，旁植慈竹》、《江上值水如海势聊短述》、《王侍御携酒至草堂，便请邀高使君同到，王竟携酒，高亦同过》、《王录事许修草堂赀不到聊小诘》、《课小竖锄斫舍北果林枝蔓，荒秽净讫移床》、《寒雨朝行视园树》、《自壤西荆扉且移居东屯茅屋》、《刈稻了咏怀》、《九日诸人集于林》、《孟仓曹步趾领新酒酱见遗老夫》、《续得观书，正月中旬定出三峡》，皆随意结构，与唐人寻常诗题迥不相同者。宋人则往往效之。

四、竟陵诗派冷僻则有之。斥之不留余地者，钱牧斋之言也，竹垞和之，至以为亡国之音。今观《隐秀轩集》中，如《上巳雨登雨花台》云：“去年当上巳，小集寇家亭。今昔分阴霁，悲欢异醉醒，可怜三月草，未了六朝青。花作残春雨，春归不肯停。”《乌龙潭吴太学林亭》云：“城午亭先晚，园春水欲秋。蜂狂花约束，莺过柳遮留。云气能香石，湖阴半压舟。良辰多下钥，闲杀此林邱。”《巴东道中示弟栓》云：“山中未必雨，云起已生愁。峡窄天多暮，江高地易秋。连朝皆陟，兹路独临流。欲画瞿塘胜，归途定觅舟。”《自题画赠陈子素》云：“以我云烟笔，传君邱壑心。无人山路远，不夜水亭阴。妙借空斋气，清添四壁音。可言幽旷内，未有客栖寻。”亦不过中、晚唐之诗而已，何至大惊小怪，如诸君所云云者。《店堂尺牍》云：“冯伯宗曰：‘伯敬柬友夏曰：曹能始觉近日诗文有浅俗之病，亦是名成后不交胜己之友，不闻逆耳之言所致。近日范仲合谓自《诗归》行，无一人敢向伯敬言，误伯敬不浅。此非名人递相诮也，人苦不自知耳。’”然《竟陵诗话》云：“阅虞山集中，有粗俗语，至于不可耐、不可医者凡百余条。复看锺谭诗，洗刷殆尽，解衣浴此无垢人，非虞山身蒙不洁者可比。乃其《论诗绝句》有云：‘不服丈夫胜妇人，昭容一语是天真。王微杨宛为词客，肯与锺谭作后人。’谓不及北里两妓也，率口轻薄，目为浪子不虚。”又云：“纪文达谓《列朝诗集》以记丑言伪之才。济党同伐异之奸，黑白混淆，无复公论。”又云：“昌黎诗笔恢张，而不遣贾岛、孟郊，故人皆山斗仰之。今谈艺家不知视竟陵何如，而锻链周内，几令身无完肤，不意风雅中有此罗织经也。”施愚山与陈伯玑书云：“昨承寄到伯敬集，适在笋舆中，遂至读尽。其手近隘，其心独狠，要是著意读书人，可谓之偏枯，不得目为肤浅。其于师友骨肉存亡之间，深情苦语，令人酸鼻，未可以一冷字抹煞。大抵伯敬集如橘皮橄榄汤，在醉饱后，洗涤肠胃最善，饥时却用不得。然当伯敬之时，天下文士酒池肉林矣，那得不推为俊物？”伯玑复书云：“伯敬所处在中、晚之际，复为党论所挤。当时以大行拟科，忽出而为南仪曹，志节不舒，故文气多幽抑处，亦如子厚之不能望退之也。党论以十乱呼之，与邹臣虎诸公同列，皆好学孤行，不肯逐队之士，几同子厚见累于王叔文矣。冷之一言，其诗、其文皆主之，即从古人清警出，其平日究心经、史、《庄》、《骚》，以官为隐，以读书为官，其人实不可及。”《格斋诗话》云：“孙月溪先生曰：‘《诗归》一书颇为谈诗者所訾，然极可医庸俗之病。’”《隐秀轩文集》自云：“仆于近人，非不强项。读古人诗，便觉爽然自失。轻诋今人诗，不若细看古人诗；若细看古人诗，便不暇诋今人诗也。每见古人终身为诗，究其所存，不过一帙，或仅数章，则心甚畏其贵裁也。精于裁必审于作，慎于示人，乃其高于自处，此予所谓选而后作，毋作而听人选者也。余阅唐人全诗，畏杜审言之少，而刘慎虚只十四首，其严冷之意，尤肃如不可犯。”是竟陵之诗，窘于边幅则有之，而冷隽可观，非摹拟剽窃者可比，固不能以一二人之言，掩天下人之目也。

