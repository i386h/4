<!-- { "loadSidebar": true } -->
二三、又《冬夜》一首云：“南方雨硬不成雪，东道风流只忆云。云在山中正高卧，因风过雨又逢君。渔衫衤交衤了寒于岛，诗祭苍Υ扫向坟。十种《楞严》一摩勒，红炉雪点欲何云？”又《鬼语》一首云：“鬼语出深竹，细听殊寂然。搴帷下阶立，松际月初弦。清露泠泠下，蛛丝湿可怜。苍苔怨延伫，化石早梅边。”犹忆见其下笔时，一语一转，愈转愈僻，至第七句，几于无可著笔矣，第八句出，共欢语有化工。

二四、又一夜黄石斋先生降神，五古三十韵，字大如斗，只记首四句云：“蚌枯珠走盘，蚕死丝在{矍}。文章有光焰，妙手乃丹舱。”末十一韵云：“著录九经富，拥书万卷拓。号宅五柳排，编篱六枳络。仓皇赴时难，此事竟落。衣冠归首邱，述作散寒橐。发兴渡江水，夜阔星影烁。群喧何崩腾！此士实謇夸。信知岁已寒，嘹唳感孤鹤。《风雅》久悼丧，惟以资浮掠。海滨昔何地？倏忽间气索。文章辨器识，愿子舍卢骆。西方念硕人，毋为长秉龠。”余素不信有鬼神事，亦坡公对米老辩颠，所谓吾从众而已。

二五、木菴伯兄四十以后倦游，能为医，奉母不出者十余年。村居陶江，城居龚氏双骖园、武陵园。损轩、芸敏皆出山，乃与陈弢菴阁学、龚霭仁布政（易图）、刘特舟州牧（玉璋）游，具林壑琴尊之乐。岁得诗百十首，尽弃少作。论诗宗旨略见前后与损轩诸诗。有《损轩见过，去后亻疑作论诗，仅得六首》云：“万派同流学海澜，岂知古调是重弹？更相为笑都无当，止作贫儿暴富看。”“八代文章枉起衰，马班烂调竖儒知。由来耳目争新样，不废江河果是谁？”“焚书岂识更求书？万古洪荒到石渠。黔首不曾愚一个，翻教人世重钞胥。”“博奕能消饱食身，一般无益敝精神。翰林土地倡家柳，各有千秋抹泪人。”“当时雅颂萃承平，捷径终南结伴行。今日妆成属天宝，不应情性太憨生。”“新城秀水名家于，‘爱好’‘贪多’亦自佳。若使编诗容谏诤，尽删《蜀道》削《风怀》。”又《论诗示损轩》云：“乱头粗服吾何敢？鸟语虫吟得自由。不信古人传作地，篇篇札闼写洪休。”“春兰秋菊不同时，下笔先知认我仪。灯火羌村魂魄在，那能更和达官诗？”“乾坤真气渐沦亡，剩有毛锥一寸长。不与前人填故实，自家一一说衷肠。”“驿骝捕鼠不如独，补履干将势不行。各自分茅何碍事？故人情性太分明。”

二六、又《答损轩》云：“偶然问答神形，不拟诗来款竹扃。写意虫鱼非注《雅》，惊心山海不温《经》。县官手段武虚谷，教谕头街宋既庭。落向水屯阝觅秋兴，止宜同醉莫同醒。”又《作诗》云：“作诗未必输古人，传诗未必到细民。《国风》十二多显者，考亭作《传》休断断。”又《题渔洋精华绿》云：“一代唐音起射洪，不争才力尽沈雄。于公阴德琅琊荫，想见升平气象同。”又《戏为绝句效杜老》云：“健笔盘不肯直，费人悬解是吾师。他年嗤点关何事？且复相逢千载期。”“句法若能顺流俗，须知此事市门如。师资一远尘容出，不读《法华》须读《书》。”“漫兴寻花老不聊，尚余酒美得相招。侬今终岁不把盏，日出茶汤空自料。”

二七、任是如何景象，俱写得字字逼真者，惟有老杜，其余则如时手写真，肖得六七分，已欢喜过望矣。杜如“旁见北斗向江低，仰见明星当空大”，写出旷野夜行景；“暗水流花径，春星带草堂”、“飞星过水白，落月动沙虚”、“择木知幽鸟，潜波想巨鱼”，写出无月夜景；“雷声忽送千峰雨，花气浑如百和香”，写出暑天郁蒸将雨景；“震雷翻幕燕，骤雨落河鱼”，则真大雨景矣；“楼雪融城湿，宫云去殿低”，真雪后阴天景。

二八、“西川有杜鹃，东川无杜鹃。涪万无杜鹃，云安有杜鹃”，此殆学“鱼戏莲叶东”四句，而不可常为者也。“巨刃摩天扬”、“刺手拔鲸牙，举瓢酌天浆”，此大言欺人，非真有其事者也。奇莫奇于“千岩无人万壑静，十步回头五步坐”；妙莫妙于“一重一掩吾肺腑，山鸟山花吾友于”；快莫快于“青惜峰峦过，黄知橘柚来。江流大自在，安坐兴悠哉”；壮莫壮于“豫章翻风白日动，鲸鱼跋浪沧溟开”；横莫横于“白摧朽骨龙虎死，黑入太阴雷雨垂”。及其细腻风光也，则一蝴蝶，而云“娟娟戏蝶过间幔”、“穿花蛱蝶深深见”矣；一蜻蜒，而云“点水蜻蜓款款飞”、“无数蜻蜒飞上下”矣；一鸥也，而云“片片轻鸥下急湍”、“但见群鸥日日来”、“相亲相近水中鸥”矣；一萤火也，而云“暗飞萤自照”、“巫山秋夜萤火飞，疏帘巧入坐人衣”矣，所谓体物浏亮也，世徒赏其“孤雁不饮啄”、“促织甚微细”而已。

二九、“堂前扑枣任西邻，无食无儿一妇人。不为困穷宁有此，缘恐惧转相亲”，开宋人无限法门，世徒赏其“带甲满天地”、“致此自僻远”而已。

三○、渔洋山人自喜其“萤火出深碧，池荷间暗香”之句，谓可拟范德机“雨止修竹间，流萤夜深至”二语。渔洋最工摹拟，见古人名句，必唐临晋帖，曲肖之而后已。持斯术也，以之写景，时复逼真；以之言情，则往往非由衷出矣。苏堪少日，尝书韦诗后云：“为己为人之歧趣，其微盖本于性情矣。性情之不似，虽貌其貌，神犹离也。夫性情受之于天，胡可强为似者？苟能自得其性情，则吾貌吾神，未尝不可以不似似之，则为己之学也。世之学者慕之，斯貌之；貌似矣，曰异在神；神似矣，曰异在性情。嗟乎，虽性情毕似，其失己不益大欤？吾终恶其为佞而已矣。韦诗清丽而伤隽，亚于柳；多存古人举止，则高于王。遣王而录韦，与其不苟随时，然亦不可与入古。柳之五言可与入古矣，以其渊然而有氵亭也。柳之论文也，曰得之为难。韦之为韦，亦曰得之而已矣。弗能自得其性情，而希得古人之得，尽为人者也。”苏堪论入古处，尚有古之见存；其论性情、神貌，则固渊明问答之旨，濠梁鱼我之机也。戊戌，余与子培同居武昌，夏叹如坐甑中。一日，逭暑于汉阳伯牙琴台。傍晚，隔江有雨，稍分凉气。入夜，月出，吞吐坏云裹；俯视台下湖水，万荷不辨花叶；萤火数十点，浮沈其间，微风荡之，高不及台而坠。忽忽坐达晓，有句云：“风萤升复沈，云月出还闭。露坐遂到明，俯仰是何世？”写萤火尚未蹈袭前人意，当时真景物如是也。后在都中，夏夜独游翠微山灵光寺。寺故闳壮，兵火后坏垣榛莽，佛屋仅有存。翠微公主坟已颓大半。一亩废池在其下，荷叶数百柄，少花，高柳数株。池上为宝竹坡先生（廷）读书处，罢官岁必数宿焉，其庐已毁。有泉涓涓出石窦，注于池。坐池上待月，得诗云：“寺后孤峰冠翠微，画师偏唤虎头痴。空山待吐二更月，净土唯存一亩池。萤火荷香深碧裹，流泉石窦细呜时。坡公百宿题诗处，桑海茫茫怆寤思。”则犹是渔洋先生之萤火矣。

三一、竹坡先生壬午典闽试，归途取江山船女儿为妾。自上书举劾落职。在官喜言事，继吴柳堂（可读）后，为毅帝争继嗣者方起，公言最切直，遂不复起用。生平嗜酒耽诗，好山水游。使车所至，必搜奇访胜，流连旬月不能去。登泰岱，入武夷，泛太湖，上金、焦，足迹篇两峰三竺。罢官后，时与穷交数人，及伯福、仲福两公子，篇游京东西诸山，岁得诗数百首。居常贫乏，不能自存，赖友朋资助。得钱则买花沽酒，呼故人赋诗酣醉。余尝春初见公着敝媪袍，面破殆尽，绵见焉。偶游昆明湖，遇公于湖上酒家，则酩酊而行ΝΜ矣。公诗天才豪宕，以曲达为主。五言近体，时近右丞、嘉州，余则香山、《击壤》、放翁、诚斋，近人则初白、随园、北江、船山。长短数千首，游山者居其七八。《田盘》一集尤为刻。妙峰、香山、翠微、桑乾、戒坛、潭柘诸处，公之龙门八节滩也。冷家庄、三家店、灵光寺诸处，公之行窝也。公有《西山纪游行》、《田盘歌》及《七乐》三长篇，皆一二千字，可当游记古赋读。

三二、《雨中登南岭静室》云：“冒雨登南山，行行雨渐歇。俯见满涧花，仰见满峰雪。”《山中见杏花》云：“今年春归早，行矣留不住。相追入深山，余春犹未去。南风穿涧来，残花红满树。绿阴迫难待，新叶已潜露。生机无暂停，观物理可悟。”《田盘》云：“田盘如瘦人，骨节皆露外。山灵戏游人，有意弄奇态。径无十步直，石有万种怪。燕蓟多名山，屈指此为最。”《冷家庄》云：“山村四面花，花多人家少。山静不逢人，满树啼春鸟。日落暮云深，山气寒于晓，”《梦醒偶成》云：“梦中见青山，仿佛曾游处。惊醒不开眸，恐放奇峰去。”《山中即景》云：“暮色四围合，峰峦渐杳冥。残春寒间暖，薄酒醉如醒。月上花逾白，烟生山更青。泉声在深涧，入夜尚泠泠。”《季夏之望大雨晚晴二更偕大儿寿富登东峰望月》云：“夜凉云尽散，露气满群峰。绝顶一登眺，林峦青万重。天空惟有月，山静偶闻钟。赖有儿扶杖，无须二客从。”《灵光寺题壁》云：“冒冷赴山寺，危途仗短筇。寻诗呼客共，扶老许儿从。冰下水声细，雪中松色浓。明朝合开霁，同上最高峰。”《山雨用广化寺春日题壁韵》云：“即景索新句，墙头旧韵存。黑云山角寺，红树雨中村。恍惚峰艰辨，迷离涧半吞。同游少佳客，诗律与儿论。”《季春之望游西山和公玉韵》云：“烟霞真有癖，行乐忘艰辛。忍负春如海，欣逢月满轮。莺花嫌老病，山水爱闲人。莫说来游易，登临亦夙因。”《之西山途中口占》云：“秋深出西郭，迢递望惮关。霜后换新树，云中忘旧山。好游愁老近，多病幸身闲。赖有同怀客，孱颜不惮攀。”《西山即景与伯从集诗牌》云：“闲游任行坐，无处不春光。一水高峰护，数家深谷藏。山云湿芳草，花气暖斜阳。远望重重隔，红桃杂白棠。”《灵光寺溪上偶成》云：“南园韶景最宜人，称著多愁积病身。水满山溪是柳润，雪消岩洞石苔新。久看发白宁中岁，才见花红已暮春。叹息浮生如此速，且将欢笑易悲辛。”《下愁儿岭隔河望药王庙》云：“年来有例作春游，天许闲身得自由。欲藉烟霞祛老病，聊将诗句写心忧。隔河村近难分路，绕寺花多但见楼。振刷精神对佳景，愁儿岭过莫言愁。”以上皆先生山中之作闲适可诵者。忆丙戌在都，公留饮分韵赋诗，极道西山红叶之胜，约秋来同游，息息南返，迄未追陪。后二十余年，同弢菴、畏庐至秘魔崖，壁间题字尚如新，赋二十八字云：“尚余二客话山邱，卅载门生共白头。绝似平山堂下过，龙蛇飞动壁间留。”

