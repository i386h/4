<!-- { "loadSidebar": true } -->
　　未许同谐庆白发帨辰空自说添筹百年不醒江南梦万里长含塞北愁漫道婺星辉七秩追思懿行重千秋而今乞为儿孙计先保区区笔不休
　　甲戌除夕[七十五]
　　薪水劳劳竭蹶支纵云除夜亦如斯送穷依旧穷还在到老何曾老得知碌碌半生多女累昏昏三载丧儿痴昨朝已布东皇令又见春风拂鬓丝
　　多女吟
　　女生虽外向憎爱实无偏已届成人候行将待字年多些缠脚带省却薙头钱愿得乘龙誉还期宅相贤
　　喜外孙汪国入泮
　　神童推继美小少即能文纵谓由家学何曾有异闻愿予添白发看尔步青云泮水新鳞甲秋高自冠军
　　雨宿王别驾署
　　风雨连朝夕踌躇归未能官心清似水客枕冷如冰酒力更深尽诗魂梦转腾耳边檐溜杂银漏听无凭
　　大水泛舟
　　连日风兼雨茫茫四野平屋疑水面起船向树头撑无可寻河道奚从觅路程篷窗舒老眼浩荡自心生
　　寒夜早卧
　　天冷莫如今早眠避冷侵窗明知月上人静觉更深酒向床头问诗从被底吟老妻聊捧足无复少年心
　　乙亥除夕[七十六]
　　尚不知年老何须论岁除壶觞谋妇酒灯火课孙书夏屋终浮寓茅檐忆故居但能薪水给莫欺食无鱼
　　丙寅除夕[年六十八]
　　走尽天涯得少休漫劳守岁问更筹惊心爆竹催诗句转眼屠苏入酒瓯痴子何曾知喜惧老妻不用话风流因今聚处同欢笑转忆当年塞北愁[自注乐不忘苦犹记得元配沈氏]
　　春分日大雪
　　春光一半度新年犹作寒威雪满天飞入残梅皆五出压将弱柳尽三眠且拈冻笔偿诗债漫向空囊探酒钱为问阳和奚日布煦然曝背小窗前[自注凡花五出惟雪花与薝卜栀子花蝴蝶花六出若春雪则又五出矣]
　　栽荷口占
　　一弯新藕昨移来正值春分手自栽缺口瓦缸同曲沼及腰石几作瑶台叶应贴水田田出花待熏风朵朵开此日幽情偕茂叔就中红白漫相猜
　　酒价高
　　诗家惟酒助机神酒价频增叹苦辛尽解杖头殊欠饮零沽市上愈非真扫愁先引愁来路敌冷反添冷逼身只有豪华尽日醉杜康偏害是穷人
　　因病戒酒后复饮
　　也识酒能病戒之病愈深登途脚易软伏枕梦难寻闷坐浑无力豪吟恨错音愁城何日破寒气不时侵但有遵天命毋庸信酒箴饮泉乃上古享寿只如今一斗妇藏久相将再满斟

　　罗品山名岩以写真世其家能画竹不甚工能作诗更不如其画竹然其人在康熙中代父戍铁岭卫及归年已五十至性人也四库著录潘孝子铁庐诗集今郑重存此槀亦其意耳槀中有外孙汪国入泮诗国字茭湖以能文称有空石斋诗文集戊辰六月十一夕徐时栋
　　徐柳泉先生手编四明丛集曰初编三十五卷曰二编七十七卷曰三编十二卷又曰小本十卷凡五十种一百三十四卷四十册藏于烟屿楼时清同治七年六月也盖得之于慈溪郑氏二老阁为多故著录者慈人几居其半冯君孟颛记其目录于策今春北平图书馆编纂赵万里字斐云寓书于孟颛谓此集已归日本东方文化图书馆矣尚可假录寿镛爰出百金先就未刻者钞之因得罗孝子岩现成话亟校刻焉其它犹未遑也罗诗昔人以为未工然如岩花带笑频迎客野鸟忘机不避人花下酒杯穷快活画中诗句老风流则晚唐之音也岂惟近于宋人诗贵率真固不必以典丽贵也综厥生平坎坷晚景读其诗想见其黄杨厄闰苍藓盈庭憔悴生涯酸咸难度嶙峋傲骨与时不谐者矣再缀数语以志景行癸酉秋张寿镛跋  

　　现成话

春游 
枝头啼鸟报春知，载酒行歌处处宜。 
莫把韶华轻放过，一年好景几多时。 

春日同人郊游 
不须买棹与提壶，结伴行吟兴未孤。 
人到仙时同息息，路逢滑处共扶扶。 
林花红白兼开谢，野烧青黄半有无。 
稔识浮生浑似梦，偷闲那得论工夫。 

咏铜蟹[时在辽东] 
甲胄浑身久著名，良工冶铸俨生成。 
无肠向绝腥膻气，多足今停匍匐声。 
漫想江湖寻旧路，却经锻炼得长庚。 
遐观一似痴呆样，应免旁人说横行。 

午日游秦淮和壁上原韵[秦淮，河名，在南京城内，系秦始皇开掘，故加秦字，水常赤。 
夹岸楼台映赤波，纷纷画桨遶栏过。 
蒲尊应节斟三爵，角黍投江作九歌。 
旅恨欲凭游兴遣，乡愁偏觉感怀多。 
秦淮纵有非常景，满眼繁华柰我何。 

冬杪过隐学岭 
湖傍山兮山傍湖，萧条一望尽平芜。 
含烟村舍归寒雀，带月园林集暮乌。 
才过小桥逢野寺，便从老衲问迷途。 
故人家住云霞里，不识今宵到得无。 

宿隐学寺 
乘兴游来值暮时，因过梵宇一栖迟。 
梅含宿雨香偷露，柳怯严寒绿暗丝。 
钟鼓声声惊客梦，烟霞处处发诗思。 
当年隐学知谁氏，代远人遥信转疑。 

客中除夕 
南北东西日播迁，淹淹此地却经年。 
连宵魂梦家千里，一念焦劳诗百篇。 
爆竹声声村里闹，寒梅朵朵雪中妍。 
椒浆已为明朝备，预酌三杯带醉眠。 

客中除夕 
年华一瞬旧还新，屈指淹留泪满巾。 
邸事祇凭诗有橐，衰颜惟藉酒为春。 
明朝今日原相似，过去将来莫认真。 
对影自怜当自问，几时归做故乡人。 

客中除夕 
光阴曾一瞬，不觉岁云残。 
处处桃符换，家家爆竹讙。 
银钱压祟易，文字送穷难。 
故国梅花好，经年未得看。 

花前独酌 
春酒初浓花正开，凭栏竟日少人来。 
东风为我添幽兴，一阵清风饮一杯。 

中秋感怀 
披襟独坐对冰轮，四壁凄凉影与身。 
试问嫦娥今夜里，伤心如我几多人。[室人沈氏新亡]。 

早行 
村鸡唱罢束行装，踏怕荒郊草上霜。 
只管将心前路去，错疑树影是山冈。 

九日有感[时在江宁] 
客邸逢秋心更伤，今朝又值菊花黄。 
纵然乘兴登高去，极目何曾见故乡。 

风筝 
岂数飘蓬远远飞，欲同霄汉一争辉。 
高风直待人瞻仰，却为情牵依旧归。 

美人风筝二首 
体态轻浮髀肉消，翩翩飞舞百般娇。 
云行冉冉移莲步，风劲微微摆柳腰。 
命薄每怜形影只，情长何惮地天遥。 
凌空顾盼人争羡，恨不魂随上九霄。 

勿守深闺爱远飘，空中卖弄逞妖娇。 
非关命薄轻分手，怎奈情牵瘦损腰。 
长伴素娥甘寂寞，每随秦女共逍遥。 
自从嫁与春风后，为雨为云在碧霄。 

残梅 
寒梅纔发满墙东，数越晨昏回不同。 
梦入罗浮原是幻，传来春信亦成空。 
三分白送连朝雨，一段香消几阵风。 
此刻若逢何水部，又应无句类冬烘。 

自镇城步归 
畏此风波险，芒鞋汗漫行。 
虽然劳足力，免得受心惊。 
坐坐凉亭好，看看驿路平。 
诗思忘寂寞，日暮到江城。 

春日游山寺 
纔识名山别有春，禅门云锁隔凡尘。 
岩花带笑频迎客，野鸟忘机不避人。 
泉泻危崖高瀑布，松垂绝巘倒生鳞。 
几回欲去情难舍，风景贪看坐绿茵。 

长江夜月 
谁怜飘泊异乡人，惟有多情月一轮。 
知我归舟从此过，殷勤先已到江滨。 

赠友人黄舜仪[金陵诗友] 
岂乏交游辈，如君迥不同。 
略无今世态，饶有古人风。 
妙论成金石，虚怀见始终。 
莫嫌相遇晚，从此藉磨礲。 

咏瓦松[时在广陵] 
种异岩松节亦坚，寸心长可问青天。 
风霜洊挫头容直，冰雪交摧叶色妍。 
枝畔久疏玄鹤梦，檐前常与白云连。 
漫云托足浑无地，百卉谁能敢此肩。 

岁暮用白香山春晚咏怀韵 
一番岁月已磋跎，际此残冬可若何。 
笔底生涯只尔尔，人头债负尚多多。 
仔肩自是儿曹事，袖手仍将老朽磨。 
道我吟诗心快活，岂知怕鬼叹山歌。 

偶兴 
浮生看破等浮沤，莫为儿孙作马牛。 
花下酒杯穷快活，画中诗句老风流。 
寡交未许门题凤，健饭何须杖刻鸠。 
情性迂疏由傲骨，砚田博得度春秋。 

重阳夜坐[时在维扬] 
无风无雨好重阳，独坐窗前思故乡。 
天正高悬半夜月，时还未降九秋霜。 
弟兄聚散常如雁，儿女啼号应似螀。 
自顾自怜形影只，徘徊恨却漏声长。 

立春日祝友五旬 
长庚星耀福东邻，朋辈争传君五旬。 
同赋寿诗同祝寿，共尝春酒共宜春。 
不须自号知非子，久已咸称寡过人。 
此日期颐刚得半，鹿鸣麟趾看齐臻。[尚无嗣故云] 

七夕前夜 
虫声初响到茅檐，今夕还无瓜果兼。 
风送菱荷香细细，月穿帘幕影纤纤。 
无穷旅况杯中遣，不了诗思梦里占。 
闻说鹊桥明日驾，一番新恨上眉尖。[室人沈氏新亡] 

山窗偶兴[时予被困入山] 
独坐山窗看夕曛，勿随樵牧作同羣。 
身如密树深藏鸟，心与孤峯不碍云。 
到处但留诗一首，逢人只说话三分。 
本真名姓全无用，好把床头笔砚焚。 

咏黄蝴蝶 
新染鹅黄色未干，故乘春昼漫盘桓。 
已销宫粉颜非素，略缀南金色耐看。 
水面蹁跹随燕掠，花心聚集学蜂攒。 
自从梦入庄周后，脍化钱飞不一端。 
[自注：脍俗作鲙。南孝廉者善斫脍，丝缕轻可飞起。因会客衒技，忽暴风雨，雷震一声，脍悉化蝶飞去〇唐穆宗时，禁中千叶牡丹盛开，有黄白蛱蝶数万，飞入花间，举网得之，乃库中金玉钱也。] 

舟阻燕子矶 
渺渺长江路，身乘一叶舟。 
阻程风扑面，留客月当头。 
觅句消离闷，开尊散旅愁。 
试看矶下水，今古为谁流。 

题酒鬼墓[墓在金陵之北固山腰，两旁多酒楼，名士山居游人不绝。此鬼极灵，凡饮酒者必先对墓遥酹，则平安无事，否则非吃跌，亦必有祸] 
依稀荷锸恣猖狂，一醉飘然赴北邙。 
鬼会出名鬼不朽，死能超俗死何妨。 
清溪水泛堆花色，绿野稻含踏曲香。 
千载游人皆酒伴，青帘长绕墓门旁。 
[自注：堆花，烧酒名，色似溪水。坡诗：从今要踏青州曲，薄酒知君笑督邮。] 

雨窗尹怀治见过 
雨雪凄霏度早春，柴门半月绝车尘。 
忽闻屐齿鸣深巷，却喜斋头到故人。 
有酒不尝君量窄，无肴可进我囊贫。 
睽违纔得年余事，须鬓相看各似银。 

悼亡室[室人沈氏卒于金陵] 
同忧前路苦奔波，中道分飞可奈何。 
漏静客窗魂梦杳，镫残孤枕泪痕多。 
啼猿肠断声方绝，哀雁羣离节不磨。 
幽恨绵绵无日尽，伤心忍唱鼓盆歌。 

又成二绝 
生死虽云数莫逃，何堪异地却相抛。 
可怜一片团圆月，流入秦淮没处捞。 

拥衾独坐最凄凉，想一回兮哭一场。 
漏尽欲眠儿又醒，哀哀向我要亲娘。 

并蒂莲 
莲开茎上弗孀单，却教诗翁觅句难。 
对对临风向绣幕，双双随月倚雕栏。 
踰墙蛱蝶争连理，戏水鸳鸯效合欢。 
幻质令人真莫解，一枝直作两枝看。 
