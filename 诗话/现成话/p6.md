<!-- { "loadSidebar": true } -->
几杯落肚脚先柔，热闹场中足懒投。 
贺老祠前常阅历，葛翁井畔向淹留。 
楼头不异街头月，路里何如梦里游。 
素性疏慵今且醉，小诗聊当脱身筹。 

偶成 
为薄功名懒学儒，口中从不说之乎。 
游心一片山和水，落魄多年江与湖。 
酒没滓渣常惹醉，诗无脂粉自然粗。 
生成情性终难挽，牛马凭人向我呼。 

秋夜漫成[时在武林] 
一别乡关心已伤，何当秋夜倍凄凉。 
窗虚斜透银蟾影，屋小多藏金粟香。 
到老不清惟酒债，纵穷难舍是诗囊。 
半生牢落江湖上，那得知交话短长。 

落叶 
岂为甘漂泊，风狂不自由。 
绕窗随蝶舞，逐水伴鱼游。 
句羡吴江冷，情同宋玉愁。 
归根原有素，无复恋枝头。 

客中冬至[时在维扬] 
漫说阳生气象殊，飘零客舍倍踌躇。 
无鱼不羡弹长铗，待兔宁教守旧株。 
触目异乡惊物候，检囊归计叹锱铢。 
此身空逐风尘老，骨肉何时一室娱。 

枯木 
老树经秋早，槎枒古院东。 
枝疏不碍月，叶脱尽随风。 
但得根荄固，何妨色相空。 
阳春应有待，指顾又生丛。 

辛未元旦[七十二] 
青阳随候转，白发逐年新。 
老固同人老，贫非只我贫。 
椒盘偕妇女，诗句寄交亲。 
懒逐趋承事，呼儿答比邻。 

遣怀 
篷茅寥落两三椽，时把残编结静缘。 
贵则谅来无我分，贫还不肯乞人怜。 
差看芳草逢佳节，偏效黄杨厄闰年。 
诗兴尚豪题满壁，敢云四壁未萧然。 
[自注：苏东坡诗：园中草木春无数，只有黄杨厄闰年〇黄杨岁长一寸，若遇闰年则退一寸。] 


无题 
潇洒衣冠半旧新，家尝蔬食味偏真。 
旷怀不羡高牙贵，乐志长甘陋巷贫。 
酒贳一樽偕妇子，诗吟几句示同人。 
年来颇有林泉兴，拟结渔樵作隐沦。 

题走马镫 
看徧花镫到处精，从空更匝一虚营。 
纷纷荷戟连镳过，隐隐扬鞭逐队行。 
不用军威严纪律，惟凭烽火巧权衡。 
儿童勿解循环理，只道中藏百万兵。 

缑城中秋，遇雨[缑城。 
即今宁海县，台州府属]。 
云拥缑城雨未收，官衙此日度中秋。 
漏声已下催诗句，檐溜频添数酒筹。 
座客知音多洒脱，主人乡谊更绸缪。 
街头莫讶无明月，乘醉何难秉烛游。 

九日登龙山[在湖广荆州府城西北] 
旅闷思除除甚艰，且乘佳节上龙山。 
孟嘉醉后风知趣，桓景游时祸得删。 
多插黄花遮白发，频斟绿醑衬朱颜。 
异乡胜境观难再，不尽峯巅誓勿还。 

金陵遇三弟北回 
手足相逢喜欲狂，沈吟转恨在他乡。 
离愁远寄诗三首，旅况追思梦一场。 
怜尔容颜岂似旧，嗟予筋力弗如常。 
门闾朝暮双亲望，未得承欢共草堂。 

忆梦 
夜深浑不寐，欹枕忽三更。 
酒醒寒依旧，镫昏月尚明。 
归心千里切，乡梦片时成。 
无限关情事，愁多记弗清。 

舟次和张督运原韵 
身逐飘蓬四海游，高朋容接便相投。 
尊前手舞浑忘醉，句后巴吟不避羞。 
渺渺烟波来笔底，层层舸舰徧江头。 
乘槎自是君家事，引我孤踪傍斗牛。 

客邸闻蛩声有感 
唧唧寒蛩四壁呜，动人凄楚梦难成。 
长安半是他乡客，宁独区区厌此声。 

归路吟 
客枕方酣乡梦惊，凌晨结束便登程。 
自怜老去诗囊富，更喜年来酒债轻。 
红树迷离归路远，白云缥缈故园生。 
蹇驴不解予心急，只顾低头慢慢行。 

风雪江行一律志险 
风狂横鼓浪，雪骤密成团。 
一叶危如卯，孤篷转若丸。 
舟师力已竭，坐客胆俱寒。 
羡彼徒行者，身劳心却安。 

七夕同人限韵得仙字 
儿女安排乞巧筵，吾曹分韵各争妍。 
人皆欢会怜今夕，我独心情减旧年。 
漫说银河垂玉宇，且将愁垒寄诗笺。 
悠悠此夜浑难遣，空羡佳期帝子仙。[室人沈氏新亡]。 

寄友陈永年 
云山迢递路悠悠，屈指睽违三易秋。 
绝塞风尘同阅历，长安踪迹共淹留。 
君归乡国称完璧，我尚飘流类野鸥。 
此日鳞鸿欣有便，聊修尺素达离愁。 

长春花二律 
羡尔长春种独奇，庭前月月逞娇姿。 
似无似有香偏远，非浅非深色最宜。 
纵为风霜聊解叶，得沾雨露又生枝。 
名园花木知多少，不过繁华在一时。 

绕砌穿篱放未阑，宛如脂粉捻成团。 
枯荣纵为时时易，鉴赏偏宜月月看。 
几度幽香风暗递，十分浓艳雨初干。 
老人只喜春长在，富贵凭他爱牡丹。 

吉祥草 
此卉超麈俗，青青透碧苔。 
叶虽容易长，花不等闲开。 
兰蕙堪同调，孤蒲莫浪猜。 
为缘名字好，多向眼前栽。 

客中感怀 
举世茫茫莫我知，十年旅况叹凄其。 
迂疏情性拘儒笑，褴褛衣衫俗士欺。 
傀儡难消心上恨，文章不救腹中饥。 
谁怜落落他乡客，肯把疏林借一枝。 

题舟中美人 
淡妆轻泛木兰桡，比处香闺分外娇。 
红粉夺将花两岸，绿云压却柳千条。 
偏呼婢子篷全敞，低嘱篙师橹漫摇。 
潋滟中央人宛在，随看空叹路途遥。 

戏和负美人过溪原韵 
邂逅相逢怅碧流，夕阳望断木兰舟。 
褰裳暂结枝连理，出水新开莲并头。 
乍浅乍深心共怯，似清似浊影同浮。 
曾闻嫂溺须援手，事在权宜莫避羞。 

己酉除夕[五十岁] 
韶华过隙不须论，此夕穷年莫浪奔。 
占得春联呵冻写，酿成新酒带糟吞。 
整冠向父先辞岁，索负无人早闭门。 
堪笑比邻钱浪费，轰轰爆竹尽黄昏。 

留余堂学业和孙大章原韵 
最羡良朋聚一堂，晨昏学问共相将。 
临风朗读书声远，对月清吟诗兴长。 
花发阳春生笔彩，藜然午夜透文光。 
汇征伫看占茅茹，芹藻香联桂子香。 

光溪夜雨毛圣佐同舟偶成一律 
寒雨凄霏逼小舟，今宵尔我类浮鸥。 
安身莫漫怜高枕，促膝何妨拥敝裘。 
鸡唱乍闻沙港口，人烟杂出乌山头。 
前途愈费篙师力，十里溪滩尽逆流。 
[自注：沙港口，乌山头，俱小溪地名]。 

荷包牡丹 
漫随姚魏殿春光，巧把丝绦倒系囊。 
绣口垂垂常结束，芳心隐隐盖包藏。 
枝柔叶翠西天竹，红浅香消秋海棠。 
品类纵非十二客，声名却许并花王。 

转心莲[一名风转莲] 
绕径穿篱藤蔓緾，顾名须识是讹传。 
芬芳映日容偏丽，旋转因风心未坚。 
貌比六郎亦似否，爱如茂叔可同然。 
世间万物多鱼鲁，误想夫怜相府莲。 
[自注：想夫怜是乐府，横吹笛，曲名也。南齐王俭为相，以庾杲之为长史，时人以为入莲幕。后人讹传为相府莲。] 


九日苦雨 
风雨重阳节，凄凄动客思。 
黄花愁似我，含泪立东篱。 

雨中看菊 
凄雨悲风日，黄花烂熳开。 
若非存傲骨，早已萎苍苔。 

渡钱塘江 
急欲还乡及早行，看看犹近武林城。 
怒涛莫向船头起，若论予心更不平。 

春酒分韵得杯字 
人生乐事是衔杯，趁此春光醉几回。 
饮尽莫教轻散去，尊前还有韵相催。 

半山亭 
岭峻支持叹苦辛，青山应笑白头人。 
独怜半路凉亭好，坐落颓然懒起身。 

斗室吟 
儿女攒居殊欠宽，若添亲友转身难。 
人家有屋无人住，苔藓盈庭四壁寒。 

秋行 
爽气浮南陌，携筇自在行。 
碧波涵雁影，红叶壮风声。 
野趣随时换，诗情即景生。 
眼观一路稻，处处好年成。 

感怀 
老年拙愈拙，人我不相侔。 
憔悴银钱买，生涯鬼魅偷。 
漫劳书咄咄，且自学休休。 
吃过亏无数，刚刚赚白头。 

溪声 
源远来无际，潺潺古共今。 
悠扬轻弄笛，呜咽骤鸣琴。 
不入寻常耳，能消尘俗心。 
连朝听未厌，莫谓少知音。 

微雪即晴 
滕六聊呈瑞，依稀一夜飘。 
积山犹露脊，过树未封条。 
旭日三竿挂，彤云四野消。 
苍苍恩德溥，贫士感弥饶。 

梅蕊 
江南春信早，梅蕊渐盈枝。 
瘦影初窥月，芳心欲露时。 
酸咸难度量，红白费猜疑。 
若令归鞭速，家园看未迟。 

自嘲 
鹿鹿江湖上，生平何所长。 
忙因诗债累，贫为砚田荒。 
养命几杯酒，逢人一味狂。 
不知年渐老，悠忽过时光。 

庚午除夕[七十一] 
一岁尚蹉跎，其如此夜何。 
诗囊穷不废，酒债老偏多。 
寿或征于蠢，坚还受得磨。 
年华新旧理，吾欲问羲和。 

墨竹祝宣遇皇六十[与予同庚] 
友谊兼中表，词坛夙唱酬。 
庚申欣共降，甲子喜同周。 
为写淇园竹，聊当海屋筹。 
相期荣晚节，长许祝千秋。 

月夜口占[调西江月] 
醒却缘酒醒，月明疑是天。 
明总然不寐，且披襟闲步。 
空阶小径 
，花影看来半。 
夜漏声听去，三更非关戒。 
旦警鸡鸣自，觉有些老景。 

乙丑春苦雨[六十六] 
淋漓弥月奈何天，春色蹉跎每自怜。 
弱柳绿垂低织闷，夭桃红褪暗舒妍。 
要知雨到清明候，却验雷鸣惊蛰前。 
穿屐出游微足力，小窗呆坐学枯禅。 

慰友下第 
绣虎文章早檀名，频年场屋阻鹏程。 
漫言当局怀难遣，并使旁观叹不平。 
姓氏岂真留夹袋，司衡何竟谢双盲。 
要知大器成偏晚，得失而今且看轻。 

咏墙外笋 
蒙密幽篁偪渭川，根深处处自行鞭。 
一茎裂石来墙外，三寸穿苔出路边。 
此日莫嫌低碍足，移时试看立齐肩。 
含苞抱节从今始，到得成林别有天。 

白须 
老景催何急，髭须白渐稠。 
大都亏气血，多半过穷愁。 
染固非长策，删之无可留。 
追思年少日，倏忽似川流。 

咏老少年三绝 
名花春日羡成丛，蜂蝶摧残顷刻中。 
何似幽姿持晚节，临风不用埽残红。 

金粟香消菊未黄，眼前风景觉荒凉。 
非他点缀秋园趣，莫助诗人喜欲狂。[杜诗：漫卷诗书喜欲狂] 

丰姿艳冶胜从前，应得名呼老少年。 
嗟我头颅今半白，红颜似旧已无缘。 

秋晚偶成 
性懒常贪睡，秋来殊不然。 
晨光洵可爱，野趣更堪怜。 
露冷蛩声咽，月斜花影偏。 
个中能领略，清兴得诗传。 

上元夜指画月竹换酒 
写得三竿竹，分来一瓮春。 
墨痕犹在手，酒气便侵唇。 
岂是轻君子，原非学俗人。 
今宵风月好，清影度东邻。 

育王寺题指画竹赠嵩来上人 
多载禅交面未谋，相逢此日话绸缪。 
自怜老大怀投笔，不学前人写白钩。 
沿溪绕径尽筼筜，清影森森徧上方。 
