<!-- { "loadSidebar": true } -->
堪笑远公看未厌，素笺犹索画潇湘。 

重过育王寺赠嵩来上人 
不寒不暑小春天，重访招提续旧缘。 
笔墨轮君诗与画，烟霞亲我俗如禅。 
也知来往无多路，却恨睽违已来年。 
记取娑罗阁下月，今宵又见一回圆。 

丈亭夜泊 
江流恨不转，客路费淹留。 
寒月迟迟上，疏星点点浮。 
篷舱低碍足，襥被重埋头。 
辗反方成寐，喧声竞放舟。 

晓发 
侵晨忙解缆，鼓棹大江行。 
趁此潮初长，欣逢天又晴。 
方言随地易，诗兴不时生。 
作客由来惯，浑忘漂泊情。 

泰儿毕姻 
早凭冰语结朱陈，喜附丝萝亲上亲。 
十载原同儿共女[儿媳早失怙恃，自幼抚养]，百年惟愿友如宾。 
但能事事光前业，何必区区论出身。 
井臼已操非一日，不须着眼看新人。 

分盆竹 
盆竹丛生过百竿，何妨分作两盆看。 
将多就寡栽偏易，借旧更新事不难。 
解箨枝枝疏影出，行鞭各各放芽宽。 
此君雅合东君意，位置随方兴未阑。 

立夏 
东皇纔解令，赤帝又司权。 
改火方钻燧，更衣渐脱棉。 
笋添齑有味，饭杂豆偏妍。 
小榻南窗下，熏风动醉眠。 

咏菊 
羣芳艳冶此时萎，何似幽姿簇满篱。 
傲骨素存甘冷落，秋光独占肯差移。 
有香邀我穿三径，得句凭谁赞一词。 
若使黄花能解意，自酬自唱却攸宜。 

春暮访孙大章见残牡丹索酒以赏同人限九酒有朽受五韵即席六首 
九十春光过八九，名花未侑骚人酒。 
色香台畔渐成虚，蜂蝶枝头不复有。 
分韵忙将句揣摩，索酒先润肠枯朽。 
东君诗律颇森严，席上莫相私授受。 

十分兴致消磨九，那得闲情对花酒。 
几想天香何处来，忽思国色君家有。 
主留玩客只如常，心待诗人犹未朽。 
即景宁辞醉一回，新醪满酌当前受。 

为花一日肠回九，争忍花前不酌酒。 
雨雨风风可奈何，红红紫紫成乌有。 
阳春三月自难寻，韵事千年堪不朽。 
多少豪华富贵家，这般趣味几曾受。 

须边白发十将九，虚度一生诗共酒。 
春去春来句转多，花开花谢杯长有。 
况怜国色渐凋零，犹幸高朋偕老朽。 
从此相须互琢磨，殷勤指教吾谦受。 

险韵同拈偏限九，构思多饮东君酒。 
尊前莫讶艳香消，笔底还凭佳句有。 
起舞行吟似蝶狂，欹斜沈醉如花朽。 
一时酬唱兴俱豪，七步才名谁独受。 

六律吟成俱用九，却将心血换杯酒。 
浮词塞责我徒多，好句超群谁得有。 
要识诗思竞短长，难禁国色无荣朽。 
恒言花下占风流，此日焦劳应共受。 

鬻书 
卖尽行囊日，惟余数卷书。 
半生深爱者，一旦竟沽诸。 
检帙心如失，开窗案已虚。 
青灯今夜里，兀坐暗欷歔。 

九月望后篱菊未开作诗催之 
转眼风霜岂未知，犹然含蕊立东篱。 
我思花亦人相似，傲骨从来不合时。 

托友人寄家信 
得便修书托付频，依依目送暗驰神。 
时乖漫说离乡贱，骨傲难辞到处贫。 
纵有万金归故国，曾无一物献尊亲。 
客中况味君俱识，细向家人为我陈。 
[自注：杜工部《赠郑炼赴襄阳》诗：囊无一物献尊亲。] 

忧泰儿病 
伏枕淹淹三月余，也知病久必成虚。 
一杯药饵犹难措，二竖膏肓岂易除。 
才与不才终是子，苦而加苦莫如予。 
只今秋尽冬来候，安得沧波匙涸鱼。 

哭泰儿三律 
生孩甫十月，冒险别关东。 
车马长途上，风霜广漠中。 
阽危如累卵，飘泊似飞蓬。 
谁料今冬病，柰子白发翁。 

迂愚天赋就，偃蹇得谁伦。 
无善更无恶，不贪亦不嗔。 
头颅悭寿骨，泉路觅慈亲。 
痛煞临终语，惟忧迈父身。 

际此凶荒岁，人情到处难。 
生涯甘澹泊，骨肉苦伤残。 
泪或有时尽，心终无日安。 
从兹花下酒，不复话团圝。 

哭泰儿二绝 
生在他乡死故乡，而今形迹又何方。 
黄泉闻说无歧路，定见当年亲阿娘。 

亲朋诉苦解予痴，逆境原来都有之。 
觅句强寻消遣法，吟看总是断肠诗。 

清明即事三绝 
春云漠漠雨家家，欲破愁团酒莫赊。 
忽忆今朝寒食节，呼儿插柳记年华。 

佳节清明自古传，那堪老景值凶年。 
厨头每绝晨昏爨，何待拘拘说禁烟。 

往常画舫与笙歌，拜扫纷然此日多。 
今岁墓门皆孔棘，一时人鬼尽遭磨。 

老景 
莫论先天与后天，衰年无复似青年。 
倍尝患难身几丧，久历风霜骨愈坚。 
造恶不须多念佛，长生何用苦求仙。 
将来岁月如加我，拟把纶竿向水边。 

感怀 
须鬓皤然心尚雄，芒鞋依旧逐西东。 
皆言笔墨随人老，不料饥荒趁命穷。 
哭子经年明欲丧，作翁近日耳原聋。 
砚田世守生涯在，岁月由他似转蓬。 

磨刀雨[五月十三日] 
此日磨刀雨，滂沱势似倾。 
光芒飞电影，淬厉发雷声。 
漫说妖魔靖，还令神鬼惊。 
大田甘沛泽，千古济苍生。 

哭毛海如门徒 
授受经今三十秋，师徒气谊最相投。 
岂期弥月离乡井，忽报微疴丧海陬。[染疟卒于象山] 
哭子泪穷旋哭汝，浮生看破竟浮沤。 
老人纵谓余残喘，累见乌头弃白头。 

访杨克谐大旱步行口占 
久旱川流绝，徒行不自怜。 
好将河作路，竟以脚为船。 
辛苦酬知己，强梁学少年。 
迢迢六十里，到得夕阳天。 

归路更成一律 
归路仍来路，何难合眼行。 
芒鞋着地稳，竹杖向天撑。 
莫漫欺龙种，犹能作步兵。 
清吟消寂寞，腹稿片时成。 

癸酉除夕[七十四] 
费尽心思欲救饥，终无妙算解然眉。 
折将柏叶还谋酒，寻得梅花且赋诗。 
艰苦尚怜出嫁女，悲伤终为早亡儿。 
过年年过年仍在，辞岁原来不用辞。 

亡室七十生日 
未许同谐庆白发，帨辰空自说添筹。 
百年不醒江南梦，万里长含塞北愁。 
漫道婺星辉七秩，追思懿行重千秋。 
而今乞为儿孙计，先保区区笔不休。 

甲戌除夕[七十五] 
薪水劳劳竭蹶支，纵云除夜亦如斯。 
送穷依旧穷还在，到老何曾老得知。 
碌碌半生多女累，昏昏三载丧儿痴。 
昨朝已布东皇令，又见春风拂鬓丝。 

多女吟 
女生虽外向，憎爱实无偏。 
已届成人候，行将待字年。 
多些缠脚带，省却薙头钱。 
愿得乘龙誉，还期宅相贤。 

喜外孙汪国入泮 
神童推继美，小少即能文。 
纵谓由家学，何曾有异闻。 
愿予添白发，看尔步青云。 
泮水新鳞甲，秋高自冠军。 

雨宿王别驾署 
风雨连朝夕，踌躇归未能。 
官心清似水，客枕冷如冰。 
酒力更深尽，诗魂梦转腾。 
耳边檐溜杂，银漏听无凭。 

大水泛舟 
连日风兼雨，茫茫四野平。 
屋疑水面起，船向树头撑。 
无可寻河道，奚从觅路程。 
篷窗舒老眼，浩荡自心生。 

寒夜早卧 
天冷莫如今，早眠避冷侵。 
窗明知月上，人静觉更深。 
酒向床头问，诗从被底吟。 
老妻聊捧足，无复少年心。 

乙亥除夕[七十六] 
尚不知年老，何须论岁除。 
壶觞谋妇酒，灯火课孙书。 
夏屋终浮寓，茅檐忆故居。 
但能薪水给，莫欺食无鱼。 

丙寅除夕[年六十八] 
走尽天涯得少休，漫劳守岁问更筹。 
惊心爆竹催诗句，转眼屠苏入酒瓯。 
痴子何曾知喜惧，老妻不用话风流。 
因今聚处同欢笑，转忆当年塞北愁。 
[自注：乐不忘苦，犹记得元配沈氏。] 

春分日大雪 
春光一半度新年，犹作寒威雪满天。 
飞入残梅皆五出，压将弱柳尽三眠。 
且拈冻笔偿诗债，漫向空囊探酒钱。 
为问阳和奚日布，煦然曝背小窗前。 
[自注:凡花五出，惟雪花与薝卜、栀子花、蝴蝶花六出，若春雪则又五出矣] 

栽荷口占 
一弯新藕昨移来，正值春分手自栽。 
缺口瓦缸同曲沼，及腰石几作瑶台。 
叶应贴水田田出，花待熏风朵朵开。 
此日幽情偕茂叔，就中红白漫相猜。 

酒价高 
诗家惟酒助机神，酒价频增叹苦辛。 
尽解杖头殊欠饮，零沽市上愈非真。 
扫愁先引愁来路，敌冷反添冷逼身。 
只有豪华尽日醉，杜康偏害是穷人。 

因病戒酒后复饮 
也识酒能病，戒之病愈深。 
登途脚易软，伏枕梦难寻。 
闷坐浑无力，豪吟恨错音。 
愁城何日破？寒气不时侵。 
但有遵天命，毋庸信酒箴。 
饮泉乃上古，享寿只如今。 
一斗妇藏久，相将再满斟。
