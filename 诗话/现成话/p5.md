<!-- { "loadSidebar": true } -->
[自注：唐萧复曰：鬻我先人墅，聊以济孀单。孀单谓鳏寡也。] 

夏日口占 
长夏日如年，昏昏若坐禅。 
有书总懒读，无事只贪眠。 
拂暑怜新竹，怡情对碧莲。 
蝉鸣动逸兴，拈韵小窗前。 

雨竹指画 
书画由来藉管城，予偏指下认分明。 
墨池忽涌潇湘雨，洒作飞泉万壑呜。 

得董宗伯墨帧甚爱之有以真假评者作此以答之 
须将眼力认丹青，真假如何藉耳听。 
万历去今年二百，谁人亲见董华亭。 

偕黄舜仪游山 
结伴穿幽径，青蚨挂杖头。 
放怀随处饮，乘醉徧山游。 
得句书崖石，忘形卧野陬。 
归来人影乱，斜日过林邱。 

漫兴 
不须汲汲利和名，静坐斋头养性情。 
几句闲诗新勾当，一方破砚旧营生。 
光阴流水空嗟老，富贵浮云早看轻。 
随分随时随便过，妍媸何必与人争。 

花朝喜晴 
入春连雨叹无聊，红日初临物色饶。 
蝶恋残梅香未尽，莺啼新柳绿初娇。 
便多游屐穿芳径，更喜良朋集草瓢。 
不是人情晴不厌，一年花事在今朝。 

茅山晓行 
虫飞初响即登程，眼望行云四野横。 
屐衬软泥浅有迹，衣沾细雨湿无声。 
每逢歧路悲杨子，莫怪穷途哭阮生。 
今识唐诗犹有病，断魂何独是清明。 

题徐公三斋头步陈行六原韵 
乘春访旧友，邂逅石桥西。 
好鸟声传谷，残梅瓣贴泥。 
堂虚云入座，筵散月临溪。 
徐榻殷勤下，何妨此夜栖。 

蛟川返棹 
归遇风潮顺，扁舟似掌平。 
侵晨离海国，傍午到江城。 
老景惭驰逐，浮名任重轻。 
何年忘世虑，闭户乐余生。 

答友人寄怀原韵 
遥望乡关云树稠，年来踪迹任漂流。 
随缘一榻栖僧舍，好饮终朝上酒楼。 
行李萧条贫士态，衣冠脱略野人俦。 
不嫌郊外风霜冷，桂子香期过我游。 

中秋忆亡室二绝 
辗转孤衾梦不成，那堪今夜月偏明。 
痴心欲向嫦娥问，人死可能有再生。 

玉碎珠飞已半年，芳魂即在雨花巅。[室人墓在金陵雨花台畔] 
冰轮到处明如许，咫尺偏教各一天。 


黄花供亡室像前 
一幅遗真供草堂，黄花瓶插胜焚香。 
看他此日幽贞色，忆尔当年激烈肠。 
珍惜多曾暗滴露，摧残却恨早经霜。 
虽然寂寞秋容冷，到底芳心未忍忘。 

秋夜对月 
中夜踌躇对广寒，霏霏冷露湿衣单。 
可怜十载他乡月，何日身归故国看。 

元日祝黄舜仪五十 
椒花酿寿酒，元日祝嵩辰。 
运转阳和美，筹添海屋新。 
芝兰香绕砌，松柏老同春。 
百岁刚才半，行将称庆频。 

归宁口占 
十载身漂泊，今朝脚暂停。 
流光看逝水，故旧叹晨星。 
松菊存三径，椿萱茂百龄。 
衡门虽冷落，犹胜作浮萍。 

寒夜偕二弟由东林寺返棹 
休嗟日暮与途穷，一叶将维野寺东。 
楝树碶开潮正顺，铜盆浦到月方中。 
弟兄倡和欢无定，字句推敲诗要工。 
独恨未曾制大被，寒威那禁逼孤篷。 
[自注：楝树，碶铜，盆浦，皆南乡地名]。 

丁卯元日[六十八] 
椒酒辛盘祝岁华，案头重整旧生涯。 
几枝画笔兼诗笔，数点梅花带雪花。 
幸际太平夭子世，惭称矍铄老人家。 
杖藜到处逢迎有，蔗境偏佳愿正赊。 

甲辰除夕[四十五] 
岁月分新旧，容颜屡变更。 
人皆忙碌碌，我独冷清清。 
雪里梅堪折，镫前诗漫成。 
一年惟此夜，坐守到天明。 

春日偶成 
茅屋柴屝乱石墙，儒家区宇只寻常。 
昨从豪贵门经过，不论银钱巧样装。 

趁船不及沿途口占 
畅饮高斋才出门，小舟先已到前村。 
橹声欸乃随波远，帆影依稀隔岸存。 
廿里又劳双足力，一身忙得两头奔。 
半生多被贪杯误，旧病原来不绝根。 

清明苦雨 
先于惊蛰发雷声，雨到清明尚未晴。 
鸠妇失巢音惨怛，蜗牛黏壁势纵横。 
禁烟爨下空怀古，插柳门前亦应名。 
满眼韶华狼藉过，芒鞋不作踏青行。 

春日苦雨[六十六] 
雨雪连绵一月余，春光九十半成虚。 
夭桃怯冷红难吐，垂柳含烟绿暗舒。 
曲蘖生与交最密，孔方兄会面偏疏。 
晴岚何日飞天际，把我愁怀略翦除。 
[自注：唐叶法善有道术。一日，会朝官满座，思酒。忽有一少年，称曲秀才突入座，谈论不凡。法善心疑焉，以剑击之，应手堕地，化为瓶榼，中有美酒，共饮而嘉之曰：曲生风味不可忘也〇晋鲁褒见外戚恣横，贿赂公行，乃作《钱神论》以讥之曰：钱之为体，有乾坤之象，亲之如兄，字曰孔方。] 


咏七姊妹花二律 
纷纷篱落鬬轻盈，恰似同胞一乳生。 
殊色娉婷浓闲淡，幽香缥缈细偏清。 
眼前纵谓非男子，宅外行看出贵甥。 
此日摽梅齐欲赋，芬芳莫不擅佳名。 

不须开谢论虚盈，春老犹能次第生。 
浓抹淡妆神自逸，栉风沐雨韵偏清。 
根穿篱畔寻佳偶，枝出墙东毓外甥。 
粉黛成羣三共四，难为姊妹浑呼名。 

僧房七姊妹花 
只合香闺与画栏，僧房鬬丽惹疑端。 
风前袅娜疑成队，月下绸缪怕落单。 
佛固有心能不动，僧非无眼必偷看。 
夙根纵谓原清净，李下瓜田究未安。 
[附：李世澄《僧房七姊妹花》诗：此花只合在红楼，何事僧人供案头？姊妹难为夸粉黛，四三一色羡风流。暗伤寂寞扳盈匊，错爱繁华贮满瓯。梵罢偷看娇欲语，依稀勾引小比邱。] 

辛未春苦雨叹[七十二] 
自笑年来老更痴，迂疏情性有谁知。 
三春寂寂门常闭，尽日昏昏榻未离。 
觅句口宽心里急，看花眼饱肚中饥。 
此身勿药犹强健，只有穷愁不可医。 

雪窗偶兴 
三间茅屋野田中，雪趁风威四面攻。 
绕径寒梅珠错落，拂檐修竹玉玲珑。 
酒无賖处怎当冷，诗未工时岂久穷。 
尽日煨炉支闷坐，却疑身在水晶宫。 

重游虎邱[时八月十三日] 
傍岸停舟上虎邱，风光不异昔年游。 
千人石畔还寻句，双井桥边再倚楼。 
归去故乡刚半路，算来佳节近中秋。 
姑苏纵是繁华地，客况如何得久留。 

残菊 
寒威几度减秋光，此日凭栏径已荒。 
无复幽香来几席，惟余傲骨鬬风霜。 
繁华要识皆虚幻，色相终归有尽藏。 
又是一年花事了，沈吟篱畔九回肠。 

白菊 
非红非紫亦非黄，篱畔亭亭只淡妆。 
说到无瑕霜莫妬，看来有影月难藏。 
寒梅零落终输叶，秾李妖娆或逊香。 
弗受阳和恩一点，独标清白擅秋光。 

柱侄毕姻[时己巳十月十六日] 
小登科值小春天，红叶黄花满眼前。 
三十新婚遵古礼，一双白璧种良缘。 
西成才子名原著，东渡佳人德预传。 
高大吾门从此日，鹿鸣麟趾看明年。 

栋侄毕姻 
唾手功名已占先，蟾宫此夜会婵娟。 
人皆竞咏螽斯什，我亦欣歌燕尔篇。 
好把青衿联绿鬓，定知白玉种蓝田。 
至亲伯侄毋相谑，诗要风流始足传。 

挽李山文 
阔别芝颜十数秋，山河迢递恨悠悠。 
我今重访乌衣巷[山文居金陵闸之东，巷名乌衣]，君已先登白玉楼。 
堪叹人琴俱寂寞，凭谁诗酒共绸缪。 
从来勿堕双眸泪，此日难禁似雨流。 

挽周延庆[亦金陵诗友] 
聚首刚三载，离羣竟十年。 
我今来自下，君已赴黄泉。 
泪向风前洒，神从梦裏传。 
精灵如不昧，请鉴此诗篇。 

补祝杜汉臣五旬寿 
梅萼舒香近寿筵，称觞未得列羣仙。 
与君屈指差三月，算我虚名长一年。 
[予生十一月，汉臣生次年正月]。 
寡过工夫原有素，知非学问得新传。 
寻芳偶入邹溪畔，补祝深惭意未专。 

芦浦访旧 
芦江风景似蓬莱，处士柴门傍水开。 
绕屋徧栽栖凤竹，沿堤多筑钓鱼台。 
经行几度曾留句，过访今朝又举杯。 
自叹十年人渐老，儿童相见转疑猜。 

咏草人 
装束真如野老身，荷戈又拟是真人。 
漂摇一笠支风雨，昼夜无眠耐欠伸。 
逸以待劳可谓智，威而不猛近乎仁。 
论功漫说垂青史，博得名称草莽臣。 

归路口占 
整帆忽转石尤风，一叶扁舟浪打篷。 
性急翻疑归路远，时难莫怪客囊空。 
酒期敌冷沽偏剧，诗想抒怀媿未工。 
堪笑相须相遇者，漫劳迢递嘱鳞鸿。 

游育王寺 
叶落山空秋气寒，梵王宫在白云端。 
回头渐觉麈氛远，入眼能令境界宽。 
妙喜泉香频品试，古松台静足盘桓。 
相传舍利知何物，笑倩阇黎借我看。 

过谢千秋斋中[在瑞芳庵] 
羡君饶逸兴，设帐借禅林。 
屋有三间半，山无一里深。 
老僧供素饭，稚子伴高吟。 
清绝黄昏候，书声杂梵音。 

大寒节忆庚弟穷途苦况[时子被困匿山寺] 
休嫌寂寞寄僧房，遥忆征人愈可伤。 
冻合关山千里雪，寒侵鞍马五更霜。 
穷愁客路难赊酒，病想家乡欲断肠。 
堪叹真如南北雁，何时羽翼复成行。 

喜庚弟北回[时在武林] 
征鞍薄暮解禅关，忽见人从天际还。 
行李依然前去样，风尘却改旧时颜。 
一番旅况同予诉，半载离情得尔删。 
无那相逢犹是客，故乡南望白云间。 

送庚弟归里用前韵 
漫言迢递隔乡关，帆饱春江指日还。 
好去殷勤传我意，更须婉转慰亲颜。 
倚门盼望情休切，陟岵兴嗟泪稍删。 
一片归心千里共，相随魂梦路途间。 

武林书怀 
自怜两鬓渐如丝，客里身心倍护持。 
日短颇宜早晚粥，夜长多得应酬诗。 
逢人厮叫终难惯，到处乡谈久便知。 
寄语故园子弟辈，租豪无复少年时。 

步游湖畔 
闲情片刻欲如何，一向西泠一度过。 
保俶塔来湖渐近，钱塘门出路无多。 
眼前美景收难尽，笔底新诗吟复摹。 
神禹当年迹未徧，不将半勺与宁波。 

赠张彦方入武闱 
举世全才莫若君，昂藏儒雅武兼文。 
千言倚马真无匹，百步穿杨更出羣。 
伫看眼前轻拾芥，应知足下早生云。 
司衡已入鹰扬选，金榜名标独冠军。 

夜过燕子矶风狂月蚀舟中同程遴庵刘绥人赋此 
江村解缆已三更，拉得高朋惬素情。 
月蚀当头天忽暗，风来扑面浪横生。 
迷离莫辨峯峦影，澎湃频令客子惊。 
试倩篙师询去路，可曾相近广陵城。 

渡钱塘江遇雪 
触目江山近故乡，欣然冒雪渡钱塘。 
寒潮落尽平沙远，归鸟飞迟驿路长。 
偪仄肩舆容倦足，萧条行李叹空囊。 
归家莫补清贫计，惟有离情诉一场。 

同人拉游光溪予因醉甚诗以却之 
