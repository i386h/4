<!-- { "loadSidebar": true } -->
　　洪君昉思送人游淮又之粤东诗云：「尉陀将漂母，传说到如今。孰进王孙饭？谁投陆贾金？淮流千里远，粤岭万重深。厚意时人少，天涯莫浪寻。」送之而实止之，得古人赠言之意。且一气贯注，诗法紧严。西河尝评昉思五字律，酷似唐人。其气韵神味，格意思旨，虽似极平，而唐人捆奥，自是如此。近好新者，率以庸淡目之，此犹观旧玉者，不以其神韵，而以其驳蚀，可乎？ 
　　吾浙闾俗目秀才有二等：一以揽事过钱公门，饮肆污生涯者，号曰「荤饭」，以其终日餍酒肉也。一以儒雅萧寒，甘守淡泊殚苦功者，号曰「菜羹」，以其能咬菜根也。竹垞太史戏为一谣云：「秀才贬号为荤饭，寒士褒称是菜羹。肥秽尽耽荤饭饱，清癯常吃菜羹生。 【宋谚：「苏父生，吃菜羹。」】 菜羹生，荤饭饱，眼前莫论恶与好。三年看尔各求名，肥秽者斥清癯成。」 
　　昔上官昭容在娠时，母梦巨人授之大秤曰：「以是称量天下。」产则女也。母曰：「称量天下，岂即汝乎？」孩遂哑哑应之曰：「是。」后昭容奉诏登彩楼，校阅羣臣昆明池应制诗，各飞片纸下 【去】 楼，而殿 【音店】 。以沈、宋两人之作，评其落句。 【佺期云：「微臣衰朽质，羞覩豫章材。」之问云：「不愁明月尽，自有夜珠来。」】 则抑沈而扬宋。一以颓索气竭，一以陡举后劲也。孰不以昭容之去取为当哉！独南溪则不谓然。南溪曰：「崇让知矜，斯为载道之器。沈贬己废质，而企彼良材，非让乎？宋夸以月而衒以珠，非矜乎？盖沈诗下 【去】 人，宋诗上 【上】 人。君子不欲多上人，而孔子以虑以下人为达，奈何抑沈而扬宋？使昭容当日能反之而抑者扬之，扬者抑之，斯足以征其窈窕之德而称量天下；乃徒抱宫闱巨眼之虚名，仅可否于句调通塞之间，不求合于道。而古今无一人议之者，何哉？」南溪斯言，则真能称量者矣！其生平雅好月旦，而称诗以道为归，多若此。士林韪之。当惊姜之夕，尊人寒邨太史亦梦人持秤入门而南溪生，因小字阿衡。孰谓权衡在巾帼耶！ 
