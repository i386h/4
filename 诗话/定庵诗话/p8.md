<!-- { "loadSidebar": true } -->
清初六家，查王尤工律绝。初白《邯郸怀古》、《集愿学堂留别诸友》，渔洋《潼关》、《沔县谒武侯祠》、《和徐健庵宫赞喜吴汉槎入关》诸作，皆遥踵唐音，近肩何李。迄于乾嘉之际，王昙、孙子潇、舒位、黄仲则之伦，浪使才情，往往流于俳谐薄弱，不规正体，未敢援以为法。迄宋派既兴，曾文正实为先导，其《读吴南屏集》、《送毛西垣之即墨长歌，即题其集》二律，规摹涪翁，几于淄渑莫辨矣。诗云：“十载乡园独尔思，眼明今日见新诗。尝忧大雅终将绝，岂意吾侪睹此奇。木落千山初瘦削，风回大海乍平夷。此中真意君能会，持似旁人那得知。”“人间肮脏一毛生，与子交期如弟兄。忽出国门骑瘦马，去看东海掣长鲸。放歌一吊田横岛，酽酒重临乐毅城。并入先生诗句裹，干戈离别古今情。”大抵善学宋者，须学其典雅浑成，奇奥排宕之笔；若一味效其僻涩深晦，则失之远矣。海藏、沧趣虽不专宗—派，初亦规步宋人，而以变化出之。苍浑精切，突过前人矣。海藏《枕上》云：“闲身急景暗中过，枕上方惊去日多。月影渐寒秋浩洞，忻声弥厉夜嵯峨。养生候密须逢子，学道心繁总着魔。是事故应思熟烂，不将美睡换奔波。”《泰安道中》云：“陇上清晨得纵眸，停车聊自释幽忧。乱峰出没争初日，残雪高低带数州。迥首会成沉陆叹，收身行作入山谋。渡河登岱增萧瑟，莫信时人说壮游。”《西湖初泛》云：“乍喜杭州入眼新，便呼小艇载闲身。抱城岚影浮初日，侵岸湖光上早春。只觉楼台胜人物，欲凭山水远风尘。酒炉正在宫墙外，带醉凭栏独怆神。”《奇栗生兄》云：“荠盐未了持家事，灯火惟余课弟编。料理儿曹聊晚计，浮湛闾里忽中年。好乘佳日舒心眼，莫遣新霜拂鬓边。准拟江淮乞郡悴，为兄先办杖头钱。”《春归》云：“正是春归却送归，斜街长日见花飞。茶能破睡人终倦，诗与排愁意已微。三十不官宁有道，一生负气恐全非。昨宵索共红裙醉，清泪无端欲满衣。”《沧趣楼诗》，浑脱处稍稍不及海藏，而清切隽永，有过之无不及也。《七月二十五夜山中怀萱斋》云：“东坡饮啖想平安，塞上秋风又戒寒。久别更添无限感，即归岂复曩时欢。数声去雁霜将降，一片荒鸡月易残。独自听钟兼听水，山楼醒眼夜漫漫。”《七月十九日同嘿园游翠微庐师诸寺》云：“山灵不愠我来迟，急雨回风与洗悲。破刹伤心公主塔，坏墙掩泪偶斋诗。后生谁识承平事，皓首曾无会合期。三十年来听琴处，秘魔崖下坐移时。”《题伯严诗卷》云：“老于文者必能诗，此道只今亦少衰。生世相怜《骚》、《雅》近，赋才独得杜韩遗。江湖浩荡身行老，肝肺槎牙俗固疑。牢落年来欢会少，始知高论末须卑。”《上元游厂肆》云：“岁华犹属旧皇都，士女肩摩了不殊。时好略从陈列见，昔游篇数辈流无。烽尘稍远宜知幸，羁绁余闲偶寄娱。廿有一番度元夕，未忘夜饮两峰图。”汪衮甫亦有《陪听水老人游火神庙列肆》云：“钜海烽烟照夕明，旧都庙市尚春声。江河浩荡师儒在，风日喧妍杖履轻。闲向尘嚣搜古逸，略从丧乱见承乎。集中倘有《斜川记》，衰钝何期附姓名。”衮甫固学樊南者，此首则极力拟似庵一派。又曾蛰庵有《崇效寺看花》一首，风神婉约，格调自然，可作七律范也。诗云：“怅卧春归十日阴，落花台殿更清深。被阑碧叶如相语，辞世青鸾不可寻。物外精蓝谁拾宅，乱余梗莽自成林。迷阳却曲饶忧患，那得端居长道心。”《筱园诗话》录有《怀古》数首，雄浑奇恣，亦似宋人之学杜者。严遂成《三垂冈》云：“英雄立马起沙陀，奈此朱梁跋扈何！赤手难扶唐社稷，连城犹拥晋山河。风云帐下奇兄在，鼓角声中老泪多。萧瑟三垂冈畔路，至今人唱《百年歌》。”蒋士铨《题南史》云：“半壁销沉羁业荒，髑髅腥带粉痕香。皇天好杀非无故，乱世多才定不祥。六代文章藏虎豹，百年花月化鸳鸯。南朝几片风流地，酒色乾坤战马场。”朱丹本《甲马营》云：“天心厌乱真人出，甲马营同石纽村。五季腥风污日月，一儿香气荡乾坤。黄袍开国君臣义，金匮传家母子恩。南渡文孙承大统，可怜引领望中原。”朱次民《紫柏山留侯祠》云：“少时任侠老游仙，龙虎风云壮盛年。天眷汉家成帝业，人从秦季得师传。五湖臣节开先路，三顾君恩让后贤。岂有赤松游世外，空余紫柏满祠前。”此等诗必须史事熟练，胸襟广博，琢词命意，始得奇伟之趣。若率尔操觚效之，必流于诞怪不经之弊，故不可为法也。要之作七律诗，其初仍守唐人起承转合、一情一景之成规，迨后读书多、用力久，自然纵横变化而不失矩度。若一入手便学邪僻之语，空滑之调，则终身碌碌，岂能有胜人处耶。

五言古诗，肇自西汉，苏李赠别，卓文君《白头吟》，李延年歌，皆其滥觞也。《十九首》有谓为枚乘作者，古音古节，宛转顿挫，非汉魏以后人所能假。殊非一时一事，亦不仅十九首，昭明以之入《选》者，止此数耳。模山范水之作，大谢为最。宣城工于发端，左思、鲍照工于咏古，步兵善于写怀，皆雄杰抗厉。渊明旷达，独具精诣，后来取法，舍斯莫属。严秋槎《药栏诗话》颇嫌六朝人之琢词链句，过于穿凿。然五言节短音长，非琢链何能工妙耶？其后唐人如岑、玉、孟、韦、储、柳，虽稍变格，仍不能出前人窠臼。昌黎尤长于遒链，音节亦近古。明清如谢、谭、王、厉诸家闲适之作，及近人投赠之什，均多可采。渔洋谓五言古着议论不得，亦不尽然也。作者多取六朝人及唐之李、杜、王、孟、岑、韦、昌黎诸家，汰其繁芜，涵咏讽诵，自得其真。若杂填风云月露之词，生凑险僻迂曲之字，以为学谢学韩，影响比附，则入魔道矣。李越缦评此体诗，举漠魏之枚叔、苏、李、子建、仲宣、嗣宗、太冲、景纯、渊明、康乐、延年、明远、元晖、仲言、休文、文通、子寿、襄阳、摩诘、嘉州、常尉、太祝、太白、子美、苏州、退之、子厚，以及宋之子瞻，元之雁门、道园，明之青田、君采、空同、大复，清之樊榭，皆诣力精深，卓绝千古。惟谓道光以后，惟潘四农之五占，差有真意；则取才未免过狭。沈归愚《古诗源》所选五言，差强人意，较之其他各代诗《别裁》为胜，堪以取则。唐人则太白乐府诸篇，工部《新婚别》、《无家别》、《垂老别》、《石壕吏》、《新安吏》、前后《出塞》、《自京赴奉先》、《北征》诸什，洋洋纟丽纟丽，蔚为大篇。其余如岑之《登慈恩寺塔》，韦之《郡斋燕集》，允推佳构。王之《渭川田家》、《青溪》、《蓝田山石门精舍》，孟之《寻香山淇上人》、《夏日南亭怀辛大》、《秋登万山寄张五》，柳之《晨诣超师院读禅经》、《游西亭》，韩之《秋怀十一首》、《赠张彻张籍》及《送惠师》诸首，皆音节近古，几经锤链而成。郊寒岛瘦，要足以振拔陈言，开辟意境。香山五古，多讽谕之作，但词涉直露。学陶白而流于迂俗浅率，反不如学孟贾之较新警也。宋人除玉局、山谷外，宛陵之《河豚》诗，少游之《端午日》诗，皆卓卓可传。明之谭友夏，清之黎二樵《五百四峰草堂》，陈太初《简学斋》，魏默深《清夜斋》，江叔之《伏堂》，金亚匏之《秋蟪吟馆》，并多幽秀峭挺之作。人境庐《新离别》诸作，抑扬顿挫，生面别开。太初曾孙仁先，五古诗雄深雅健，善学荆公、山谷。陈石遗评其《游天宁寺》、《听松声》、《往太清观》诸篇，谓可抗衡嘉州少陵《登慈恩寺塔》、《玉华宫》、《大云寺》、《赞公房》诸作。至全首音节高抗，如空堂之答人响，则以平韵古体诗，出句末字，多用平音也。此秘韩孟始发之。韩如《遣疟鬼》、《示儿》、《庭楸》、《读东方朔杂事》等篇皆是，孟尤多云云。出句末字用平音，弥觉铿锵溜亮，自六朝人已发之。如大谢《登池上楼》、《石门新营》诸诗皆是。李杜亦间有之。石遗何言自韩孟始耶？梁节庵《得伯严书》一首，超逸沈郁，不可多得之作也。诗云：“千年浩不属，君乃沈痛之。神思可到处，缱绻通其词。穷山何所乐，余心忽然疑。试君置我处，魂梦当自知。把书阖且开，情语生微漪。出见东流水，汤汤将待谁。”王壬秋、邓弥之力追汉魏，故全集中五言古体尤多。兹录王壬秋得意之作二首，以见一斑。《入彭蠡望庐山作》云：“轻舟纵巨壑，独载神风高。孤行无四邻，然丧尘劳。晴日光皎皎，庐山不可招。扬帆挂浮云，拥楫玩波涛。昔人观九江，千里望神皋。浩荡开荆扬，蒙淙听来潮。圣游岂能从，阳岛尚瞧蛲。川灵翳桂旗，仙客金膏。委怀空明际，傲然歌且谣。”自注：“俗人论诗，以为不可入议论，不可入经义训诂，是岐经史文辞而裂之也。余幼时守格律甚严，及后贯彻，乃能屈刀为铁，点磁成金。如此诗皋、潮、蛲韵，考证辨驳俱有之，若不自注，谁知其迹，熔经铸史，此之谓欤。”又《望巫山作》云：“神山夙所经，未至已超夷。况兹澄波棹，翼彼祥风吹。真灵无定形，九面异圆亏。晴云穴内蒸，积石露奇。江潮汩无声，浩荡复逶迤。呼风凌紫烟，嗽玉吸琼脂。赏心不可期，游识道层累。若有人世情，暂来祓尘羁。”自注：“与前诗皆学谢，赤石帆海，光阴往来，神光离合，五言上乘也。诗涉情韵议论，空妙超远，究有神而无色，必得藻采发之，乃有鲜新之光。故专学陶阮诗，必至枯淡。此‘脂’韵与上篇‘膏’韵皆点景之句，而通首尽成烟云矣。‘江潮’两句，尤能写出真景，江行者自知之。”

七言古诗，最忌平铺直叙。故须阳开阴合，如江海之波，一波未平，一波又起。如兵家之阵，方以为奇，又复为正；方以为正，又复为奇。出入变化，不可纪极，则天下无敌。备此法者惟李杜。此元杨仲宏之言也。乙王元美云：“歌行有三难：起调，一也；转节，二也；收场，三也。”《筱园诗话》云：“七古起处，直破空叫起，高唱入云。中间具纵横排荡之势，镇以渊静之神，故往而能回，疾而不剽。于密处叠造警句，于疏处轩起层波。至接笔则或挺接、反接、遥接，无平接者。转笔则或疾转、逆转、突转，无顺转者，故倍形生动。结处宜层层绾合，面面周到，而势则悬崖勒马，突然而止，使词尽而意不尽。此皆作七古之笔法也。”

