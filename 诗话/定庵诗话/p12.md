<!-- { "loadSidebar": true } -->
《石遗室诗话》载潮安石铭吾《读石遗诗集》诗，有云：“石遗老人出，揭橥号‘同光’。双井孕散原，半山孽海藏。庵于二者，亦颇扼其吭。节庵工超逸，中晚多感伤。乙盒喜诘屈，深语难浅商。觚庵学简斋，杜味得苍凉。香宋比陵阳，精卓莫低昂。剑丞视伯足，长者或徐行。博丽斗工巧，云门共龙阳。暾谷迨观槿，后山步趋舱。苍虬起后劲，陈郑观旁徨。壬秋守汉魏，旧派衍湖湘。公度五七言，谢翱欲与翔。喜苏不喜黄，南皮一文襄。各不为地囿，道分而镳扬。诸子自一时，石遗实兼长”云云。于近代诗家派别，言之历历。

王世懋《艺圃撷余》谓：“崔灏作《黄鹤楼》诗，青莲短气：后题凤凰台，古今目为敌。识者谓前六句不能当，结语深悲慷慨，差为胜耳。”此实的当之评。乃世懋又谓“无论中二联不能及，即结语亦大有辩。言诗须道兴比赋，‘日暮乡关’，兴而赋也，‘浮云蔽日’，比而赋也。以此思之：‘使人愁’三字虽同，孰为当乎？‘日暮乡关’‘烟波江上’，本无指著，登临者自生愁耳。故曰‘使人愁’，烟波使之愁也。‘浮云蔽日’、‘长安不见’，逐客白应愁，宁须使之。青莲才情，标映万载，宁以予言重轻。尺有所短，寸有所长，此诗不逮，非一端也”云云。未免穿凿，故为立异之谈。夫崔诗之所以胜者，以其时去古诗未远，前六句一气呵成，以古体运于律诗，情韵独绝，非青莲所能及。青莲结语二句，则本之于陆贾《新语》“邪臣蔽贤，犹浮云之障白日”，及《史记龟策传》亦云“日月之明，而时蔽于浮云”。青莲用为比兴，词婉而切，意境实较崔作为深。王乃强解“使人愁”三字，必欲抑之，非确评也。瞿存斋（佑）《归田诗话》云：“《凤凰台》可谓十倍曹丕，盖灏结句云：‘日暮乡关何处是，烟波江上使人愁’，太白云‘总为浮云能蔽日，长安不见使人愁’，爱君忧国之意，远过乡关之念”云云。可谓独具只眼。

明顾元庆《夷白斋诗话》载李西涯在内阁时诗云：“六年书诏掌泥封，紫阁春深近九重。阶日暖思吟芍药，水风凉忆种芙蓉。登台未买黄金骏，补衮难成五色龙。多病益愁愁转病，老来归兴十分浓。”顾氏称其“音节浑厚雄壮，不待碉琢，隐然有台阁气象”。明人喜言“台阁体”，亦是一弊。诗亦平平，惟末二句思归情切，盖其时阉宦马永成、刘瑾等用事，尚书韩文、郎中李梦阳劾之，皆罢去；少师刘健、少傅谢迁亦致仕。惟西涯多方解释，救全甚众。当时议论，以西涯贪恋名位，依附逆瑾，不能乞身恬退，故诮让备至。《西园杂记》载西涯久在内阁，务为循默，又不引去。一日有土人入谒，留诗而去云：“才名直与斗山齐，伴食中书日已西。回首湘江春草绿，鹧鸪啼罢子规啼。”西涯见之，甚加叹赏。即令人追之，不及。不久遂请老。可见当时舆情，责备西涯甚至，不知西涯当时乞去未允。伍既庭（宇澄）谓尔时果同刘谢二公引去，则国事败坏，何所底止耶？知人论世，故自不易云。按士人之诗，查初白《人海记》亦载之。诗意婉而多讽，传诵一时。致西涯心迹，几难剖白。诗歌之力大矣哉！

世称谢宣城诗工于发端，如“大江流日夜，客心悲未央”，是何等气象。其他如《登三山》云：“白日丽飞甍。参差皆可见。余霞散成绮，澄江静如练。”皆吞吐日月，摘摄星辰之句。故李白《登华山落雁峰》有云：“恨不携谢惊人诗来，搔首问青天耳。”所谓惊人之句，即此类是也。见明朱承爵《存余堂诗话》。

宸濠之变，武宗亲征。既得凯旋，驻跸金陆，复渡江幸致仕杨一清第，赐绝句二十首。公又有《应制》律诗四首，《应制贺圣武诗》绝句十二首，编为二卷。名《车驾幸第录》。公自叙谓：“虞廷赓歌之后，古帝王有以诗章宠臣下者，不过一篇数言而止；未有连章累牍若是其盛者。至于屈万乘之尊，在位者或有之，然亦鲜矣。若罢政归休者为尤鲜，或有之，岂有至再至三如今日者乎。”守溪王公鍪有四绝句咏其事云：“相国移家江水湄，金山望幸已多时。太平金镜无由进，愿得回銮一顾之。”“赵普元为社稷臣，君臣鱼水更何人。难虚雪夜相过意，海错尤堪佐酒巡。”“北固山前驻翠华，殷勤来访相臣家。太湖怪石惭多幸，也得相随载后车。”“赓歌千载盛明良，宸翰如金更炜煌。漫衍鱼龙看未尽，梨园新部出《西厢》。”（见明顾元庆《夷白斋诗话》。）按今刊行之杨文襄公《石淙诗钞》十五卷，并无在家应制各诗，亦无车驾幸第之目。知公诗之佚者甚多。武宗虽好游晏，然能用李东阳、谢迁、王文成等老成之辈，说者谓其游晏无害于政事者在此。即其优礼文襄一瑞，亦可见其有识度矣。

“彦周（宋许ダ字彦周）《诗话》，谓退之诗‘银烛未销窗送曙，金钹欲醉坐添香’，殊不类其为人。余谓铁心石肠，工赋梅花。《闲情》一赋，何伤靖节。正恐惯说锺庸大鹤，却一动也动不得耳。”（兄嘉善何文焕《历代诗诂考索》）。按曾文正有“似曾相识”之联，彭刚直有“美人小姑”之句。近世如樊山尤不乏绮靡风华之作，而其人乃旁无姬侍，素不狎游。盖因物兴感，偶奇闲情，正不必实有其事，要无害其人格耳。

《考索》又谓：“文人造语，半属子虚。后山辩《高唐赋》，以为‘欲界诸天，当有配偶’云云，丑甚。”按以佛法三界论，诚有如后山所言者，不足为怪，何君何所见之不广耶？惟高唐地在山东，宋玉《高唐赋》欲楚王联婚于齐，合力槟秦。巫山神女，指齐女也。《孟子》“绵驹处于高唐”、《左氏》“齐侯登巫山以望晋师”，二者皆齐地。战国时徵引所及，不出齐楚等六国之地，罕有及蜀地者。自《襄阳耆旧记》等书诡为帝女瑶姬之说，后人遂以蜀地当之，误矣。见近人邓守瑕《荃察余斋诗集》小注。其《峡中杂诗》云：“拒秦端在结齐婚，一赋《高唐》岂寓言。云雨荒台今梦醒，更无神女有啼猿。”此则以为宋玉所言，皆属实有其事，非尽寓言，故援引《孟子》、《左氏》之言为证。若属寓言，则不必宝有其事其人，更不必胶执为某地某人矣。廖季平《高唐赋新释》，谓高唐即下高唐，指天地言，《诗》“高冈”、《易》“高尚”，即序高、显、广、普之义。巫山即灵山，巫、灵占字通。巫山之女，即十巫之一，当为巫咸，射姑山神如处子，至观侧即见四皇。巫女即掌梦之事，来招王魂往游，上至观侧即序所谓“王因幸之”。如穆王神游化人之宫，如封禅之登泰山顶，非幸御妇人之幸也。下、中、上三望，皆神游三界上征下浮之事。高唐本道家神游之说，非蜀地，亦非齐地。如醮百神，礼太乙，典礼何等隆重严肃，初何尝涉及男女幽会。后人误解，乃至于此。《文选神女赋》，亦后人拟《高唐》而作，其附会与《耆旧》同。季平之解如此。殆以辞涉狎亵，与德行相叛，因以是说救其弊欤。经师之言，与词章异趣，故不惜辞而辟之。范景文《对床夜话》：“《高唐赋》楚襄王既幸巫山之女，《神女赋》王又梦与神女遇，诬蔑甚矣。于渎有诗云：‘何山无朝云，彼云亦悠扬。何山无暮雨，彼雨亦微茫。宋玉恃才者，凭虚构高唐。自重文赋名，荒淫归楚襄。峨峨十二峰，永作妖鬼乡。’或可浊此愤于万一”云云。皆不免泥于实事。实则高唐神女，皆一时寓言，如香草美人、藐姑仙子之类，《楚辞》中类此者何可胜数，正不必多为穿凿，以实其事。特高唐之为齐地，固较旧说为胜耳。

清乾隆中无锡孙洙（临西，自号蘅塘退士）选《唐诗三百首》，几于家弦户诵，虽漏略佳作甚多，然亦颇见匠心。故大家名作，甄录尚夥。七言律诗首列崔灏《黄鹤楼》诗，起二句云：“昔人已乘黄鹤去，此地空余黄鹤楼。”而灏于题下自注云：“黄鹤，人名也。”孜古本固作“昔人已乘白云去”，云“乘白云”则非“乘鹤”矣，孙本作“乘鹤”，几于点金成铁。盖四句中“白云”“黄鹤”参错相对也。《图经》载费文樟乘仙驾鹤于此，张南轩辨费文樟事，妄谓黄鹤以山得名，或者山又因人而名之欤。五言律中《春宫怨》一诗，孙本列杜荀鹤名。其“风暖乌声碎，日高花影重”一联，最为世所称道。然欧阳文忠《六一诗话》有云：“唐之晚年，诗人无复李杜豪放之格，然亦务以精意相高，如周仆者，构思尤艰，每有所得，必极其碉琢，故时人称朴诗月煅季炼，末及成篇，已播人口。其名重当时如此，而今不复传矣。余少时犹见其集，其句有云：‘风暖鸟声碎，日高花影重。’又云：‘晓来山鸟闹，雨过杏花稀。’诚佳句也。”是“风暖日高”一联，为周作无疑。而世之妄传者，乃谓苟鹤为杜牧子，“风暖”一联亦窃取牧作。此与世傅东坡家婢已有孕数月，嫁梁而生师道，均未免厚诬古人也。宋周必大《二老堂诗话》云：“《池阳集》载杜牧之守郡时，有妾怀娠而出之，以嫁州人杜筠，后生子，即荀鹤也。此事人罕知，余过池尝有诗云：‘千古风流杜牧之，诗材犹及杜筠儿。向来稍喜《唐风集》，（苟鹤诗集，名《唐风》。）今悟樊川是父师。’”

欧阳文忠公以“昆体”（祥符天禧中，杨大午，钱文禧、晏元献、刘子仪为诗皆宗尚义山，号“西昆体”）浮靡雕凿，力矫之。其诗以气格为主，故言多平易疏畅，而风尚所趋，流于滑易，遂失其真。半山、山谷辈出，始归于遒链警策。叶石林举公诗如《崇徽主手痕》云：“玉颜自古为身累，肉食何人与国谋。”以为婉丽雄胜，字字不失相对。虽昆体之佳者，亦未易比，顾可以平易少之耶？公之于文亦如是。嘉礻右间知贡举，凡士子文之涉奇涩者，皆屏黜之。放榜后，平时有名如刘辉辈皆不与选，士论汹汹，诋公闱中与梅圣俞唱酬诗：“无哗战士街枚勇，下笔春蚕食叶声。”圣俞诗：“万蚁战时春日暖，五星明处夜堂深。”谓视士人为蚕蚁。自是礼闱不敢复作诗，然是榜得苏子瞻、子由昆仲及曾子固等，亦不可谓非得人矣。

唐诗赓和唱酬，有彼此不相谋，而所为诗乃如同时相与步韵和作者，亦一奇也。如刘中山《诗话》所举刘随州《余干旅舍》诗云：“摇落暮天迪，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝。何处捣征衣。”张籍《宿江上馆》云：“楚驿南渡口，夜深来客稀。月明见潮上，江静觉鸥飞。旅宿今已远，此行殊未归。离家久无信，又听扌寿征衣。”不但用韵如次，即词意亦复极相似云。

