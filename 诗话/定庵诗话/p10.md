<!-- { "loadSidebar": true } -->
右列《肇监图》，其盘屈纠结为八枝者，左旋读之，当就“支”“脂”字韵，右旋读之，当就“先”“仙”字韵。后有令狐楚跋云：“元和十三年二月八日，予为中书舍人翰林学士，夜值禁中，奉旨进旨检事。因开前库东间，于架上阅古今撰集，凡数百家。偶于王勃集中卷末，获此图并序，爱玩久之。翌日遂自摹写，贮于箱箧。宝历二年，乃命随军潘元敏绘于缣素，传诸好事者。令狐楚记。”景定中，会稽王楠又为之笺。其词云：“驰光匣启，设象台悬。诗崇礼阅，己后人无。奇标象列，耀炳光宣。施章德懿，配合枢旋。媸妍萃尽，饰著华铅。熙雍合雅，约隐章篇。词分彩绘，义等简筌。移时变代，寿益延年。规天矩地，引派分源。池清透影，羽翠含鲜。卑尊尔敬，志节斯全。眉分翠柳，鬓约轻蝉。搞词掩映，鹊动翩联。披云拂雪，戒后瞻前。随形动质，义衍词编。姿凝素月，质表芳莲。疲忘怨释，垢涤瑕捐。枝芳表影，玉缀凝烟。仪齐罔象，道配虚圆。闺闱谨守，暮早思虔。漪涟配色，绣锦齐妍。垂芳振藻，月引星连。缁磷异迹，澈莹惟坚。厘毫引照，古远芳传。”此系右旋回读之文。若自左旋回读，则自“悬台象设，启匣光驰。传芳远古，照引毫厘”起，至“先人后己，阅礼崇诗”止。花上右旋，“晓月清波，皎月澄河”八字皆可起读。左旋亦然。但自“晓”字起，右旋读之为通。枝间左旋，“耀日菱芳，照室冰光”八字皆可起读。右旋亦然。但自“耀”字起，左旋读之为通。王棣跋云：“监有铭，圣志也，有儆戒之道焉。轮钩八花，彤管有炜。辞旨典则，终和且平。视《玑图》锦织，根于忌怨而作者，万不侔矣。予得而玩之不忘，颅骤读者，莫知其端以为病。理郡清暇，与东江王君味言纟由义，探索起止。随笔为笺，亦粗得其概。呜呼！石亭之书泯，库架之藏逸。幸而仅存者，可不实用而广其传哉。景定四年岁在癸亥十有二月乙亥，会稽王棣书于彬治修然堂。”又陈伯大后跋云：“会稽先生博物洽闻，读书如禹之治水，苟涉词义，率不肯草草目过，虽唐人《肇监录》，亦寻颠末为之笺。自‘驰光匣启’而发语，至‘古远芳传’而卒章。始言启匣以对镜，终言托铭以传远也。闲尝视仆而证之，曰八方布卦，震实位东，震其启明之地乎。花上八字，晓实直北，晓其窥照之时乎。右旋读之，于此起文，信矣。若稽枝间，东曰耀日，南为菱芳。照室居西，冰光在北。方义各著，震起艮止之意寓焉。左旋读之，又当自‘悬台象设’而发语，至‘阅礼崇诗’而卒章。始言悬台以置镜，终言作诗以崇规也。盖‘驰光’起于晓字而右旋，右属阴，故月在晓之右。‘悬台’起于耀字而左旋，左属阳，故日在耀之左。左右不同，而起于震则一也。噫！造化无停，日夜不息。循环无端，天运之不穷也。彼默而识之，此研而索之。发制作之初心，照潜伏之秘蕴，是之推耳，监铭云乎哉！先生既梓而置诸泮，敢疏管见于编末。景定四年，岁在昭阳大渊献丙子除夕，郡文学掾玉笥峰前陈伯大敬堂书于燕喜堂。”是图曾由清高宗命书局呈阅，御制七言律诗，题于简端。详见无锡邹晓屏《午风堂丛谈》。其图之巧，诚过于苏蕙文。然回环读之，均只四言韵语耳。而清嘉庆年间，山阴金礼赢所制《拟赵阳台回文诗》，其精巧遇此远甚，诚巾帼中绝代才人也。女士字云门，幼名纤纤，自号昭明阁内史。为秀水王仲瞿（昙）继室。通书史，能吟咏，善绘人物花鸟，嘉道间女士画称为大家。惜未三十即卒。回文诗限于篇幅，不具录。只录其自为跋语，知取裁于《肇监铭》，而青胜于蓝，令人惊叹欲绝。跋云：“苏蕙织锦回文，予嫌其名曰《璇玑》，图无团体。今年同外子读书会稽山中，戏代其弃妾赵阳台亦制一本，凡一千五百二十一字。读成短长古律、铭、谣、赞、颂，凡万七千余首。中含三垣斗柄、二十八宿及一切图象，其方则列国舆图、风云天地、八阵游兵，共图一幅。分图为四十有九，交龙翔凤，万转千环。握奇变化之数，虽儿女心思，善读者亦知为文章壁垒乎。嘉庆丙辰春日，山阴金礼赢云门氏识于昭明阁中。”其起句为“珠缠珏系，玑绾星陈。”左右上下，无不回环成文，各有意义。慧心灵质，巧不可阶。女士著有《秋红丈室诗稿》。仲瞿亦才子，本有唱随之乐，而急近功名，几罹祸患，中年困呃以没。云门嫠居，皈依佛法，曾有《礼观音大士》诗云：“同感杨枝净孽尘，心香一办共朝真。神仙堕落为名士，菩萨慈悲念女身。前度姻缘成小劫，下方夫妇是凡人。望娘滩远潮音近，惟有闻思是至亲。”（按：徐仲可《清稗类钞》载全嫠居后二诗。仲可浙人，当必有据。惟据《烟霞万古楼文集》有金氏五云墓志铭，似全氏殁在仲瞿先，且铭词有“织锦写太平五言之颂，回文书天宝八百之诗。”自注：“年十三手书予所作织锦回文，为蹇修之始。”则是仲瞿先有回文诗，而云门复效为之耶。）

明代李空同、程松圆辈，佳句极多，徒以貌袭唐人，遂贻优孟衣冠之诮。而吴修龄、伍既庭、李越鳗诸君，未尝不叹赏其佳处，正不得一笔抹杀也。修龄答万季野问诗曰：“空同唯是心粗气浮，横戴少陵于额上，轻蔑一世，是可厌贱。若其匠心而出，如‘卧病一春违报主，啼莺千里伴还乡’，上句叙坐狱，得昌黎‘臣罪当诛，天王圣明’造语之法；下句言人情凉薄，从《楚词》‘波滔滔兮来迎，鱼鳞鳞兮媵予’而来，岂余人所及？以此诗情事，用不著少陵，只得匠心而出，所以优柔敦厚，深入唐人之室。若平生尽然，岂可涯量也。”阳湖伍既庭（宇澄）《饮渌轩随笔》云：“吾邑邵青门先生长蘅论诗，极诋休宁程松圆（嘉燧），云诗多堕落旁趣。闲就《列朝诗集》中略为抉摘：如‘风情缸面清明酒，节物山头谷雨茶’，非村学究对偶乎？‘不嫌昼漏三眠促，方信春宵一刻争’，淫秽鄙亵，非剧本中花面译语乎？‘纸裹已空难爱惜，饼储欲罄未知谋’，非破窑剧中落场诗乎？‘远雁如尘飞水面，乱帆疑叶下吴头’，‘梦裹楚江昏似墨，画中湖雨白于丝’，‘剩添风月闲家具，凭占烟波小钓舟’，非张打油、胡钉铰之办香乎？松圆于启祯间为虞山所激赏，所抉摘中如‘远雁如尘’一联，‘梦裹楚江’一联，‘风情缸面’一联，当时已脍炙人口。渔洋采入诗话中，叹为不愧古作者，而比之学究、打油，何纰缪乃尔！青门素嫉虞山，故不自知其诋斥之谬也。”

宋吴曾《能改斋漫录》，考证详确，诸家多徵引之。（钱蒙叟注杜诗屡引其书。）顾其第八卷“沿袭类”，自“桃花乱落如红雨”至“太液披香”共四十六条，全录吴拜（正仲）《优古堂诗话》，即次第亦仍其旧。盖其书虽系杂记，辨正经史诗文，而诗话特多，恐余类中钞袭他种诗话，亦不少也。吴升在徽宗时使金被留，金人欲立张邦昌，令其与莫俦往返传道意旨，时人讥之为捷疾鬼，故其书亦不甚传。虎臣以苟或为忠臣，以冯道为大人，孙仲鳖有《秦桧诗》，亦经载入。是非乖刺，党附权奸，为《四库提要》所指斥。特以其记诵渊博，考据精核，故仍著录其书。后之读其书者，咸称道之。

秦大樽《消寒诗话》复有记芍药及梨二事，亦与今时不同。其记芍药云：“余在滇时，曾一置酒于芍药花前。花既远不如京洛，徒增望阙之思耳。‘北海樽开露未乾，鼠姑风细麦秋寒。崆峒山畔群仙集，底事邀灵黑牡丹。’”又云：“楚雄在滇南，为迤西首郡，土厚民淳，不产珍异，惟梨绝佳。故事：梨熟，郡县辙将境内梨树封禁，以官价取白数十万颗，送会城，缉上官。吏缘为奸，小民失业多矣。余至郡革之，且志以诗：‘使君公暇偶吟诗，不学君谟谱荔枝。但愿吾民勤且俭，只栽桑枣莫栽梨。’”秦君风裁如此，胜于俗吏多矣。惟今日楚郡梨实不佳，惟大理以雪梨著名，意自秦君劝戒后，种梨者遂渐稀欤。芍药自楚雄至大理丽江一带，均尚有之，特不如燕齐之盛耳。

昆明布衣郭舟屋《竹枝词》一首，及“湖势欲浮双塔去，山形如拥五毕来”一联，为升庵、竹坨、渔洋所称道，以为不减唐人。升庵在滇时，所与游者甚多。渔洋《居易录》所载，自六学士外，又有隐士董难。难字西羽，太和人，尝辑转注古音，著《韵谱》。《滇志》列之于《隐逸传》。曾有《题玉局寺》诗，甚佳：“杜鹃枝上春可怜，杜鹃声裹雨如烟。萋萋满目芳草碧，杳杳一发青山悬。忽悲麦秀客游次，却忆栋风花信前。惆怅池塘绿阴树，惊心一曲南薰弦。”风格宛似升庵，与舟屋《竹枝词》音节亦复相近。

维扬“二分明月”、“廿四红桥”，为诗人兴会之场，而绝句风调，多有相似者。陈迦陵云：“雨余垂柳鸭头绿，日落吴天卯色红。绝似侬家罨画裹，几层杨柳几层风。”沧洲张桂岩（赐宁）云：“十里桃花十里溪，一层杨柳一层堤。可怜多少闲池馆，每到春来鸟乱啼。”今日扬州风月，已无人过问。惟杭州西湖，楼阁别墅，弥望皆是，而主人年不数至，只供啼鸟游人之自为去来而已。

谭嗣同《莽苍苍斋论艺绝句》云：“意思幽深节奏谐，朱弦寥落久成灰。灞桥两岸萧萧柳，曾听贞元乐府来。”自注：“新乐府工者代不数篇。盖取声繁促，而情易径直；命意深曲，而词或晖缓。尝于灞桥旅壁见一首云：‘柳色黄于陌上尘，秋来长是翠眉吨。一弯月更黄于柳，愁煞桥南系马人。’读竟狂喜，以为所见新乐府斯为第一也。”

戊戌六君子所为诗歌，皆近宋体，而林晚翠尤甚。其《张园呈石遗》云：“深篁傍水摇蛛网，三两拒霜照眼明。穷巷幽姿端可比，秋风斜日若为情。残荷昔日看犹在，远客临行思自生。且欲留诗当报礼，仁人一序敌连城。”此其刻意为之者。若《沪寓即事》云：“隔浦车尘涨暮天，虹边门巷渐含烟。独谣负手谁能喻，百计安心或未贤。王粲忧来空假日，嗣宗醉后只酣眠。河流树色宁知我，眼底怜渠尽意妍。”《上海胡家闸茶楼》云：“已近乡心那得休，谁曾一笑妄成留。依回避疫情何怯，牵率言欢意易遒。十里人声趋短夜，百年海水变东流。闲来独倚原无事，只为凉风爱此楼。”已近自然，不见雕琢形迹。“独谣负手”一联，“十里人声”一联，尤见精采。晚翠为闽江后起之秀，其被祸年未三十，诗家争为诗悼惜之。

