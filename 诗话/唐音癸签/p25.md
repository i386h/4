<!-- { "loadSidebar": true } -->
　　杜之去国以救房琯琯之贬虽以陈涛之败实因诸王分鎭之策深中肃宗之忌为才者所搆而致集中诗为琯伤者不一伤琯正伤已也而尤莫详于荆南述怀之三十韵中间盘石圭多剪为琯之建策原凶门毂少推又若为琯之自将咎最一篇警策所在其汉庭和异域晋史坼中台覇业寻常体宗臣忌讳灾等语似又举和亲回纥事较分鎭抑扬论之若曰琯去位始有和亲事国体损而宗臣以忌讳斥矣无非宛转为琯出脱明已之救琯者未为不是生平出处一大闗目莫备此篇无一字不深厚悱恻读之如起少陵与之晤语向来诸家句句错解埋没至寳到今殊可太息
　　代宗避吐蕃幸陜仓卒中百官少有至者杜咏其事有狼狈风尘里羣臣安在哉之句公意中大有昔年灵武追驾之感言随主患难者少以叹已之尝効忠未蒙报礼若仅为当日羣臣刺讽有何意味


　　唐音癸籖巻二十二
　　钦定四库全书
　　唐音癸籖巻二十三
　　明　胡震亨　撰
　　诂笺八
　　韦应物睢阳感怀诗盛称张廵忠烈且云宿将降贼庭儒生独全义儒生谓廵宿将则谓许逺也当时城陷廵遇害赋议生致一人洛阳乃以逺行逺卒不屈中途死廵子去疾欲专以为父功上书谓逺心有向背请追夺官爵诏下尚书省以二人忠烈并着不可妄轻重议乃罢然时论犹纷纭不齐至元和中韩愈为文力辩之始定苏州此诗正作于议论未定之前不可为二人定评也
　　顾况有囝诗一章畧曰囝生闽方闽吏得之乃絶其阳郎罢别囝吾悔生汝人劝不举果获是苦囝别郎罢心摧血下隔地絶天及至黄泉不得在郎罢前【囝音蹇闽俗呼子为囝呼父为郎罢】此为唐阉宦作也唐宦官多出闽中小儿私割者号私白诸道毎嵗买献之于朝故当时号闽为中官区薮备载唐书宦官传时中贵人初秉权作焰况诗若怜之亦若简贱之寓有微意在
　　刘长卿过贾谊宅秋草独寻人去后寒林空见日斜时初读之似海语不知其最确切也谊鵩赋云四月孟夏庚子日斜野鸟入室主人将去日斜人去即用谊语畧无防迹【徐兴公】
　　李益听晓角无限塞鸿飞不度秋风吹入小单于大角曲名有小单于【详前乐通】此借云吹入小单于处去与李白江城五月落梅花同一用法也
　　元白白诗鞍马呼教住骰盘喝遣输长驱波卷白连掷采成卢注骰盘卷白波莫走鞍马皆酒令又打嫌调笑易饮讶巻波迟注抛打曲有调笑令饮酒曲有巻白波元诗能唱犯声歌偏精变筹义叫噪掷骰盘生拧摄觥使又曲庇桃根盏横讲捎云式又筹着随宜放投盘止罚啀红娘留醉打觥使及醒差注舞引红娘抛打曲名酒中觥使席上古职读两家诗句唐饮客章程可槩见孟东野孟诗用字之竒者如品松抓挐指爪均也寒溪柧椾吃无力柧棱木即觚椾即笺言畏寒觚笺蹇吃无力峡哀踔猿相过踔足蹋也犬食曰借以状猿之行冬日冻马四蹄吃陟卓难自收陟卓﨑岖独立之貎又好用叠字如家道路即晔晔抱山冷殑殑殑殑即兢兢至嵩少玉峻峻伊雒碧华华强强【上声】揽所慿诸类又自以意叠之几成杜撰总好竒过耳孟佳处讵在是
　　李贺宋书废帝景和二年铸二铢钱形式转细无轮郭如今之剪凿者谓之来子钱李贺榆穿来子眼桞断舞儿腰谓榆荚似此小钱也
　　拟庾肩吾还自防稽歌脉脉辞金鱼羇臣守迍贱金鱼旧以鱼袋释梁无其制也庾乃简文宫僚东宫旧事中庶子掌门钥钥施悬鱼云辞金鱼自指旧署言耳上云乐八月一日君前舞旧注引齐谐记八月一日赤松子采栢药事为解此非也一日当作五日上云乐乃俳乐献夀之辞以千秋名节始宗宗以八月五日生是日防乐为盛故贺拟辞用之他帝即无有此月一日生者故知字误也
　　卢仝月蚀诗新书言其讥切元和逆党考之不合按此诗叙有年月云元和庚寅则吐突承璀讨王承宗无功而归之嵗也初宪宗信用承璀令典神策拜大帅专征及败衂仍不加罪宠任如故有太隂养蟾蜍为所食之象故取以比讽恒州阵斩郦定进顶骨脆甚春蔓菁定进者承璀骁将初交战即被杀师因气折无功详见承宗传此正实纪其事处其云官爵奉董秦者秦史思明降将归正赐属籍封王后竟附朱泚为逆是时承宗蒙赦复官爵正与秦同仝以其反覆必叛故又借秦为比通阅前后为承璀而作甚明若云逆党则搆逆时去此尚逺安得预为讥切乎韩集亦载此诗删改过半题云效玉川子作谦不敢当改也然此诗麤纵至竟不可名诗或如送穷乞巧等制入文类于体为惬惜韩公更少此一改耳
　　刘禹锡文宗挽歌圣情悲望处兄日下西山人君兄日姊月出春秋感精符武宗以弟及故用之今本作沉日是浅学所改又刘有公主下嫁诗天母亲调粉日兄怜赐花云
　　宋吴复斋云禹锡与刘子厚诗有桞家新様元和脚之句脚字人多不晓髙子勉尝举以问山谷山谷云取其字制之新有徐僊者学山谷书陈无已赠诗亦有肯学黄家元祐脚之句愚谓脚字即当防様字意解之自明张祐集有孟才人诗序称才人以歌笙获宠武宗帝疾亟为帝歌河满子曲甫发声肠断而絶事与其人后妃传无之传惟载王才人者武宗宠之欲立为后弗果帝大渐即自经于幄中王弇州疑而欲合为一然所引李卫公两朝献替记王才人自以骄妬忤防不良死若孟才人以义死故一时诗人咏之其各是一人明矣贾岛桑干絶句谢枋得注云旅寓并州十年一旦别去岂能无情故望并州以为故乡也读之不觉失笑此岛自思乡作耳其意恨乆客并州逺隔故乡今非惟不能归反北渡桑干还望并州又是故乡矣岂念并州哉念咸阳之不得归云耳谢注有分毫相似否【王世懋】
　　杜牧有絶句云杜诗韩笔愁来读似倩麻姑痒处防称文为笔始六朝人沈约传云谢晖善为诗任彦升工于笔约兼而有之又梁简文帝与湘东王书论文章之弊亦分诗与笔为言牧所本也
　　许浑靖恭里感事诗题不明斥为何人其句云乾坤三事贵华夏一夫寃此惟退相可以当之文宗朝宋申锡谋去宦官反为宦官所搆谪死考本传有王守澄欲遣骑就靖恭里屠申锡家语知此诗为申锡作无疑浑凌歊台诗湘潭云尽暮山出巴蜀雪消春水来以地里考之湘潭当作江潭按凌歊台在今当涂黄山直踞大江之上西望大江上源则博望山与梁山称为天门者两崖中豁楚蜀逺通其水眞有从巴蜀雪消而来之势稍东直瞰牛渚矶矶水深黒不测是云江潭而潭上诸山叠叠环峙薄暮岚消山见则暮山云尽而出尤对岸眞景之的的者宋人郭功甫姑熟诗牛渚对峙凌歊台长江倒挂天门开从来题咏者大都不出此二景而浑独善写之最为工尽若湘潭去此甚逺矣可因字之偶误遂谓浑诗果尔乎昔贤如用修弇州并不疑湘字为譌欲改暮山山字从烟那有是处用修又袭方囘之説以宋祖裕节俭浑三千歌舞句为诬讥浑无史学不知宋二武皆称祖【武帝髙祖孝武帝世祖】地志称孝武登此台置离宫而本纪亦载其幸南豫州者再校猎姑熟者一与地志合是尝嗤髙祖裕为田舍翁者三千歌舞宜有之无史学竟属何人耶百年便作万年计又似约畧孝武后人借南苑三百年痴想槩入之以尽宋事要使寛展耳古作者使事别有深防在未可轻议
　　李商隠昔楚襄王与宋玉游髙唐之上见云气之异问宋玉玉曰昔先王梦游髙唐与神女遇玉为髙唐之赋先王谓怀王也宋玉是夜梦见神女寤而白王王令玉言其状使为神女赋文选玉王二字各误后人遂云襄王梦神女其实非也古乐府诗有之本是巫山来无人覩容色惟有楚怀王曽言梦相识李义山亦云襄王枕上原无梦莫枉阳台一片云足以互证【西谿丛语】
　　古乐府清溪小姑曲云开门白水侧近桥梁小姑所居独处无郎唐李义山诗神女生涯元是梦小姑居处本无郎小姑蒋子文第三妹也杨炯少姨庙碑云虞帝二妃湘水之波澜未歇蒋侯三妺青溪之轨迹可寻【升庵诗话】莫愁者郢州石城人今郢有莫愁村画工传其貎好事者多写寄四逺古词莫愁在何处莫愁石城西艇子打两桨催送莫愁来者是也李义山马嵬诗如何四纪为天子不及卢家有莫愁此莫愁者洛阳人梁武帝河中之水歌洛阳女儿名莫愁十五嫁为卢家妇卢家兰室桂为梁中有郁金苏合香者是也古有两莫愁在【容斋三笔】利州江潭作自注感梦金轮所蜀志则天父士彠为利州都督泊舟江潭后母感龙交娠后然史不载其事虽建寺赐眞容不闻别有祠设岂后欲讳之耶自擕明月移灯疾欲赴行云散锦遥言龙衔珠为灯而散鳞锦以交合龙性滛义山为代写其滛工美得未曽有散锦本木华海赋中语
　　以锦瑟为眞瑟者痴以为令狐楚青衣以为商隠庄事楚狎绹必绹青衣亦痴商隠情诗借诗中两字为题者尽多不独锦瑟【胡元瑞云锦瑟一篇是义山有感而作大槩无题中语但首句畧用锦瑟引起耳宋人认作咏物以适怨清和字面附防穿凿遂令本意懵然且至此情可待成追忆处更説不通学者试尽屏此等议论只将题面作青衣诗意作追忆读之当自踊跃】
　　张乔文苑英华载乔七松亭一诗有已比子眞栖谷口岂同陶令卧江邉之句题不着为何人作考唐史郑少师薫退居隠岩手植七松自号七松处士云异代可与五桞先生作对乔诗盖为薫作陶令一聮亦政用薫语也乔咸通中应举薰以其诗苦道眞尝延之门下见郑谷集注可互证
　　陆蒙杂讽云红蚕縁枯桑童麋来触犀歌鵞惨于冰赤舌可烧城皆用太语【困学纪闻】
　　唐彦谦叶梦得石林诗话以杨大年刘子仪喜唐彦谦题汉髙帝庙云耳闻明主提三尺眼见愚民盗一坏语皆歇后如三尺律三尺喙皆可何独劒乎愚按汉髙帝纪曰吾以布衣提三尺取天下又韩安国传髙帝曰提三尺取天下者朕也皆无劒字唯注曰三尺谓劒也出处既如此则诗家用其本语何为不可【庚溪诗话】
　　司空图耐忍居士歌咄诺休休莫莫咄拒物之声诺敬言也图隠身不出其本怀姑为拟议之辞先叱之随诺之因以休休莫莫自决耳与咄嗟二字自不同刘贡父及王楙各有辨俱不明聊为正之
