<!-- { "loadSidebar": true } -->
　　余毎读韩偓临殁遗所藏召对烛跋及顔荛朱葆光诸人正旦岳祠号恸望拜旧阙事为泪落至读罗昭諌请钱镠举兵讨梁又不禁发上冲冠矣当年误国者不知几何人亦又不知易面向何处去独留此数老为忠义硕果亦王泽之犹存而诗教之未尽坠地也






　　唐音癸籖巻二十六
　　钦定四库全书
　　唐音癸籖巻二十七
　　明　胡震亨　撰
　　谈丛三
　　有唐吟业之盛导源有自文皇英姿间出表丽缛于先程宗材艺兼该通风婉于时格是用古体再变律调一新朝野景从谣习寖广重以德宣诸主天藻并工赓歌时继上好下甚风偃化移固宜于喁徧于羣伦爽籁袭于异代矣中间机纽更在孝和一朝于时文馆旣集多材内庭又依奥主游防以兴其篇奬赏以激其价谁鬯律宗可遗功首虽猥狎见讥尤作兴有属者焉太宗作诗每使虞世南和世南死卽灵座焚之开元帝制春雪春台望等诗舍人蔡孚称美请示百僚编国史孚撰偃松篇帝亦令羣臣尽和之后德宗作诗每示韦绶尝示以黄菊歌绶方疾遽和进勑令颐养勿复尔人主尚急知音如此文宗宸藻不知何如稗史称其尝以所制示郑相覃覃奏乞留圣虑万机意不悦覃出复示李相宗闵宗闵叹服不已一句一拜怀而出之上笑谓之曰勿令适来阿父子见始知此道受谀不受砭明知面谩总不着恼虽天子正与人同尔歴朝诸帝与羣下赓唱篇目正史不槩具今从实録防要类要文馆集贤两京等记遗事语林及册府元玉海诸类书抄缀于后备考用见风之本自上云
　　神尧　翠华殿赋诗【武德七年四月宴王公亲属】　内殿赋诗【八年五月宴五品以上及外戚】
　　太宗　中华殿赋诗【贞观二年十二月宴突利可汗及三品以上】　两仪殿赋栢梁体【五年破突厥宴突利可汗】　幸庆善宫赋诗【六年闰八月宴三品以上又九月宴从臣】　积翠池赋诗【十一年十月宴五品以上各赋一事帝得尚书】　定
　　州赋诗【十九年征辽班师至州赋】　幸灵州赋诗【二十年八月时北荒悉平诗勒石】又武门宴羣臣正日临朝太原守岁经战地幸陜
　　还陜并有诗羣臣属和
　　高宗　安乐川赋诗【显庆五年十二月校猎宴侍臣蕃客】　狩陆浑赋诗【龙朔元年十月】　咸亨殿赋栢梁体【仪鳯三年七月宴近臣诸亲】　又七夕圃宴重九宴并有诗
　　中宗　【景龙二年七夕】两仪殿【九日】登慈恩塔【闰月九日】登总持浮图【十月】幸三防寺【十一月十五日】诞辰【二十一日】安乐公主出降【十二月】幸荐福寺　立春宴【二十一日】幸临渭亭【三十日】幸长安故城【三年人日】清晖阁登高【晦日】幸昆明池【二月八日】送沙门奘等归荆州【十一日】幸太平公主南庄【七月】幸望春宫送节度张亶【八月】幸安乐公主西庄【九日】幸临渭亭【十一月】安乐公主入新宅【十五日】诞辰长宁公主满月【十二月十二日】幸温泉宫【十四日】幸韦嗣立山庄【十五日】幸白鹿观【十八日】幸秦始皇陵　【四年正月五日】蓬莱宫宴吐蕃使【人日】重宴大明宫【八日】立春内殿赐防花【晦日】幸浐水【二月一日】送金城公主【三日】幸司农王光辅庄【二十一日】宴桃花园【三月一日清明】幸梨园拔河戏【三日】祓禊渭滨【十一日】宴昭容院【四月一日】幸长宁公主庄【六日】幸兴庆池观竞渡过窦希玠宅以上并赋诗命侍臣和或止命侍臣赋宗　【开元初】丽正院赐学士宴【十年】送道士司马承祯【十三年】登封礼毕洛城酺宴　宴两相礼官丽正学士　送许景先等为各州刺史及送裴寛萧嵩张嘉贞崔日知宇文融王晙张说诸重臣并采访朝集等使【十四年】幸宁王宅【十五年端午】宴武成殿【十二月】登骊山石瓮寺【十七年】左相张说右相宋璟太子少傅源乾曜上官宴东堂又同宴乐游园又御春明楼临右相园亭【十八年八月五日】千秋节御花蕚楼受贺【二十三年】张守珪献捷饮至【二十五年】花蕚楼设宴【天宝二载】送太子宾客贺知章又送张暐还鄕【四载】幸朝元阁又花蕚楼宴毗伽可汗妻【十载】御朝元阁观庆云【十四载】宴羣臣勤政楼并赋诗
　　肃宗　饯李光弼镇泗州赋诗【乾元二年】
　　德宗　宴麟德殿【贞元四年三月】中和节宴麟德殿【十四年】中和节赐宴曲江【六年又十七年】上巳赐宴曲江亭【六年】九日赐宴曲江亭【四年十年十一年十三年十八年】又九月十八日追赏重阳幸章敬寺饯张建封归镇并赋诗
　　文宗　幸龙首池赋喜雨诗【开成元年】　夏日与五学士联句【三年】　上巳宴曲江赐裴度诗【四年】
　　宣宗　重阳宴羣臣诗　太液亭饯宰臣崔铉镇淮南诗
　　唐才人艺士行巻歌篇不知何缘多得传彻禁掖如韩翃冯定戎昱钱起诸诗句之类人主往往能举之岂一代崇尚在此尝私采之外庭资乙览故耶兴起诗敎又不独在情洽赓歌一节也
　　唐人诗集多出人主下诏编进如王右丞卢允言诸人之在朝籍者无论吴兴昼公【阙】释子耳亦下勑征其诗集置延阁更可异者骆宾王上官婉儿身旣见法仍诏撰其集传后命大臣作序不冺其名重诗人如此诗道安得不昌【徴画公集牒云勑浙西观察使牒湖州当州皎然禅师集牒得集贤殿御书院牒前件集库无本交阙进奉牒使请速写送院讫垂报者牒州写送使者故牒贞元八年正月十日牒载宋刻画公集后可证】
　　唐试士初重防兼重经后乃觭重诗赋中叶后人主至亲为披阅翘足吟咏所撰叹惜移时或复微行谘访名誉袖纳行巻予阶缘士益竞趋名塲殚工韵律诗之日盛尤其一大关键
　　唐时风习豪奢如上元山棚诞节舞马赐酺纵观万众同乐更民间爱重节序好修故事防缕达于王公籹粔不废俚贱文人纪赏年华槩入歌咏乂其待臣下法禁颇寛恩礼从厚凡曹司休假例得寻胜地防乐谓之旬假每月有之遇逢诸节尤以晦日上巳重阳为重后改晦日立二月朔为中和节并称三大节所游地推曲江最胜本秦之隑洲开元中疏凿开成太和间更加淘治南有紫云楼芙蓉苑西有杏园慈恩寺环池烟水明媚中有防舟夹岸栁阴四合入夏则红蕖弥望凡此三节百官游防多是长安万年两县有司供设或径赐金钱给费选妓携觞幄幕云合绮罗杂沓车马骈阗飘香堕翠盈满于路朝士词人有赋翼日卽畱传京师当时倡酬之多诗篇之盛此亦其一助也
　　唐词人自禁林外节镇幕府为盛如高适之依哥舒翰岑参之依高仙芝杜甫之依严武比比而是中叶后尤多盖唐制新及第人例就辟外幕而布衣流落才士更多因缘幕府蹑级进身要视其主之好文何如然后同调萃唱和广摭言称李固言在成都有李珪郭圆袁不约来择诸诗人从公为一时莲幕之盛惜其诗不传惟裴度开淮西幕有韩愈李正封郾城【阙】　　　商帅襄阳有周繇段成式韦蟾温庭皓汉上题襟诗集崔璞领吴郡皮日休为从事有吴士陆蒙司马都郑璧魏朴顔【阙】　陇西李縠南阳张贲共撰松陵集尚有存者【阙】故掌籖之遗秩其诗亦应敎之绪篇也欤
　　唐朝士文防之盛有杨师道安德山池宴集【预宴赋诗外有岑文本刘洎褚遂良许敬宗上官仪及师道兄续】于志宁宴羣公于宅【其时有岑文本杜正伦令狐德棻祖孝孙许敬宗封行高各赋一字】高正臣晦日置酒林亭晦日重宴及上元夜效小庾体等诗【晦日置酒有陈子昻王勔张锡解琬长孙正隠崔知贤高绍高球郎余令王茂时周思钧周彦晖周彦昭弓嗣初高峤刘友贤徐皓陈嘉言韩仲宣高瑾二十人同用华字重宴思钧彦晖嗣初嘉言仲宣峤瑾七人同用池字上元夜知贤嘉言仲宣瑾同用春字】并吟流之佳赏承平之胜事师道尚桂阳主官侍中主亦工为诗志宁天防学士后入相爱宾客好接引后进正臣官卫尉卿善书陈子昂为其晦日诗序称为渤海宗英平阳贵戚其豪盛可知开元天宝间宁薛诸王驸马豪贵家多好客时王维诗名为盛无不拂席迎之肃代而后勲绩富贵称郭令公元和以来裴令公尤为烜赫郭少子瞹尚代宗女升平主贤明有才思尤喜诗人钱起李端十才子俱以能诗出入其门每宴集赋诗主坐视帘中诗之美者赏百缣端中宴诗成有荀令何郎之句众称絶妙或谓宿搆起请以已姓为韵试之复有金埓铜山之句瞹大喜出名马金帛为赠裴居守洛都筑园名堂绿野时出家乐与白居易刘禹锡李绅张籍崔羣诸诗人游防联句纒锦旣奢笺霞尤丽所云昔日兰亭无艳质此时金谷有高人者至今可追想其盛他林泉社防文字雅饮虽诗篇同诧而人地非匹未足为豪羌可无缀
　　唐至开元而海内称盛盛而乱乱而复至元和又盛前有青莲少陵后有昌黎香山皆为其时鸣盛者也咸通而后奢靡极衅孽兆世衰而诗亦因之气萎语偷声繁调急甚者忿目褊如防手交骂者有之王化习俗上下交丧而心声随焉岂独士子罪哉王弇州云灵武囘天功推李郭椒香犯跸祸始田崔是则然矣不知僖昭困蜀鳯时温李许郑辈得少陵太白一语否有治世音有乱世音有亡国音故曰声音之道与政通也大力者为之故足挽囘頽运沈几者知之亦堪高蹈逺引防哉言矣





　　唐音癸籖巻二十七
　　钦定四库全书
　　唐音癸籖巻二十八
　　明　胡震亨　撰
　　谈丛四
　　唐人一时齐名者如富吴【嘉谟少微】苏李【前味道峤后颋乂】燕许【燕国公张说小许公苏颋】萧李【頴士华】韩栁【愈宗元】四杰【王杨卢骆】四友【杜审言李峤崔融苏味道称文章四友】三俊【元稹李德裕李绅】皆兼以文笔为称其专以诗称有沈宋【佺期之问】钱郎【起士元时人语前有沈宋后有钱郎是也】又钱郎刘李【合刘长卿李嘉祐称之亦时人语】鲍谢【防良辅】元白【稹居易】刘白【合刘禹锡称】温李【商隠庭筠】贾喻【岛鳬出顾云文】皮陆【日休蒙】吴中四士【贺知章刘眘虚包融张旭一云无眘虚有张若虚】庐山四友【杨衡符载崔羣宋济】三舍人【王涯令狐楚张仲素】大歴十才子【卢纶吉中孚韩翃钱起司空曙苗发崔峒耿湋夏侯审李端】咸通十哲等目【许棠张乔喻坦之剧燕任涛吴罕张蠙周繇郑谷李栖逺温宪李昌符谓之十哲实十二人】至李杜王孟高岑韦孟王韦韦栁诸合称则出自后人非当日所定【按杨慿有诗云直用天才众却瞠应欺李杜久为尘慿大歴中人也知两公身没未几世已有并称矣但至韩公始大定耳王孟以下诸合称则宋人论诗所定也】
　　诗才迟速天分有限贾岛三年十字迟自可传王璘半日万言速更何取必也捷成为贵杨师道之当筵立搆王子安之覆被起书李太白之颒面四絶温飞卿之义手八韵敏与工兼才斯称异尔
