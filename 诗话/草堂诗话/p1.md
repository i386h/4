<!-- { "loadSidebar": true } -->

草堂诗话   [宋]蔡梦弼集录

目录

卷一    卷二

卷一
名儒嘉话凡二百余条

淮海秦少游《进论》曰：「杜子美之于诗，实集众流之长，适当其时而已。昔苏武、李陵之诗，长于高妙；曹植、刘公干之诗，长于豪逸；陶潜、阮籍之诗，长于冲澹；谢灵运、鲍照之诗，长于峻洁；徐陵、庾信之诗，长于藻丽。于是子美穷高妙之格，极豪逸之气，包冲澹之趣，兼峻洁之姿，备藻丽之态，而诸家之作所不及焉。然不集诸家之长，子美亦不能独至于斯也，岂非适当其时故耶？孟子曰：『伯夷，圣之清者也；伊尹，圣之任者也；柳下惠，圣之和者也；孔子，圣之时者也。孔子之谓集大成。』呜呼！子美亦集诗之大成欤？」
此条见秦观《淮海集》卷二十二《进论韩愈论》，文字稍异。
凤台王彦辅《诗话》曰：「唐兴，承陈、隋之遗风，浮靡相矜，莫祟理致。开元之间，去雕篆，黜浮华，稍裁以雅正。虽饰句绘章，人得一概，各争所长。如太羹元酒者，薄滋味；如孤峯绝岸者，骇廊庙；秾华可爱者，乏风骨；烂然可珍者，多玷缺。逮至子美之诗，周情孔思，千汇万状，茹古涵今，无有涯涘；森严昭焕，若在武库，见戈戟布列，荡人耳目。非特意语天出，尤工于用字，故卓然为一代冠，而历世千百，脍炙人口。予每读其文，窃苦其难晓。如《义鹘行》『巨颡拆老拳』之句，刘梦得初亦疑之，后览《石勒传》，方知其所自出。盖其引物连类，掎摭前事，往往而是。韩退之谓『光焰万丈长』，而世号『诗史』，信哉！」
此条见《黄氏补千家集注杜工部诗史》卷前所载王彦辅《增注杜工部诗序》，文字微异。
东坡《苏子瞻诗话》曰：「太史公论《诗》：『《国风》好色而不淫，《小雅》怨诽而不乱。』以予观之，是特识变风、变雅耳，乌覩诗之正乎？昔先王之泽衰，然后变风发乎情，虽衰而未竭，是以犹止于礼义，以为贤于无所止者而已。若夫发于性，止于忠孝，其诗岂可同日而语哉！古今诗人众矣，而子美独为首者，岂非以其流落饥寒，终身不用，而一饭未尝忘君也欤？」
此条见《苏东坡集》前集卷二十四《王定国诗集叙》，文字稍异。
后山陈无己《诗话》曰：「黄鲁直言：『杜子美之诗法出审言，句法出庾信，但过之耳。』」苕溪胡元任曰：「老杜亦自言『吾祖诗冠古』，则其诗法乃家学所传耳。」
陈无己语见《后山诗话》，文字稍异。胡仔语见《苕溪渔隐丛话》前集卷六。
《诗眼》曰：「古人学问，必有师友渊源。汉杨恽一书，迥出当时流辈，则司马迁外甥故也。自杜审言已自工诗，当时沈佺期、宋之问等，同在儒馆为交游，故杜甫律诗布置法度，全学沈佺期，更推广集大成耳。沈有云：『云白山青千万里，何时重谒圣明君。』甫云：『云白山青万余里，愁看直北是长安。』沈有云：『人疑天上坐，鱼似镜中悬。』甫云：『春水船如天上坐，老年花似雾中看。』是皆不免蹈袭前辈，然前后杰句，亦未易优劣也。」
此条亦见《苕溪渔隐丛话》前集卷六，文字微异。
山谷黄鲁直《诗话》曰：「『船如天上坐，人似镜中行』，『人疑天上坐，鱼似镜中悬』，沈云卿之诗也。云卿得意于此，故屡用之。老杜『春水船如天上坐』，祖述佺期之语也，继之以『老年花似雾中看』，盖触类而长之也。」苕溪胡元任曰：「沈云卿之诗，源于王逸少《镜湖诗》所谓『山阴路上行，如在镜中游』之句。然李太白《入青溪山》诗云：『人行明镜中，鸟度屏风里。』虽有所袭，语益工也。
此条亦见《苕溪渔隐丛话》后集卷五引《复斋漫录》，但称「山谷言」。《能改斋漫录》卷八引作「《潘子真诗话》云」。
《诗眼》曰：「黄鲁直谓文章必谨布置。以此概考古人法度，如杜子美《赠韦见素》诗云：『纨袴不饿死，儒冠多误身。』此一篇立意也，故使人静听而具陈之耳。自『甫昔少年日』至『再使风俗淳』，皆言儒冠事业也。自『此意竟萧条』至『蹭蹬无纵鳞』，言误身事也。则意举而文备，故已有是诗矣。然必言其所以见韦者，于是以『厚愧』、『真知』之句。所以真知者，谓传诵其诗也。然宰相职在荐贤，不当徒爱人而已，士固不能无望，故曰『窃效贡公喜，难甘原宪贫』。果不能荐贤，则去之可也，故曰『焉能心怏怏，祇是走踆踆』，又将入海而去秦也。然其去也，必有迟迟不忍之意，故曰『尚怜终南山，回首清渭滨』。则所知不可以不别，故曰『常拟报一饭，况怀辞大臣』。夫如此，是可以相忘于江湖之外，虽见素亦不得而见矣，故曰『白鸥波浩荡，万里谁能驯』也。此诗布置最得正体，如官府甲第、厅堂房室，各有定处，不可乱也。」又云：「诗有一篇命意，有句中命意。如老杜《上韦见素》诗，布置如此，是一篇命意也。至其道迟迟不忍去之意，则曰『尚怜终南山，回首清渭滨』；其道欲与见素别，则曰『常拟报一饭，况怀辞大臣』。此句中命意也。盖如此，然后可以顿挫高雅矣。」
此条亦见《苕溪渔隐丛话》前集卷十、《诗话总龟》后集卷三十一等，文字稍异。
凤台王彦辅《麈史》曰：「杜审言，子美之祖也。唐则天时，以诗擅名，与宋之问相唱和。其诗有『绾雾青条弱，牵风紫蔓长』，又有『寄语洛城风日道，明年春色倍还人』之句。若子美『林花着雨胭脂落，水荇牵风翠带长』，又云『传语风光共流转，暂时相赏莫相违』。虽不袭取其意，而语脉盖有家法矣。
此条见《尘史》卷中，文字稍异。
《文昌杂录》曰：「唐岁时节物，元日则有屠苏酒、五辛盘、胶牙饧，人日则有煎饼，上元则有丝笼，二月二日则有迎富贵果子，三月三日则有镂人，寒食则有假花鸡球、镂鸡子、千堆蒸饼、饧粥，四月八日则有餻糜，五月五日则有百索糉子，夏至则有结杏子，七月七日则有金针、织女台、乞巧果子，八月一日则有点炙杖子，九月九日则有茱萸、菊花酒、餻、腊日则有口脂、面药、澡豆，立春则有彩胜、鸡、燕、生菜。杜甫春日诗：『春日春盘细生菜。』又曰：『胜里金花巧耐寒。』重阳诗曰：『茱萸赐朝士。』《腊日》诗曰：『口脂面药随恩泽。』是皆记当时之所重也。」
此条见庞元英《文昌杂录》卷三，文字稍异。
《金石录》曰：「唐《六公咏》，李邕撰，胡履灵书。余初读杜甫《八哀诗》云：『朗咏《六公篇》，忧来豁蒙蔽。』恨不见其诗，晚得石本。其文辞高古，真一代佳作也。六公者，五王各为一章，狄丞相为一章。」
此条见赵明诚《金石录》卷二十六。
秦少游《诗话》曰：「曾子固文章妙天下，而有韵者辄不工；杜子美长于歌诗，而无韵者几不可读。」梦弼谓：无韵者，若《课伐木诗序》之类是也。
此条亦见《苕溪渔隐丛话》后集卷五，引《艺苑雌黄》作东坡语，胡仔按云：「少游尝有此语，《艺苑》以为东坡，误矣。」引文较此为详。
《遯斋闲览》曰：「杜子美之诗，悲欢穷泰，发敛抑扬，疾徐纵横，无施不可。故其诗有平淡简易者，有绵丽精确者，有严重威武若三军之帅者，有奋迅驰骤若泛驾之马者，有淡泊闲静若山谷隐士者，有风流酝藉若贵介公子者。盖其诗绪密而思深，观者苟不能臻其阃奥，未易识其妙处，夫岂浅近者所能窥哉？此甫之所以光掩前人而后来无继也。元稹谓兼人之所独专，斯言信矣！」
此条亦见《苕溪渔隐丛话》前集卷六、《诸家老杜诗评》卷五，系引王安石语。
《隐居诗话》曰：「子美潭州诗：『岸花飞送客，樯燕语留人。」谓丧乱之际，人无乐善喜士之心，至于一将一迎，曾不若岸花、樯燕也。诗在优柔感讽，不在逞豪放而诟怒也。子美最善评诗，观其爱李白深矣。至称白则曰：『李侯有佳句，往往似阴铿。』又曰：『清新庾开府，俊逸鲍参军。』信斯言也。观阴铿、鲍照诗，则知所谓主优柔而下豪放者，为不虚矣。」
此条见魏泰《临汉隐居诗话》，文字稍异。
《诗眼》曰：「古人律诗，亦是一片文章，语或似无伦次，而意若贯珠。《十二月一日》诗云：『今朝腊月春意动，云安县前江可怜。』此诗立意，念岁月之迁易，感异乡之飘泊。其曰：『一声何处送书鴈，百丈谁家上水船。』则羁旅愁思，皆在目前。『未将梅蘂惊愁眼，要取椒花媚远天。』梅望春而先花，椒将夏而乃繁，言滞留之势，当自冬过春，始终见梅椒，则百花之开落皆在其中矣。以此益念故国，思朝延，故曰：『明光起草人所羡，肺病几时朝日边。』《闻官军收河北》诗云：『剑外忽传收蓟北，初闻涕泪满衣裳。』夫人感极则悲，悲定而后喜，忽闻大盗之平，喜唐室复见太平。顾视妻子知免流离，故曰：『却看妻子愁何在？』其喜之至也，不知手之舞之，足之蹈之，故曰：『漫卷诗书喜欲狂。』从此有乐生之心，故曰：『白日放歌须纵酒。』于是率中原流寓之人同归，以青春和暖之时即路，故曰：『青春作伴好还乡。』言其道涂，则曰『即从巴峡穿巫峡』；言其所归，则曰『便下襄阳向洛阳』。此盖曲尽一时之意，惬当众人之情，通畅有条理，如辩士之语言，然所谓意若贯珠也。」
此条亦见《苕溪渔隐丛话》前集卷七、《竹庄诗话》卷六，文字稍异。
石林叶梦得《诗话》曰：「诗人以一字为工，世固知之，惟老杜变化开阖，出奇无穷，殆不可以形迹捕诘。如『江山有巴蜀，栋宇自齐梁』，则其远近数千里，上下数百年，只在『有』与『自』两字间，而吞吐山川之气，俯仰古今之怀，皆见于言外，此工妙至到，人力不可及也。」
此条引文见《石林诗话》卷中，文有删节。
