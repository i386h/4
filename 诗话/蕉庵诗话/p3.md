<!-- { "loadSidebar": true } -->
黄维翰（申甫）《甲寅都中感事》诗：“鼎湖龙去事仓皇，沧海难寻旧植桑。惭愧田横门下客，旁穿茔穴殉先王。”“逡巡北面自称臣，一代雄文托《美新》。不负金川门一恸，布衣龚翔汝何人。”《观剧》云：“院本新翻费剪裁，一时名角尽登台。鱼龙曼衍天魔舞，祗向昆明演劫灰。”“名角”者，本言为有名之脚色，班中皆书作“名角”。俗呼出色者为“尖子”，或谓“角”即“尖”义。又云：“撅笛宫墙偷听得，天家多少不凡才。”则直刺诸亲贵之登场，非比前首别有所指也。

新昌城北有古柏园，地极幽僻，黄鹏（子雅）偕绍唐读书其中。王雅仿陶靖节赋《归鸟》以见志，曰：“翩翩归鸟，徘徊于林。苍松古柏，日夕追寻。求而得之，实欣我心。爰居爰止，乐此清阴。”“翩翩归鸟，三年不鸣。依栖木末，破巢重营。飘然高引，缯缴何惊。餐英饮露，一身自轻。”“翩翩归鸟，日对斜晖。遥瞻天路，岂不遐思。罗张满地，恐蹈危机。安敢怀远，振翼孤飞。”“翩翩归鸟，中心悠悠。引颈延首，好音相求。载瞻载望，爰得我俦。虽无我俦，爰得我游。”

子雅又有《读春秋》、《谈天宝》二律：“王纲解纽遽迁东，周室衰微列国雄。葛战争天地闭，河阳巡狩庙堂空。盟洮拜胙犹存礼，请隧围原竟翔功。太息晋齐仍篡夺，不堪匡定两朝中。”“羯鼓西来尽室空，十年三道镇河东。宗祧失守哥杨罪，京室收回郭李功。掷器乐工犹殉节，屈身勋戚竟卑躬。天心厌乱才三载，祸起闺闱刃帐中。”用意盖亦适称羿募之比。

鲁民归后，置庄田湖渚间，日与农人相接，居然一野老。名其庄曰愿丰。《秋成即事》云：“筑室环流水，端居称野人。稻香南北亩，茅舍两三。僮仆皆胼胝，先生不捂绅。农夫喜相告，脱粟已尝新。”“苍茫纵孤眺，烟树远村多。避世犹人境，临流且浩歌。风帆迥夕照，沙鸟弄晴波。荻苇交汀屿，野塘开芰荷。”“抱膝南檐下，凉迎水面风。土阶萦野草，竹壁唧秋虫。双桨来渔艇，横鞭过牧童。虚堂亦仓积，生事足三冬。”“野旷月无碍，光涵夜不沈。百烦涤秋爽，万籁寂更深。休问元龙气，谁为《梁父吟》。斗杓余北望，露下一披襟。”情怀景物，大似少陵之居蜀江，非复皋夔夙抱。其在吏部与计典，有句云：“愁心书考群空马，无计屯恩爵烂羊。”迄今诵之，犹发当时仕途之叹。

乙卯三月，绍唐至湖上退庐，迟予未至，见寄云：“万种伤心事，伤心只在心。解人惟见汝，避禄早归林。但倚书为命，宁愁突不黔。他时徵野史，应向鲁溪寻。”“细数南州彦，谁居第一流。吾侪姑自勉，硕果听天留。未息巴人讼，方怀漆室忧。足音终寂寂，垂涕望高丘。”持盒次韵和之：“可惜东湖水，知君小住心。徐亭荒瓦砾，（自注：二月一夕大雷雨，孺子亭全倾圮。）苏圃接花林。鱼尾垂垂赤，乌头故故黔。一春风雨里，差喜数招寻。”“鲁溪有逸上，所住共江流。积雨暂时歇，孤村何事留。闲知鱼鸟乐，老剩稻粱忧。闻说翠微好，吾侪可一丘。”予之近况，“鱼鸟”二句颇为道出。时有日本之难，已宣战期，国内震恐，既仍归好，持盒复次“黔”韵，咏《新霁》云：“意外得新霁，冥冥苍昊心。余云恋平野，群鸟保芳林。剩可忘哀乐，何当较哲黔。劳歌暂濡，世乱日相寻。”“余云”一联，写尽一时上下心事，即咏新霁，亦为佳句。

党部将解，犹有角争权利、悻悻不已者。持盒咏《斗雀》况之：“争端生饮啄，蠢蠢本无朋。已觉羽毛挫，翻矜爪觜能。未堪登鼎俎，幸与外弓缯。平昔穿人屋，吾犹不尔憎。”

草夫得麓樵书，以莲、清诸伶在滇来告。赋二绝寄答：“凝碧歌残五殿凉，中原鼙鼓几沧桑。天南一别无消息，翻幸才人谪夜郎。”“远向昆明演却灰，宣南宁忆旧歌台。杜撞自是怜身世，却为龟年洒涕来。”



●卷三

侍郎宝廷（竹坡）典闽试回，中途纳江山船女。既覆命，即自劾罢。或谑之曰：“宗室八旗名士草，江山九姓美人麻。”江山船惟桐、严九姓，自明隶乐籍。侍郎负才，在宗室中与祭酒盛昱齐名。侍郎尤慷慨言事，尝上疏痛陈时局之艰，云：“元亡犹可北归，国家若亡，并不得如元！”后竟以徉狂死。祭酒初无子，不以为意，曰：“吾即有子，亦终于灭亡人手。”数十年间，宗室之具有远识者，独此两人。皆长于文学，故道德之次，文学为足贵也。

宗室例皆四品系黄带，不学无识而长于酬对。京师为之语曰：“胸中乌黑口明白，腰下鹅黄顶暗蓝。”不独属对之工，实无一字不切。尝有太息为予言者曰：“吾满洲王气，前人发泄已尽。今八旗之人，但一着衣冠，则神志沮丧，不久当胥为隶役，质性已近之矣。”

阮尚贤（鼎南），越裳遣民，其父尝与范尚志来乞师。癸丑夏，游燕都，出所箸《南枝集》，中有句云：“岂知秦桧和金计，难遂包胥复楚心。”盖于越法之战致憾于合肥者深矣。“椎秦已破千金产，佐宋难凭半部书”、“十年未遂歼仇志，犹自吹箫学子胥”，则辛亥旅晋所作。若“石马园林秋草冷，铜驼宫阙夕阳沈”，尤悲壮苍凉。

先大夫生平交游，惟许彭泽周逢春亮斋先生。予角时获聆先生与友人一律，今忘其首句，诗云：“□□□□□□□，一年两度惨征衣。江湖作客君犹惯，风雪漫天我未归。晏岁情难忘故里，倦游心傥念慈闱。周南留滞成何事，况复欢场有是非。”深得温柔敦厚之旨。别十二年，晤先大夫于章门，初面即曰：“予未从贼，可以见吾故人。”先大夫赠之句云：“漫悼多生逢浩却，且钦名教得完身。”不知今日有几人能具此心肝也。

“打冰人唤渡，呵冻客争程。”丰城杨彝（竹芗）《岁暮赴金坛》作。予所知，独其有古烈士风，今没已三十余年矣。存此以志亡友之感。居今日，尤不能不遐思其人。

吾邑熊镜心，称龙沙子，贯澈三教，迹近道流。咸同间孝廉，晚为学官，不知所终。有诗云：“看尽江河同是水，铲除星斗不为天。何时铸出阴阳镜，照彻轩皇未出先。”人惟惊其奇辟，不知一言道之归，一言其著，又言必从源头上观。孟氏所谓“观水有术，必观其澜。”尧之则天无名，必曰焕乎其有文章。无六经删定，亦无以见宣尼。内典丹书，不过羲文枝叶。道妙之奥，正未易索解人。

新建范金镛（藕舫），性癖丹青，善仕女，尤工写生。于花卉草虫皆取其真者置案上，细察其纹理，纤毫毕数。聚蝶至百余种，故独绝，有“范蚨蝶”之称。早岁成进士，晚由礼部改选云南知县。弃官归，仍日伏几，寒暑不辍，长髯粗服，直一老画士耳。诗好用俗语，涉趣致讽，尝自题《锺馗》云：“老锺事事都随便，见鬼如何就认真。”又云：“帽破袍穿靴脱兜，一条顽铁岂吴钩。只因幻出奇穷相，行过寒林鬼缩头。”亦饱经世态而然。

乐平彭若梅（鹤俦），自称翥山女子，工诗善画，随其师藕肪至京，予假别墅居之。馈一扇，画折枝菊花，题云：“人间烟火隔篱笆，怪底诗清为饮茶。归去莫嫌三径冷，先生原是傲霜花。”予置不用。或问之，曰：“愧此诗耳。”《题谢文节公祠》云：“万事无如一死难，忠臣犹是宋衣冠。陔兰何幸依祠宇，为语名流着眼看。”《法源寺看牡丹》云：“妆点精庐补化工，此花何事殿春红。人间富贵浑如是，都在瞿昙一笑中。”富贵之后，衰败随之，故牡丹开过，春韶即暮。眼前盛衰之理，前人竟未道及。忠臣祠宇，依附犹荣；名流堕落，草木不如。谢公闻之，必重发曹娥之叹。《和伯琴去燕》云：“寒雁相逢都是客，香巢零落总成泥。”当时盖以自伤，今则荡妇孤臣，同声堕泪已。

尝道出长江，遇梅子肇，偶话金陵旧游，及妓玉兰。子肇云：“仅一侍饮，近隔十年，尚忆之耶？”因口占绝句答之：“记得妆成走马催，凭肩斜倚五葳蕤。襄王一梦犹堪忆，何况分明顾曲来。”右军所谓“向之所欣，俯仰之间，已为陈迹，犹不能不以之兴怀”，此所以为右军，而不能为王敦、褚渊辈所为也。申甫《寄职方同僚》云：“沈沈况是十年事，一宿空桑尚有情。”与此意正同。

申甫复有句云：“千金枉说求枯骨，十载骥膦地上行。老兵识字浑无用，洗涤河山要霸才。”四野罗贤而英雄困没，古今一辙。昔唐陈陶云：“莫道羔裘无壮节，古来成事尽书生。”然削平大难，以书生从事者一仅见诸咸同间，实皆赖霸才，特致太平则仍待书生耳。《赠良弼》云：“可怜一代连城璧，多少庸夫按剑看。”予谓良弼无过人之职，而负气陵物，卒于杀身取败，按剑之来，所自召也。

申甫勇于任事，以职方主事，随东督徐世昌出关。黑龙江巡抚周树模，其会试房师也，深器之。调署呼兰府，政声甚著，屡膺荐牍，遂改郡。尝以诗送民政司赵渊入观，云：“四面有歌皆楚些，中原无使主齐盟。”渊颇有边望，周忌之。及守龙江，与渊益相得。周愤然谓其背己，左右因赞之曰：“诗谓‘四面楚歌’者，刺公之用乡人也。”乃大怒，劾之落职。时自请升擢之奏甫入，小人反覆之速，其难事盖如此。先有《拟古意》寄予，云：“处姊未适人，阿妹已远嫁。为言作妇难，姑多尤可怕。”当不料可怕者乃出其宠姑。

宁愚居青岛，诗思大进。《题刘伯绅双松一石图》云：“木落岩枯万象更，丈人犹有岁寒盟。为凭尺泽通云气，来听苍龙作雨声。”“倾厦难支砥柱孤，得完贞介亦真吾。虚名底事陈秦误，三品封阶五大夫。”“窟宅烟霞友薜萝，陶觞米肪尽婆娑。磨磐盘错浑闲事，摆落林惭涧愧多。”“皮骨清寒劫火遗，渐看坚瘦亦支离。东园草没南山矸，填海参天可有期。”《题野中尉氏放牛图》云：“偶随紫气度幽关，细草南山雨露安。一饭功成秦百里，未须纵火艳田军。”“丘山犀首重威名，壮志为牺气尚横。鞭弭乍收还牧圉，都从斗虎识余生。”“鼻绳袖手两忘机，刀剑今为买犊资。但使莱芜能作牧，文犀安取贡黄支。”“青莎一笛晚晴风，相夺蹊田事总空。迩解任人呼我意，三千苍兕那争雄。”尉氏，德人，盖丑生，故为图以自写：野中，日本人。《游金陵愚园小饮，期所约不至，用草夫韵：》“钝帆望断马当风，借眼河山亦镜中。舰外听痴类鹤，酒酣拔剑技屠龙。十年水木衰荣梦，百转蓬沙谲荡踪。泪洒江东王气歇，夕阳宁为邓林红。”此诗极为草夫所赏，腹联逼真山谷，末句颇自省悟。

绍唐《感事》云：“旗鼓中原角两雄，一留江左一山东。不扶灵武兴龙业，纵作淮阴亦狗功。书史恨无麟笔直，论材终觉马群空。建安多少新人物，尽在先朝白简中。”

