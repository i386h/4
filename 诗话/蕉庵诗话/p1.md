<!-- { "loadSidebar": true } -->
蕉庵诗话 民国 魏元旷

●卷一

宋尚书陶谷有句云：“尖檐帽子卑凡厮，短鞠靴儿末厥兵。”欧阳公时已不知“末厥”为何语，然与“卑凡”相例可知。乃恰为今日咏“尖檐”、“短鞠”，上下皆然，不独“兵”、“厮”也。

乾隆朝有请废天下寺观者，高宗为赋一诗日：“江河日下岂能迥，二氏如今亦可哀。何必辟邪仍泥古，留资画稿与诗材。”不独得体，所见盖深远。九州之内，名山奇境恒连亘数百里，非有寺观，则人迹不能常至，必皆沦为虎豹魑魅之域、盗贼啸聚之宅。欲如三代设虞衡掌之，则羽毛、骨角、宝藏之利未登，而费已不可计。且会昌之政，反覆可见。惟人主不好，自无土木金碧、愚民信惑之害。予谓宜仿宋时提举宫观之制，使文学退老之臣任之，以本寺观所入供其俸给外，酌养其徒几人，予之牒籙，则无藏匿奸宄之弊。修葺以时，不韦听其徒自为，致古名刹道场多废没不可求也。郡邑寺观，近皆据为局署，士人入城，每旁徨无栖止之所。苟世复修文，且无地安弦诵已。欧阳公《集古录跋尾》，凡属浮屠碑，必斤斤致辩，谓因字书收之；乃昌黎每为文送浮屠氏，时与其人往来，然世之言辟佛者，必归于韩公，而不归于庐陵，以其时也。子《初入京经煤山》诗：“山色依然对寝宫，红亭碧树郁葱龙。千秋殷鉴宸游地，一代亡魂夕照中。旧已冕旒终王气，新来阊阖又春风。啼鸦犹使行人恻，况在当时更不同。”若隐含今之情事。帝居乾清，隔绝三殿。诸臣皆由后门出入，朝夕经由煤山，闻鸦心恻，未知有异当时。

光绪乙未二月，北上，夜宿唐沽，逆旅主人为告道途泥泞，以使相出沽议和，大雪三日。又其入都请训，大风扬沙。已乃叹息不更有言。予感其意，题壁云：“上相和戎志不渝，茫茫此局竟谁扶。路人久已知司马，舆论居然胜董狐。小市顿装寒缩屋，短更催梦夜停沽。可怜无复澶渊战，能使贪壬谤掷卢。”冰雪征途，犹怅然计偕身世。

日本一役，阻和之章，日满枢署。子谓吴钴（伯琴）曰：“谏者但极言后日之祸，朝廷岂不知之？盖以京城孤注为患，不知天津陆道至京三百余里，关内外兵不下二十万。寇果敢于登陆，惟横截海口，绝其后援，可不战而困。不然，其兵轮已至乐亭，并无防戍，可以上岸疾驰，岂必由大沽口耶？”因代伯琴作书，上其座师翁尚书同稣。后翁署吏部，见选司洪嘉与，问吴鲂是同乡否。曰：“然。”叹曰：“亦是好者，唉。”似有不可言之隐。予《西归述事留别伯琴》诗所云：“从君摅韬钤，诚节当轴贡。有策筹贾生，无人继南仲。”时特召陈宝簏等起用，众皆望治。予谓新进狂言，日腾辇毂，远近信惑，诸贤无卓识，将动于听而受其祸，故又有句云：“百尔承主知，毋斯令名陨。”

予《南宫覆试寓宿朝房》诗：“仍是当年文战常，禁城传唱漏声长。满轮海月照阊阖，初夜天风宿建章。身近紫薇干气象，心归黄屋动星芒。聪明笼烛群仙集，卧听鸡人报未央。”人间之乐，莫过《霓裳》，天下当时，风景真不啻前人所咏。唐宋以来，千年盛事，一旦废之，梦里钧天，不堪回首。

朝鲜织造主事全中基（洛人），以国难来乞师。年余，无代奏者，遂自叩阍。都察院按国中民人叩阍例，送刑部狱者再。岁晏出狱，冻饿废寺中。洪嘉与（贞）一间而往视，为制麻冠布袍，并金赠之。明年，复有进士李钰（秋冈）来，见全如此，叹息回怀仁去，赠贞一句云：“他时归话茅檐下，为道中朝有此人。”

陶福履（稚箕）户曹《杂事诗》《当月》云：“高秋深署夜如年，濮被初来上直眠。但检文书公事了，解操锁钥吏才贤。开编预喜留官烛，买醉先须办俸钱。天下太平曹务简，白头郎署亦欣然。”《监印》云：“一月三回事本宽，累人只是着衣冠。钥匙早请多迟到，付字纷来要细看。最怕档房留过久，预愁股票用难完。人生富贵谁真假，也算权时作印官。”京曹宽简，户部监印，须衣冠竟日。见赠云：“西曹郎总擅诗名，王李而还见魏生。君去白云楼畔望，至今风竹有清声。”予亦甚爱直宿夜坐时清景。

李步沆（幼匏），官提牢，建堂于厅事后，环之翠筱，曰：“以畅生意。”自题云：“虚怀萧飒风生竹，庶狱澄清月照琴。”能见其襟抱。

丙申居京，感事赋《游仙诗》云：“望仙争欲住蓬壶，每恨长风引巨胪。谁识至今蟠木下，坐愁尘起海将枯。”“道籙何人叩紫宫，相随骑鹿逐东风。淮南鸡犬成仙后，一半沈埋饮博中。”“身戕金石祸无俦，黄白孜孜讲未休。寄语下方诸弟子，长生莫向链师求。”“弄儿方朔母偏怜，下玩刘皇玉殿前。深惜多情吕剑士，苦从尘浊觅真仙。”

戊戌之变，由诸大臣欲效法曾胡。事后惟侍郎张荫桓、李端棻二人遣戍。予《有感》云：“诸公衮衮慕前贤，争欲牢笼物望先。甘被童骏牵傀儡，几看寰宇遍腥膻。白头皆北嗟何及，青史逋诛亦可怜。终是圣朝宽大政，不教钩党坐相连。”孰知流毒之深，非但腥膻，竟至陆沈矣。

度支困绌，属司条陈补救，有甚不经者。刑部改律，首加多罚赎。客方扪虱，因戏为《虱谳》：“夜梦禅中虱，唧唧群呼冤。问尔么麽虫，何有冤可言？虱呼堂上官，听虱详评论。人生斯世上，安有父子恩？固曰生自我，气血同一原。虱岂不属毛，岂不离里然。禀受尔血气，亲出肌肉间。虱饥吮汝肤，痛痒乃相关。试问汝养子，劬劳形羸孱。不遑顾饥渴，仍须破顽悭。恶既怒其逆，良亦忧其贤。养虱肤血微，养子心血煎。谓子相追随，不过杖履前。虱刻不去身，所爱宜何先？哀哀生则同，乃忍独贼残。听罢进虱语，人物难等伦。为汝引条例，科以杀子孙。减等拟重杖，加罚六百锾。”刑律：杀子孙，拟徒。减即不应重杖。惟赎图银太少，故用《吕刑》大辟，减等加之。笑谓客曰：“此合孔仅、张汤为一手，得此计臣，司农可不仰屋？”

李傅相鸿章，初授考察商务大臣，使赴粤东。稚箕《感事诗》：“早知市道如朝贵，竟把牙郎接上台。”盖深为文忠惜之。顾未久即诏立商部，且与帝座接矣。

甲辰南归，《渡海舟中寄题进士馆》云：“侈说明时盛典逢，群仙五百萃琳宫。班分内外才皆达，洋走东西径亦通。一纸文凭终季考，六时心事下堂钟。可怜三策贤良后，犹向黔奴作学童。”鲁藩（达生）大书于讲堂，其诸同年读之，相与一笑而已。

广信龙虎山上清宫天师者，汉张道陵之裔，虽经奏革，世仍称之。“天师”之封，多出于唐，以祖老子故也。鬼魅之事，世不能无，独以符录禁役之，不习烧链幻化之术，故无道家之害。乙巳，予道沪上，与天师眷同疠旅馆。主人欲得其符，乞予书易之，因赠以长句：“群邪辟易避真符，剑气腾光到海隅。大地云霞辉简策，小天星斗曳衣裾。雷霆印在灵长护，龙虎山深世不殊。岂似燕齐方士术，蓬瀛松羡诡虚无。”

举贡保送，止于庚戌。考场规制，多沿会试，出榜日亦听红录，然皆不甚重其事。腐有新中者，戏以句贺之：“媒妁通言币造庐，旧时六礼未全无。虽云潦草完婚嫁，犹是分明见舅姑。装裹新娘原样在，乖离夫婿故欢渝。诚知赠芍新期好，膏沐耿容奈汝殊。”“画得双眉几许长，风流半是老徐孃。洞房乍喜停红烛，佩带应羞解紫囊。久已作家成弃妇，居然上界引仙郎。小姑莫遣来厨下，试与羹汤恐不尝。”保送所取，不称进士，不用翰林。留学则有其目，而试极草率，命官无似，未有如光宣间者。

予《裁部四咏》云：“不须哀怨《白头吟》，已是凄凉翡翠衾。垂泪独归空阁里，固应甘分不甘心。”“冰泮新删六礼章，风流谁敢贱腧墙。胡麻一饭邀郎饱，花底吹笙学风皇。”“未学梳头便作家，全身宠爱已无加。寄生更入千金室，妒杀分房姊妹花。”“鬻身曾已借前筹，七出重科敢自由。却被工颦人取笑，侯门老婢不中留。”其目曰“青年守节”、“自由结婚”、“随母下堂”、“当堂择配”，盖有回籍不出者、有夤绿别调者、有堂官奏请者、有签分改部者，好事者为标题如此。后并吏部入内阁，去留听之阁丞，固吏部曹司也，目日“姊妹主婚”。复咏云：“母志无端夺所天，顿令香阁散花钿。同妆刺绣当年伴，今日翻劳议聘钱。”

光宣五七年间，都中惟以观剧、挟妓、谯会、赌麻雀牌为事，有顾影不及之概。或传一诗云：“六街如火电监红，彻夜轮蹄西复东。天乐听完听庆乐，惠丰吃罢吃同丰。头衔半是员郎主，谈助无非白发中。除却早衙签押事，预先知会逛胡同。”“白”、“发”、“中”，三牌名。可谓曲尽当时朝士。

部曹中书降改州县，铨选得缺，例须数千金。岭南尤为妩仕之省，有“时运通，放山东；通又通，放广东”语。读东坡惠、潮诸作，尝感赋云：“岭表炎荒瘴毒攒，坡公曾此向黎蛮。如今岂易南迁去，须隶黄金买降官。”京朝迁转淹滞，虽甲科亦多谋捐改。自新部设后，朝官皆充然蝓乐，乃无复为斯计者。

御史汪春霖劾庆王认陈夔龙妻为乾女，移陈督直隶；其子载振认朱家宝之子为乾儿，调朱抚安庆。朝廷责江汙蠛亲贵，着回原衙门。有人于广和居题壁云：“公然满汉一家人，乾女乾儿色色新。也当朱陈通嫁娶，本来云贵是乡亲。（陈黔籍，朱滇人。）莺声呢思呼爷日，豚子依依恋母辰。（注：谓谢珊珊。）一种风情谁识得，诸君何苦问前因。”“一堂两世作乾爷，喜气重重出一家。照例自然称格格，请安应不唤爸爸。岐王宅里翻新样，江令归来有旧衙。儿自弄璋翁弄瓦，寄生草对寄生花。”诗固涉轻薄，然前二年甫以段芝贵献珠袍为寿并进女优被劾，亦见庆邸父子了无顾忌。大吏干进，无所不至，以致酒肆壁间，腾嘲如此。

胡思敬（绍唐）辛亥出都，席间有句云：“江家豆腐伊家，一到离筵便不鲜。”“江豆腐”，乡人江韵涛部郎作，惟广和居传其制；“伊傅”，则伊秉绶所传。都中酒馆，凡有名肴菜，多以所传人姓称之，如“潘鱼”、“吴鱼片”之类。绍唐此行，以不得其言，浩然决去，故寻常食物皆触之生感。

《忆妓》诗：“窈窕多情态，聪明妙语言。堕怀寒月魄，擎掌落花痕。邂逅怜秋夜，因缘契夙根。托身知得所，不苟羡朱门。”“旧巷怜空在，新欢总不如。相偎神楚楚，含笑语徐徐。旖旎情何限，娉婷态有余。无端忽私喜，侦得姓名初。”“偶认琵琶巷，闲徵豆蔻词。女奴随笔砚，菊部胭脂。绮席连宵醉，香巢一夕辞。空劳鱼雁意，相问不相知。”丁酉秋，洪贞一赠句云：“暂称知己人难得，老学狂徒世所惊。”不意乃道着十年后事。

