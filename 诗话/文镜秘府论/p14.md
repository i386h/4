<!-- { "loadSidebar": true } -->
　　释曰：上有“四五”之言，下无“两三”之句；不对“朝朝”之字，空垂“夜夜”之文。如此之徒，名为阙偶。题斯一目，余况皆然。
　　或曰：诗上引事，下须引事以对之。若上缺偶对者，是名缺偶。犯诗曰：“苏秦时刺股，勤学我便耽。”释曰：上句“苏秦”，是其人名，下将“勤学”对之，是其缺偶。
　　不犯诗曰：“刺股君称丽，悬头我未能。”
　　释曰：上有“刺股”，下有“悬头”，各为一事，上下相对，故曰不犯。
　　第十二，繁说病，谓一文再论，繁词寡义。或名相类，或名疣赘。即假作《对酒诗》曰：“清觞酒恒满，绿酒会盈杯。”又曰：“满酌余当进，弥瓯我自倾。”
　　释曰：“清觞”、“绿酒”，本自靡殊；“满酌”、盈杯”，何能有别。“余”之与“我”，同号己身，一说足明，何须再陈。如斯之类，寡义繁文，制作之家，特宜详察。
　　诗曰：“远岫开翠雾，遥山卷青霭。”
　　此两句字别理不殊，是病。
　　崔氏曰：“‘从风似飞絮，照日类繁英，拂岩如写镜，封林若耀琼。’此四句相次，一体不异，‘似’、‘类’、‘如’、‘若’，是其病。”
　　第十三，龃龉病者，一句之内，除第一字及第五字，其中三字，有二字相连，同上去入是。(若犯上声，其病重于鹤膝，此例文人以为秘密，莫肯传授。上官仪云：“犯上声是斩刑，去入亦绞刑。”)如曹子建诗云：“公子敬爱客。”“敬”与“爱”是，其中三字，其二字相连，同去声是也。
　　元兢曰：“平声不成病，上去入是重病，文人悟之者少，故此病无其名。兢案《文赋》云：‘或龃龉而不安。’因以此病名为龃龉之病焉。”
　　崔氏是名“不调”。不调者，谓五字内，除第一字、第五字，于三字用上去入声相次者，平声非病限，此是巨病。古今才子多不晓。如“晨风惊叠树，晓月落危峰。”(“月”次“落”，同入声。)如“雾生极野碧，日下远山红。”(“下”次“远”，同上声。)如“定惑关门吏，终悲塞上翁。”(“塞”次“上”，同去声。)
　　第十四，丛聚病者，如上句有“云”，下句有“霞”，抑是常。其次句复有“风”，下句复有“月”。“云”、“霞”、“风”、“月”，俱是气象，相次丛聚，是为病也。如刘铄，诗曰：“落日下遥林，浮云霭曾阙，玉宇来清风，罗帐迎秋月。”此上句有“日”，下句有“云”，次句有“风”，次句有“月”，“日”、“云”、“风”、“月”，相次四句，是丛聚。
　　元兢曰：“盖略举气象为例，触类而长，庶物则同。上十字已有‘鸾’对‘凤’，下十字不宜更有‘凫’对‘鹤’；上十字已有‘桂’对‘松’，下十字不宜更用‘桐’对‘柳’。俱是丛聚之病，此又悟之者鲜矣。”
　　崔名丛木病，即引诗云：“庭梢桂林树，檐度苍梧云，棹唱，喧难辨，樵歌近易闻。”“桂”、“梧”、“棹”、“樵”，俱是木，即是病也。
　　第十五，忌讳病者，其中意义，有涉于国家之忌是也。如顾长康诗云：“山崩溟海竭，鱼鸟依将何。”“山崩”、“海竭”，于国非所宜言，此忌讳病也。
　　元兢曰；“此病或犯，虽有周公之才，不足观也。又如咏雨诗称乱声，氵斥水诗云逆流，此类皆是也。”
　　皎公名曰避忌之例，诗曰：“何况双飞龙，羽翼纵当乖。”又云：“吾兄既凤翔，王子亦龙飞。”
　　第十六，形迹病者，谓于其义相形嫌疑而成。如曹子建诗云：“壮哉帝王居，佳丽殊百城。”即如近代诗人，唯得云“丽城”，亦云“佳丽城”。若单用“佳城”，即如滕公佳城，为形迹病也。
　　元兢云：“文中例极多，不可轻下语也。”
　　崔曰：“‘佳山’、‘佳城’，皆为形迹坟埏，不可用。又如‘侵天’、‘干天’，是谓天与树木等，犯者为形迹。他皆效此。”
　　第十七，傍突病者，句中意旨，傍有所突触。如周彦伦诗云：“二亩不足情，三冬俄已毕。”“二亩”涉其亲，宁可云“不足情”也？
　　元兢云：“此与忌讳同，执笔者咸宜戒之，不可辄犯也。”
　　第十八，翻语病者，正言是佳词，反语则深累是也。如鲍明远诗云：“鸡鸣关吏起，伐鼓早通晨。”“伐鼓”，正言是佳词，反语则不祥，是其病也。
　　崔氏云：“‘伐鼓’，反语‘腐骨’，是其病。
　　第十九，长，撷腰病者，每句第三字撷上下两字，故曰撷腰，若无解镫相间，则是长撷腰病也。如上官仪诗曰：“曙色随行漏，早吹入繁笳。旗文萦桂叶，骑影拂桃华。碧潭写春照，青山笼雪花。”上句“随”，次句“入”，次句“萦’，次句“拂”，次句“写”，次句“笼”，皆单字，撷其腰于中，无有解镫者，故曰长撷腰也。(此病或名束。)
　　第二十，长解镫病者，第一、第二字意相连，第三、第四字意相连，第五单一字成其意，是解镫；不与撷腰相间，是长解镫病也。如上官仪诗曰：“池牖风月清，闲居游客情，兰泛樽中色，松吟弦上声。”“池牖”二字意相连，“风月”二字意相连，“清”一字成四字之意，以下三句，皆无有撷腰相间，故曰长解镫之病也。
　　元兢曰：“撷腰、解镫并非病，文中自宜有之，不间则为病。然解镫须与撷腰相间，则屡，迁其体。不可得句相间，但时然之，近文人篇中有然，相间者偶然耳。然悟之而为诗者，不亦尽善者乎。”(此病亦名散。)
　　第二十一，支离。不犯诗曰：“春人对春酒，新附间新花。”犯诗曰：“人人皆偃息，唯我独从戎。”
　　第二十二，相滥。(或名繁说。)谓一首诗中再度用事，一对之内反覆重论，文繁意叠，故名相滥。犯诗曰：“玉绳耿长汉，金波丽碧空，星光暗云里，月影碎帘中。”
　　释曰：“玉绳”者星名，“金波”者月号，上既论讫，下复陈之，甚为相滥，尤须慎之。
　　崔氏云：“相滥者，谓‘形体’、‘途道’、‘沟淖’、‘淖泥’、‘巷陌’、‘树木’、‘枝条’、‘山河’、‘水石’、‘冠帽’、‘衤鸟衣’，如此之等，名曰相滥。上句用‘山’，下句用‘河’；上句有‘形’，下句安‘体’；有句有‘木’，下句安‘条’：如此参差，乃为善焉。若两字一处，自是犯焉，非关诗处。或云两目一处是。”
　　第二十三，落节。凡诗咏春，即取春之物色；咏秋，即须序秋之事情。或咏今人，或赋古帝，至于杂篇咏，皆须得其深趣，不可失义意。假令黄花未吐，已咏芬芳；青叶莫抽，逆言蓊郁；或专心咏月，翻寄琴声；或□意论秋，杂陈春事；或无酒而言有酒；无音而道有音：并是落节。若是长篇托意，不许限。即假作《咏月诗》曰：“玉钩千丈挂，金波万里遥。蚌亏轮影灭，蓂落桂阴销。入风花气馥，出树鸟声娇。独使高楼妇，空度可怜宵。”
　　释曰：此诗本意咏月，中间论花述鸟，乍读风花似好，细勘月意有殊，如此之辈，名曰落节。
　　又《咏春诗》曰；“何处觅消愁？春园可暂游。菊黄堪泛酒，梅红可插头。”
　　释曰：菊黄泛酒，宜在九月，不合春日陈之；或在清朝，翻言朗夜：并是落节。
　　第二十四，杂乱。凡诗发首诚难，落句不易。或有制者，应作诗头，勒为诗尾；应可施后，翻使居前。故曰杂乱。假作《忆友诗》曰，“思君不可见，徒令年鬓秋。独惊积寒暑，迢遰阻风牛，粤余慕樵隐，萧然重一丘。”
　　释曰：“粤余”一对，合在句端；“思君”一对，合居篇末。然则篇章之内，义别为科，先后无差，文理俱畅；混而不别，故名杂乱。
　　第二十五，文赘(或名涉俗病。)凡五言诗，一字文赘，则众巧皆除；片语落嫌，则人竞褒贬。今作者或不经雕匠，未被揣磨，辄述拙成，多致纰缪。虽理义不失，而文不清新；或用事合同，而辞有利钝。即假作《秋诗》曰：“熠耀，庭中度，蟋蟀傍窗吟。条间垂白露，菊上带黄金。”
　　释曰：此诗据理，大体得通。然“庭中”、“傍窗”，流俗已甚；“黄金”、“白露”，语质无佳；凡此之流，名曰文赘。
　　又《咏秋诗》曰：“熠燿流寒火，蟋蟀动秋音。凝露如悬玉，攒菊似披金。”(此则无赘也。)又曰：“渭滨迎宰相。”(官之宰相，即是涉俗流之语，是其病。)又曰：“树荫逢歇马，鱼潭见洗船。”又曰：“隔花遥劝酒，就水更移床。”(是则俗巧弱弊之过也。)
　　第二十六，相反，谓词理别举是也。诗曰：“晴云开极野，积雾掩长洲。”上句既叙“晴云”，下句不宜“雾掩”，不顺理耳。
　　第二十七，相重，谓意义重叠是也。或名枝指也。诗曰：“驱马清渭滨，飞镳犯夕尘。川波张远盖，山日下遥轮。柳叶眉行尽，桃花骑转新。”(已上有“驱引”、“飞镳”，下又“桃花骑”，是相重病也。)又曰：“游雁比翼翔，飞鸿知接翮。”
　　第二十八，骈拇者，所谓两句中道物无差，名曰骈拇。如庾信诗曰：“两戍俱临水，双城共夹河。”此之谓也。
　　○文笔十病得失

　　平头：第一句上字、第二句上字，第一句第二字、第二句第二字，不得同声。
　　诗得者：“澄晖侵夜月，覆瓦乱朝霜。”失者：“今日良宴会，欢乐难具陈。”
　　笔得者：“开金绳之宝历，钩玉镜之珍符。”失者：“嵩岩与华房迭游，灵浆与醇醪俱别。”
　　然五言颇为不便，文笔未足为尤。但是疥癣微疾，非是巨害。
　　上尾：第一句末字，第二句末字，不得同声。
　　诗得者：“萦鬟聊向牖，拂镜且调妆。”失者：“西北有高楼，上与浮云齐。”
　　笔得者：“玄英戒律，繁阴结序。地卷朔风，风飞陇雪。”失者：“同源派流，人易世疏。越在异域，情爱分隔。”
　　笔复有隔句上尾，第二句末字，第四句末字，不得同声。得者：“设醴未同，兴言为叹。深加相保，行李迟书。”失者：“同乘共载，北游后园。舆轮徐动，宾从无声。”
　　又有踏发声，第四句末字，第八句末字，不得同声。得者：“梦中占梦，生死大空。得无所得，菩提纯净。教其本有，无比涅槃。示以无为，性空般若。”失者：“聚敛积宝，非惠公所务；记恶遗善，非文了所谈。阴虬阳马，非原室所构；土山渐台，非颜家所营。”
　　又诸手笔，第二句末与第三句末同声，虽是常式，然止可同声，不应同韵。
　　蜂腰：第一句中第二字、第五字不得同声。
　　诗得者：“惆怅崔亭伯”；失者：“闻君爱我甘”。
