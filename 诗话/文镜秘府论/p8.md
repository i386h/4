<!-- { "loadSidebar": true } -->
或曰：夫文字起于皇道，古人画一之后方有也。先君传之，不言而天下自理，不教而天下自然，此谓皇道。道合气性，性合天理，于是万物禀焉，苍生理焉。尧行之，舜则之，淳朴之教，人不知有君也。后人知识渐下，圣人知之，所以画八卦，垂浅教，令后人依焉。是知一生名，名生教，然后名教生焉。以名教为宗，则文章起于皇道，兴乎《国风》耳。自古文章，起于无作，兴于自然，感激而成，都无饰练，发言以当，应物便是，古诗云：“日出而作，日入而息，凿井而饮，耕田而食。”当句皆了也。其次，《尚书》歌曰：“元首明哉，股肱良哉，庶事康哉。”亦句句便了。自此之后，则有《毛诗》，假物成焉。夫子演《易》，极思于《系辞》，言句简易，体是诗骨。夫子传于游、夏，游、夏传于荀卿、孟轲，方有四言、五言，效古而作。荀、孟传于司马迁，迁传于贾谊。谊谪居长沙，遂不得志，风土既殊，迁逐怨上，属物比兴，少于《风》、《雅》；复有骚人之作，皆有怨刺，失于本宗。乃知司马迁为北宗，贾生为南宗，从此分焉。汉、魏有曹植刘桢，皆气高出于天纵，不傍经史，卓然为文。从此之后，递相祖述，经纶百代，识人虚薄，属文于花草，失其古焉。中有鲍照、谢康乐，纵逸相继，成败兼行。至晋、宋、齐、梁，皆悉颓毁。
凡作诗之体，意是格，声是律，意高则格高，声辨则律清，格律全，然后始有调。用意于古人之上，则天地之境，洞焉可观。古文格高，一句见意，则“股肱良哉”是也。其次两句见意，则“关关雎鸠，在河之洲”是也。其次古诗，四句见意，则“青青陵上柏，磊磊涧中石，人生天地间，忽如远行客”是也。又刘公幹诗云：“青青陵上松，飋飋谷中风，风弦一何盛，松枝一何劲。”此诗从首至尾，唯论一事，以此不如古人也。
　　诗本志也，在心为志，发言为诗，情动于中，而形于言，然后书之于纸也。高手作势，一句更别起意；其次两句起意，意如涌烟，从地升天，向后渐高渐高，不可阶上也。下手下句弱于句，不看向背，不立意宗，皆不堪也。
　　凡文章皆不难，又不辛苦。如《文选》诗云：“朝入谯郡界”，“左右望我军”。皆如此例，不难不辛苦也。
　　夫作文章，但多立意。令左穿右穴，苦心竭智，必须忘身，不可拘束。思若不来，即须放情却宽之，令境生。然后以境照之，思则便来，来即作文。如其境思不来，不可作也。
　　夫置意作诗，即须疑心，目击其物，便以心击之，深穿其境。如登高山绝顶，下临万象，如在掌中。以此见象，心中了见，当此即用。如无有不似，仍以律调之定，然后书之于纸，会其题目。山林、日月、风景为真，以歌咏之。犹如水中见日月，文章是景，物色是本，照之须了见其象也。
　　夫文章兴作，先动气，气生乎心，心发乎言，闻于耳，见于目，录于纸。意须出万人之境，望古人于格下，攒天海于方寸。诗人用心，当于此也。
　　夫诗，入头即论其意，意尽则肚宽，肚宽则诗得，容颜物色乱下，至尾则却收前意，节节仍须有分付。
　　夫用字有数般：有轻，有重；有重中轻，有轻中重；有虽重浊可用者，有轻清不可用者。事须细律之，若用重字，即以轻字拂之，便快也。
　　夫文章，第一字与第五字须轻清，声即稳也；其中三字纵重浊，亦无妨。如“高台多悲风，朝日照北林。”若五字并轻，则脱略，无所止泊处；若五字并重，则文章暗浊。事须轻重相间，仍须以声律之。如“明月照积雪”，则“月”，“雪”相拨；及“罗衣何飘飖”，则“罗”“何”相拨：亦不可不觉也。
　　夫诗，一句即须见其地居处。如“孟夏草木长，绕屋树扶疏，众鸟欣有托，吾亦爱吾庐。”若空言物色，则虽好而无味，必须安立其身。
　　诗头皆须造意，意须紧；然后纵横变转。如“相逢楚水寒”，送人必言其所矣。
　　凡属文之人，常须作意。凝心天海之外，用思元气之前，巧运言词，精练意魄，所作词句，莫用古语及今烂字旧意。改他旧语，移头换尾，如此之人，终不长进。为无自性，不能专心苦思，致见不成。
　　凡诗人夜间床头，明置一盏灯。若睡来任睡，睡觉即起，兴发意生，精神清爽，了了明白，皆须身在意中。若诗中无身，即诗从何有？若不书身心，何以为诗？是故诗者，书身心之行李，序当时之愤气。气采不适，心事或不达，或以刺上，或以化下，或以申心，或以序事，皆为中心不决，众不我知。由是言之：方识古人之本也。
　　凡作诗之人，皆自抄古人，诗语精妙之处，名为随身卷子，以防苦思。作文兴若不来，即须看随身卷子，以发兴也。
　　诗有饱肚狭腹，语急言生，至极言终始，未一向耳。若谢康乐语，饱肚意多，皆得停泊，任意纵横。鲍照言语逼迫，无有纵逸，故名狭腹之语。以此言之，则鲍公不如谢也。
　　诗有无头尾之体。凡诗头，或以物色为头，或以身为头，或以身意为头，百般无定，任意以兴来安稳，即任为诗头也。
　　凡诗，两句即须团却意，句句必须有底盖相承，翻覆而用。四句之中，皆须团意上道，必须断其小大，使人事不错。
　　诗有上句言物色，下句更重拂之体。如“夜闻木叶落，疑是洞庭秋”，“旷野饶悲风，飋飋黄蒿草”，是其例也。
　　诗有上句言意，下句言状；上句言状，下句言意。如“昏旦变气候，山水含清辉。”“蝉鸣空桑林，八月萧关道”是也。
　　凡诗，物色兼意下为好，若有物色，无意兴，虽巧亦无处用之。如“竹声先知秋”，此名兼也。
　　凡高手，言物及意，皆不相倚傍。如“方塘涵清源，细柳夹道生”，又“方塘涵白水，中有凫与雁”，又“绿水溢金塘”，“马毛缩如猬”，又“池塘生春草，园柳变鸣禽”，又“青青河畔草”，“郁郁涧底松”，是其例也。
　　诗有天然物色，以五彩比之而不及。由是言之，假物不如真象，假色不如天然。如此之例，皆为高手。中手倚傍者，如“余霞散成绮，澄江净如练”，此皆假物色比象，力弱不堪也。
　　诗有意好言真，光今绝古，即须书之于纸；不论对与不对，但用意方便，言语安稳，即用之。若语势有对，言复安稳，益当为善。
　　诗有杰起险作，左穿右穴。如“古墓犁为田，松柏摧为薪”，“马毛缩如猬，角弓不可张”，“凿井北陵隈，百丈不及泉”，又“去时三十万，独自还长安，不信沙场苦，君看刀箭瘢”，此为例也。
　　诗有意阔心远，以小纳大之体。如“振衣千仞冈，濯足万里流”，古诗直言其事，不相映带，此实高也。相映带，诗云：“响如鬼必附物而来”，“天籁万物性，地籁万物声。”
　　诗有览古者，经古人之成败咏之是也。
　　咏史者，读史见古人成败，感而作之。
　　杂诗者，古人所作，元有题目，撰入《文选》，《文选》失其题目，古人不详，名曰杂诗。
　　乐府者，选其清调合律，唱入管弦，所奏即入之乐府聚之。如《塘上行》、《怨歌行》、《长歌行》、《短歌行》之类是也。
　　咏怀者，有咏其怀抱之事为兴是也。
　　古意者，非若其古意，当何有今意；言其效古人意，斯盖未当拟古。
　　寓言者，偶然寄言是也。
　　夫诗，有生杀回薄，以象四时，亦禀人事，语诸类并如之。诸为笔，不可故不对，得还须对。
　　夫语对者，不可以虚无而对实象。若用草与色为对，即虚无之类是也。
　　夫诗格律，须如金石之声。《谏猎书》甚简小直置，似不用事，而句句皆有事，甚善甚善；《海赋》太能；《鵩鸟赋》等，皆直把无头尾；《天台山赋》能律声，有金石声。孙公云：“掷地金声。”此之谓也。《芜城赋》，大才子有不足处，一歇哀伤便已，无有自宽知道之意。
　　诗有“明月下山头，天河横戍楼，白云千万里，沧江朝夕流。浦沙望如雪，松风听似秋，不觉烟霞曙，花鸟乱芳洲”，并是物色，无安身处，不知何事如此也。
　　诗有平意兴来作者，“愿子励风规，归来振羽仪。嗟余今老病，此别恐长辞。”盖无比兴，一时之能也。
　　诗有“高台多悲风，朝日照北林”，则曹子建之兴也。阮公《咏怀诗》曰：“中夜不能寐，(谓时暗也。)起坐弹鸣琴。(忧来弹琴以自娱也。)薄帷鉴明月，(言小人在位，君子在野，蔽君犹如薄帷中映明月之光)。清风吹我襟。(独有其日月以清怀也)孤鸿号外野，翔鸟鸣北林。(近小人也。)”
　　凡作文，必须看古人及当时高手用意处，有新奇调学之。
　　诗贵销题目中意尽，然看当所见景物与意惬者相兼道。若一向言意，诗中不妙及无味；景语若多，与意相兼不紧，虽理道亦无味。昏旦景色，四时气象，皆以意排之，令有次序，令兼意说之，为妙。旦日出初，河山林嶂涯壁间，宿雾及气霭，皆随日色照著处便开。触物皆发光色者，因雾气湿著处，被日照水光发。至日午，气霭虽尽，阳气正甚，万物蒙蔽，却不堪用。至晓间，气霭未起，阳气稍歇，万物澄净，遥目此乃堪用。至于一物，皆成光色，此时乃堪用思。所说景物必须好似四时者。春夏秋冬气色，随时生意。取用之意，用之时，必须安神净虑。目睹其物，即入于心；心通其物，物通即言。言其状，须似其景。语须天海之内，皆入纳于方寸。至清晓，所览远近景物及幽所奇胜，概皆须任意自起。意欲作文，乘兴便作，若似烦即止，无令心倦。常如此运之，即兴无休歇，神终不疲。
　　凡神不安，令人不畅无兴。无兴即任睡，睡大养神。常须夜停灯任自觉，不须强起。强起即惛迷，所览无益。纸笔墨常须随身，兴来即录。若无笔纸，羁旅之间，意多草草。舟行之后，即须安眠。眠足之后，固多清景，江山满怀，合而生兴，须屏绝事务，专任情兴。因此，若有制作，皆奇逸。看兴稍歇，且如诗未成，待后有兴成，却必不得强伤神。敩古文章，不得随他旧意，终不长进；皆须百般纵横，变转数出，其头段段皆须令意上道，却后还收初意。“相逢楚水寒”诗是也。
　　凡诗立意，皆杰起险作，傍若无人，不须怖惧。古诗云：“古墓犁为田，松柏摧为薪”，及“不信沙场苦，君看刀箭瘢”是也。
　　诗不得一向把。须纵横而作；不得转韵，转韵即无力。落句须令思常如未尽始好。如陈子昂诗落句云：“蜀门自兹始，云山方浩然”是也。
