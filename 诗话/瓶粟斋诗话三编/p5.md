<!-- { "loadSidebar": true } -->
　　文人夙慧，往往多不寿。余夙闻汪洋王大觉（德锺）名，惜其已为劝学死，不获缔交。大觉早游南社，与吴江陈巢南、叶楚伧、柳亚子等以文字相切磋，声华藉甚。以大觉之才，天假之年，加以熔裁淬砺之力，不难上追"三十六体"，即下之，如清代孙春雨、陈团扇辈，亦足方驾齐驱。著有《风雨闭门庐诗文稿》数卷，今汰其繁芜，录其清绮。《小住退园，下榻冬心精舍，略具泉石，花木敷荣，旅兴洒然可咏》云："旅怀厌喧嚣，宾馆稍离俗。空窗受雨声，凉飚上疏木。客携茶具来，汲泉漱甘馥。匡坐散余酲，清事亦云足。断云敛晚霁，林花媚幽独。空潭酿夕寒，冉冉生虚绿。脱巾闲小立，负手吟水竹。"又云："清宵耽苦吟，月上知深坐。人语始寂寥，深帘映茶火。泠泠丛筱响，阴阴蕉叶弹。雾气隔林飘，瞥见流萤堕。凉风起清吹，池荷披几朵。抚兹夕景佳，境静神亦妥。适意辄忘眠，遣兴恣慵惰。逍遥物外情，诗心比谏果。"又云："客舍敦古欢，挂眼绝尘务。逢迎江海英，登高俱能赋。矫矫姚秘书，（谓鹅雏）抗志在缃素。黄初旧典型，裁章见风度。日哺笔札闲，论文过从屡。叔季薄斯文，绝学久衰敦。嗟哉壶飧儒，俯出恶少胯。愿策轩辕车，载驰康庄路。一洗瓦釜鸣，元音振《韶蘸》。此志勿浪传，投珠恐逢怒。"《秋日斋居，怀湖南钝安》云："空堂下明月，静夜有微霜。之子音书断，天涯道路长。偶然吟水竹，忽复忆潇湘。万里飘征雁，鸣琴思未央。"《遇仇氏赘园》云："位置三弓地，纡回耐客寻。苔阶闲鹤步，风柳散蝉吟。轩静花光入，潭空水气沈。主人高卧早，应惜把茅心。"《雨花台骋望》云："形瞵当年百战曾，酒醒高唱一攀登。齐梁文物归西邸，淮泗风涛下秣陵。人去霸图空指顾，云开山势自峻峭。华林旧苑都消歇，太传遗墩也葛藤。"《秦淮画舫》云："酒醒今宵荡绮愁，据邀笛一句留。冷泠弦索潇潇雨，恰似吴娘水阁头。"其他，工雅则云："故将山南呼李广，小儿许下问杨修"、"家祭犹能遵汉腊，市谣已信死苍天"；丰缛则云："珠帘夜月调金缕，宝镜春云贴翠钿"、"天涯芳草裙腰绿，水上芙蓉镜面红"；怅恫则云："漠漠冷云依古木，摇摇秋思落银苎"、"薄病已怜杨柳倦，晓妆不妒海棠妍"；清新则云："风初劈柳寒犹在，水欲平桥雨乍收"、"过雪园林明夕照，入春帘幞放初晴"，皆见才调。
　　
　　南汇召楼，奚氏旧家也。铁棠伯父子欣，工笔，兼擅丹青，与赵捣叔（之谦）、吴缶老（昌硕）交善。其弟雁宾，举於乡，负文望。家世孝悌敦朴，铁棠勤学养亲。其母湘波老人（润音）钱氏，年已七十九，主女受母教，皆能诗。顷以其母手编一家韵语见示。《春日》云："迟迟春日送和风，燕子呢喃翠幕中。昼静绿聪帘卷处，海棠低挂一枝红。""低挂"二字，能传海棠之神。《秋日》云："题糕佳节满城风，适兴来游校ǘ中。菊傲新霜开更艳，淡黄浅碧更深红。"耕烟散人《东竺图》无此绚烂。《庚申旧作》云："三餐有愧安闲饭，一醉能消磊珂尘。"忧世伤时之语见於言外，盖老人尝捐金钏振水灾也。他如《钱武肃王祠》云："山外山庄湖外湖，大王名号任人呼。锦衣堂邃红尘隔，犹有丰碑任拓摹。"《题扇》云："忽忽秋风至，罗衫已觉寒。从今暂捐弃，莫作负恩看。"皆可入《名媛诗归》。铁棠《游莫愁湖》云："策蹇城西兴不孤，郁金堂畔旧庭芜。六朝风月摇青柳，十里荷蕖映碧湖。打桨人来寻艳迹，下棋客去吊残图。桑田几度成沧海，欲遣闲愁问酒墟。"《寿燕子叔祖》云："江边授策沧波远，海曲寻诗夕照斜。"皆洒脱不凡。
　　
　　悼亡诗，不过追写燕婉之情，极於悲抑幽咽而止，能情文并茂固佳，否则宁朴毋华，过华则失其真也。元相悼亡，亦只二结语最凄楚。昔见黄莘田《香草斋集》有悼亡诗二十首甚佳，如云："马鞍山下奠壶浆，麦饭多应减旧香。为叩墓门申一恸，今年不是妇亲将。""凄凉旧事散如云，感逝伤离到十分。屈指连年知己尽，闰门何可再无君。"近吴江郭君南周（琮）出示悼亡旧作多首，录四首，云："廿二年来印素心，俭勤规我感良箴。欲将往事从头诉，语未终时泪满襟。""弱质心知蕙早摧，敛裳已自手亲裁。而今客裹仓皂甚，那有衣衫称体来。"（朱夫人殁於病院。）"荧营只影客心惊，星夜遄归不计程。扶汝出门扶榇返，一回头已判幽明。""忆昔归宁作暂离，丁宁切莫误归期。当时小别犹难别，何况今朝永别时。"酸鼻语，与黄作同工。至联语之工者，丹徒吴眉老云："不过是贫贱夫妻，有子有孙，总算到头收晚福；际此饥寒年月，无斋无莫，可怜埋骨在他乡。"
　　
　　"正喜清晨鹊噪声，西南又报失名城。老僧从此无闻见，不管门前雨与晴。"此名山先生《甲申鹊噪》诗也。是年八月，先生归道山，明年倭降不及见。先生与余往还诗札，此为最后。有《名山诗文集》九集。其平日钞奇残章零句，如"学弈未成抛子易，读书太广论人难"、"链句自能忘世虑，读书原为送天年"、"空将白日埋青简，难得黄金副赤心"、"莫嫌岁莫冰霜酷，从古春寒会杀人"，或皆集中无之。晚岁昵一女伶江兰，录为假女，有诗云："木兰荀灌本奇才，一夕趋庭绕膝来。如此年光如此酒，阿爷何事不心开。"
　　
　　名山翁爱才如命，说士自甘。凡获一俊，必为之狂喜，驰书相告。如云："温州夏承焘，少年好学，最近《西湖》词有云：'湖山信美。莫告诉梅花，人间何世。'以为竟似宋人语。"又云："有许遂白石者，自京都来函。蒙赠诗，自云诗学山谷、后村，语气极老苍，而年只十七，殆今世之异才也。"又翁於投诗者，必欲详知其人履历，此与随园见陶篁村诗，至欲江湖沿路以访，同一用心。
　　
　　邹子志孟《咏石崇》云："十斛明珠无限恨，误君还误坠楼人。"《谒岳王墓》云："黄龙未捣身先死，不恨金人恨铁人。"咏史诗须如此乃为名隽。《暮春晚眺》云："春欲归时客未归，子规声襄落花飞。柳塘烟水苍茫际，负手闲吟送夕晖。"《西湖》云："载酒听鹏过画桥，柳丝无力系轻桡。不知苏小家何在，闲弄东风十万条。"清扬宛妙，含毫邈然。律句清新者，如《金陵杂咏》云："六代有山皆壮丽，千秋无水不温柔。"《龙华春游》云："羲之便拟修佳楔，杜老还应赋《丽人》。"《偶兴》云："书因堆案多磨角，笔不眠易退尖。"余与志孟别已二十年。己丑、庚寅，余赴练溪，志孟辄具美喂相款，谦居弟子之列。为人沈静敦敏，年五十，向平之愿已了，真福人也。倭乱后，究心内典。练塘有净业社，君为护法。著有《峰泖山庄吟草》，余为之点定。
　　
　　曹生树衣（修伦），朴诚坦直，诗亦清真静正。有《归迟书屋诗稿》四卷。录其佳句，五言云："日斜村市散，风急客帆多"、"腊残初试暖，春到喜开晴"、"窗嵌残月小，帘卷晚风清"、"月明涵水净，灯炮结花妍"、"客陪归燕话，酒祓落花愁"、"菜圃余香湿，云峰落照明"；七言云："吟成小律浑忘苦，沽得新酷便解忧"、"一年何月无明月，十日离家便忆家"、"鸟归浑似人投宿，犬吠方知客到门"、"三尺短篷渔唱晚，一钩凉月客游稀"、"漫奇人篱佳节到，有怀亲舍白云遮"。又《年假回里》云："入门赢得双亲笑，远远闻声唤阿球。"《病中口占》云："醒来翻觉身轻健，叉手闲看指甲长。"二诗尝自嫌其俗，欲削去。余曰："此真情实境，的好诗也。"亟为拾存之。树衣留心故乡文献，辑有《练溪文拾》、《泖塔汇志》、《练溪祠庙》、《寺观》、《桥梁志》、《练溪兵事记》等书，其《练溪诗拾》已印行。余辑《青浦后续诗传》及杂著数十卷，皆君一手钞录。余戏之曰："昔泛稚春不蓄门人，如足下者，我正恨蓄之不多也。"
　　
　　余寓郭氏小灵芬馆，树衣辄来同宿，余必有诗。《庚寅春》云："曹生朴勤士，所苦未尝辞。送酒一身雨，（君在大雨中，沽酒饷余。）钞书双鬓丝。老吟夸兴健，夜话爱眠迟。此会知非易，兵戈惜此时。"重九和其《对榻》韵云："对榻情如昨，依於几砚闲。清谈寻苦茗，病骨写秋山。（君时方病胃，甚瘦。）梦醒孤蛩语，诗成一雁还。白头相与慰，欢意两无悭。"君志行高洁，聚徒为生。果老尝语余云："优哉游哉，聊以卒岁，跛仙一人而已。"盖幸其不离世网也。跛仙，君自号。
　　
　　自政体改革，社会趋重劳农，风气为之丕变。诗人亦往往喜为秧歌，写乡村现代生活，不嫌其俚，盖亦古《竹枝》之遗也。超伦云："舍南舍北隔长川，树影离披日影圆。饭罢场头开晚会，秧歌最软算金娟。""夜色沉沉四野虚，小彪警夜吠茅庐。前村篝火明还灭，明日侬家吃鳝鱼。"写鱼稻乡风景逼真。雪泥云："黄梅雨过插新秧，少妇分工脚手忙。道是绿氍毹上舞，不知人在水中央。""前园蔬果后园瓜，陇亩青苗屋角麻。不用丰收问那种，够他生产是农家。""红颗番茄绿辣椒，露华香扑小团焦。摘来款客多余卖，清晓肩头一担挑。"东乡及沪之四郊多种地，盖农而兼圃，亦描写如画。又《夏令学习会听讲》云："许我参加夏令班，白头听讲不偷闲。归来戏答孙儿问，乃祖今朝上学还。"末句令人绝倒。
　　
　　桐乡吴镜芙（斯美），尝以探亲来青，袖诗枉顾，曰："君非丙午震旦旧同学耶？"因道英、法、德穆护及同班生姓名。相与熟视，久之，皆恍如隔世，盖一别四十余年矣。镜芙言曾供职外交部甚久，一任苏门答腊领事。为人真诚通脱，喜饮酒。录其《耕牛叹》云："六畜有专职，各自效其能。惟犬知守夜，惟鸡知司更。我牛不如骏，笨拙只任耕。自我到农家，倏忽及壮龄。辛勤陇亩间，寒暑脚不停。竭我汗血力，佐助岁功成。但冀仓满粟，敢辞疮生腰。微劳异羊豕，所望免鼎烹。不谓时势变，贱犊贵甲兵。主人顾我厚，抚爱同孩婴。岂肯遽见弃，无奈急官征。孟秋七月初，新谷犹未登。诛求已到骨，身重物命轻。屠剥违夙愿，忍痛驱我行。行行辄反顾，恋恋有余情。似闻秉国者，志在苏疲氓。疲氓正饮泣，且听牟牟声。"颇近香山讽谕。《打包》云："足茧千山敢自憎，头颅如许百无能。打包明日知何处，惭愧人间粥饭僧。"行役之劳，概可想见。
　　
