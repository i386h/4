<!-- { "loadSidebar": true } -->
　　余先后姬侍四，而苏产者居其三。蒋氏素羽，小字凤秋，最明艳，解音律，能歌舞。嘉定陈巽倩太史楠和余《凤儿词》云："年十三余嫁沈郎，妾家小住馆娃乡。姑苏台畔舂蓝尾，曾记吹箫引凤皇。""凤穷群女尽纤腰，最是含羞小凤娇。觊面有缘生百媚，人间咫尺即蓝桥。"（乙卯春邂逅於海上。）潘省安舍人集古人句，切其小字为联，作奁赠云："舞裙香暖泥金凤；悴袖凉生薜荔秋。"蒋氏相随八载，章台之柳，伤於攀折。四在芬沈氏，金山人也。归余时年才二十，今十八年矣。庚寅五月，登为继室，海上名流及故乡朋旧以诗词贺者不下二十余家，雅重者极於薰香摘艳，调谵者为之喷饭绝缨。然余爱蔡君庸言（其谨）一绝云："诗人心力半消磨，红袖青衫韵事多。佳话近传星替月，争如颐道有鸥波。"自注："钱塘诗人陈云伯嫡配龚夫人下世，姬人管筠字静初，持家有淑德，乃为之正位焉。云伯有《颐道堂诗文集》。管亦能诗，有《小鸥波馆诗钞》，人称'鸥波夫人'。"运用故实，自与泛泛者不同。按三国锺会为其母传，称："夫人张氏，太传定陵成侯命妇也。"又曰："论者谓依《春秋》'成风定姒'之议，宜崇典礼，不得称妾名。"则斯礼由来已久，惟古者母以子贵，大抵死后追尊。至世俗，夫在为妾正位，谓之"扶正"，不知始於何时？
　　
　　辛卯春，朱君积诚（声树）自沪携其先人游庸先生家驹遗稿枉顾，委为订定。朱氏故居奉贤泰日桥，自避叟高祖翼周公以下五世，以孝友著称。避叟父字史枚（士蟑），重游泮水；叔字甄卿（士璜），举咸丰己未；避叟举光绪己卯，重宴鹿鸣；兄云逵（家驿），孝廉方正，一门彬彬儒雅。叟工书，邃於经学，尊程朱，尝为肇文文游书院山长、卒卯江南乡试帘官、民国己未、庚申间江南通志局分纂。倭难作，避沪，终於寓次。余自丙辰以后，辱先生折辈行以文字相交几三十年，积函累寸。先生愤世嫉俗之概，一发於诗，今特录其清恬疏隽之什。《晚眺偶成》云："蔬圃斜阳立暮寒，梅花窈窕竹檀乐。波消冻后奁开镜，月近圆时影侧盘。草屈金勾青隐隐，菜敷玉甲碧团团。投林宿鸟如相就，信步追诗得静观。"《次韵桐城方佛生广文泽久金陵书馆见怀》云："一事凭君夸壮绝，长江万里抱书楼。酒怀相与清和浊，诗兴不穷春复秋。鸥鹭苍茫看泛泛，鱼龙起伏听悠悠。行年不觉七旬近，坐倚南窗熨古愁。"《即事》云："雨余日气逗花光，寒蝶翩翩到亦忙。生怪山妻风趣别，蜡梅刚趁鬓边香。"《咏燕》云："闭门不惯周旋熟，为汝开帘有送迎。"《白芍药》云："等闲不敢还呼婢，眼底分明是玉人。"《题袁、蒋、赵三家集》，袁云："元轻白俗肩随裹，宋矩唐规睥睨中。"《蒋》云："气概颇余燕赵烈，声情似进楚《骚》哀。"赵云："弄丸熟得宜僚意，飞剑灵通越女神。"皆搔著痒处。《调吹万留须》云："岂可诗人无绕涿，吟声起处捻茎时。头颅任秃三千丈，眉宇新添一倍姿。乍便游行来虱子，可嫌触拨到燕支。昂藏更作参军想，玉貌临风迟我思（往年见君照片。）"《咏向导社》云："鸳鸯到处团欢会，蚌蛤随时孕异胎。"尤令人忍俊不禁。句如"天涯风露催凉讯，屋角星河挂澹烟"、"灯边梦合情多少，月下吟迟影去来"、"脱絮尚防寒料峭，惜花无那落翩翻"、"砚冰渐释流香麝，窗纸轻敲活冻蝇"、"梦迟布被新翻絮，香过铜瓶乍插梅"、"庭阴剩绿横梢媚，缸水停淤澈底清"、"轻吹衣褶风频到，小坐轩楹月在前"、"塞上霜飞衰师白，营门日落大旗红"、"海上波涛连绝岛，天涯壁垒拥寒烟"、"千里江声杯底合，六朝山色杖头浓"、"大漠龙吟余慷慨，辽天鹤语觉荒寒"，清雄典则，兼有其才。稿自光绪乙酉迄壬午冬止，存诗一万三数千首，余为删存其十之一。
　　
　　粥叟字云逵，自号心岫词人，才情跞弛。少慕任侠，疏财好交。著有《天香移诗》二卷。《廉亭晚眺同昂若弟》："碛雨苦连朝，开晴喜薄暮。东皋携侣来，（时有张、卫二客）芳草随行步。林亭饶野景，笑语得天趣。客日盍归欤，柴门已微雾。"简静可乱《三昧集》。"芳草"五字，尤似六朝人语。《己酉冬月二十七日黄昏地震，众哗然，诗以释之》："至诚动则变，道本乎中庸。亦惟知者动，乐水理可通。地球一行星，日夜空气中。动静依轨序，大造运不穷。我国位亚东，万邦皆动容。旋转见大力，变化出宏功。一阳萌动时，春光何融融。语大莫能载，小言聊发蒙。"汉儒《春秋》灾异之说，一扫而空。《泖湖棹歌》："鲈鱼莼菜足江乡，菰米秋登作去声酒香。一夜醉眠舟不系，随风吹到秀州塘。""榜女盈盈十五年，轻摇柔橹晚风前。低头爱看湖心月，月与湖光一样圆。"律句"故人颜色秋同好，良夜壶觞月并来"、"春转鸟声如报我，寒消花态欲亲人"、"初夏风光宜白袷，故人书信抵黄金"，皆清妙。
　　
　　律句有下三字各为一事物者，如东坡"三过门中老病死，一弹指顷去来今"，后人颇效之。有赠郑板桥者云："郑虔三绝诗书画，陶令一官归去来。"王仲则云："投诗美备色香味，去俗远於风马牛。"近人朱避庸云："傲寄一庐风雪月，寒消三友竹松梅。"谢冶庵云："一冬无赖风雨雪，三径未荒松竹梅。"我邑徐宗石先生昌镝句云："渺若浮云福禄寿，顺如流水子孙曾。"盖先生七十自寿作也。徐氏族多大年，先生寿至八十四。哲嗣慎侯孝廉公修寿七十五。余迁居西门，与先生居衡宇相对，故衡原（正权）次余"休"字韵赠云："宅近清溪朝便汲，楼听春雨夜迟休。芳邻永结从今始，若论亲情已百秋。"衡原，先生冢孙也，今亦六十四矣。诗朴诚如其人。
　　
　　绍兴陈颂洛先生中岳，民国初历宰满城、肃宁、三河、玉田等县，有政声，颅宦囊如洗。在津门时，与张君聊止甚交好。所为诗，鲜明紧健，绝去凡俗。浙中自定盒、越鳗而后，斯为嗣音。《二月初九日华璧臣先生招饮城南，席散，同过杨子若书斋小坐》云："乱后重劳问起居，况当九死一生余。直从未坐狂麈酒，肯向侯门浪曳裾。文字只今真贾祸，湖山无处更逃虚。回车小憩差堪味，若薅新烹月亡初。"《除夕》云："到手年光掷已轻，男儿三十尚无成。昨宵一梦真愁绝，海水西流月倒行。""我诗不工常爱作，人唤诗人我亦应。此意微茫动歌泣，夜寒且自拥深灯。"《上海至宁波道中》云："一去飘然海上船，移情那复有成连。舵楼高处吾高卧，不管中流浪拍天。"五言佳者："依人同有喟，阅世总如伤"（《上海逢杜尔梅》）、"夜雪连归棹，春风绝敝庐"（《人日得赵幼梅诗却寄》）；七言："平生忧乐谁能会，我辈饥寒古所同"（《赠万公雨》）、"客程历久疏乡语，世昧尝多澹宦情"（《叠前韵和友梅瑾存》）、"长年仕宦贫犹昔，衰世交游侠已稀"（《寝庵寄示近诗感赋奉答》）、"啼催人花底老，疲驴驮我雨中寒"（《高碑店晓发》）、"荷叶落残中妇镜，芦花高过酒人船"（《中秋前五日严范孙丈招饮城南八里台》）、"一雨疑秋凉石径，万花堆水艳江园"（《管园赏荷得园字》）、"山尽浓皴添古色，水因急泻带商音"（《大水峪道中》）。著有《转蓬集》一卷，多在河北时作。集中咏史诗甚多，皆有见地，惜不能备录。近日息影沪滨，又得读其《题醉叶楼秋楔图》，云："老树不胜酒，满林红叶飞。谁同霞袂举，应是洛川妃。世有春非艳，诗随玉并霏。风流知好在，回睇故依依。《已丑九日展庵吟集，酒后登豁蒙楼，分韵得海字》云："儒冠饿死殊不悔，我曹结习要非罪。今年可使无重九，主人既勇客岂怠。展魇百书散满架，如木轮困石磊块。零篇掇拾亦奇宝，诗耆褛指靡一在。（辟疆出示所藏伎庵、散原、海藏、苍虬诸公诗翰。）极知身在道愈显，转叹才稀世又改。澹阳照产秋颇好，登高咫尺请自隗。南朝寺俯南朝水，国有兴亡视千载。江山意绪莽牵动，俊哲事功善期待。临分踯躅更何言，挥涕漫劳流入海。"此诗神味绝似坡翁。
　　
　　鄞县周君岐隐，诗工於下字。其五言能状难写之景，龙游余越园深赏之。如"雨后天如豁，风中云有声"、"黄叶山中路，清秋雁背云"、"鸟语烟自流，叶落鱼争聚"、"地枯春不草，沙远海初桑"。《闻朱赞父自甬抵沪，驱车访之，话至宵深始别》云："欲慰难为语，三年事事乖。桑麻空世业，文物散高斋。万虑催华发，千辛铄老怀。不辞深坐久，门外即天涯。"语语肫挚。绝句亦清奇，如"风雨初阑朝旭弱，几分秋意著人寒"、"蓦觉树头秋意早，微风吹过小阑干"、"凉意乍生残暑退，片云擎雨过孤山"。君名利川，曾任浙江通志馆分纂。兼精医，遂以岐隐自号。著有《太白山房集》。
　　
　　浙派诗如画，虽不如北地之雄峻，然往往争奇竞秀，读之爽神。如奉化孙翼父（诒）诗，胎息放翁，上窥陶杜，饶有清醇馨逸之致，殆考盘寤歌之硕人乎？《得漱琅诗函却寄》云："之子昔同学，他乡今别离。偶凭数行字，聊报寸心知。当路谁相念，吾侪岂入时。思君正愁绝，况读奇怀诗。"《秋怀》云："秋怀淡荡与云俱，庭院新飞一叶梧。闭户聊将书遣日，无田且免吏催租。贫犹作达耽诗句，壮不求官畏世途。饮水饭疏吾亦足，儒生活计本区区。"《夏日书斋题壁》云："诗自推敲酒自倾，乡村事事足怡情。修篁弄影碧云湿，远岫罩烟残日明。地可钓游贫亦乐，门无车马梦还清。所思不见凉风起，坐倚帘拢待月生。"《别庐山》云："烟光如幕山俱暝，泉响惊雷壑自呼。此趣他年应不忘，满天风雨下匡庐。"《幽居》云："邻园草木长，我屋绿阴舒。一鸟窥檐立，主人方读书。"好句如"地涵江气花偏早，诗带离愁句不妍"、"重来巷陌更新户，相见风尘剩短衣"、"病身止酒犹多兴，余事为诗每见才"。著有《瓶梅斋诗录》四卷，方欲乞冒鹤亭先生点定授梓而遽病没，甫逾五十也，惜哉！
　　
　　钱塘陈子彝，襟怀洒落，诗亦隽雅不群。如"艰难世路谁青眼，容易秋风到白头"、"四海风尘余涕泪，暮年身世入讴吟"、"老年书喜临端楷，小病诗还费苦吟"、"孤檠秋雨三更梦，寸草春晖万里心"，皆为时人传诵。有别业在西溪，日有竹居。作诗奇意云："有酒今朝醉与偕，自甘颓放畅情怀。何当归棹西溪去，活住青山死便埋。"间者轩渠。
　　
