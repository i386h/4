<!-- { "loadSidebar": true } -->
癸巳年，余与蒋心余、金棕亭游扬州建隆寺，与老僧梦因分韵，赋《送春》诗，忽忽二十年矣。犹记其《探梅》云：“扶筇踏遍千峰秀，忽见溪梅横数枝。却怪天寒开未足，想逢月闰故还迟。深栖岩壑尘应远，历尽冰霜气不衰。花落漫随流水去，出山只恐世人知。”《登金山》云：“一叶乘风白浪堆，维舟独上妙高台。乱云时复生虚壁，疑有苍龙听法来。”今年，渡江与赵伟堂学博游焦山，见其徒孙巨超以诗见示，追忆畴昔，不觉凄怆。盖儒释三人都已化去。而巨超诗笔清超，想见宗风。见赠云；“廿年前遇古邗沟，复见双峰雪满头。天下骚坛名独占，越中山水屐重游。诗成只恐蛟龙听，事往空惊岁月流。相约黄梅时雨节，携筇还上竹简楼。”《山居》云：“帘卷西风雨乍晴，闲凭小阁听流莺。白云无事长来往，莫怪山僧不送迎。”其他断句，则：“一条帘卷窗前月，几点星摇树里天。”“露浓疑是雨，花堕不因风。”
六五
巨超之外，又有僧碧岩悟霈者，《柳枝词》云：“春风游子唱离歌，杨柳其如送别何。毕竟不知攀折苦，长条更比去年多。”《海云楼坐雨》云：“晓来细雨落潮初，闲客江城兴岂孤隔院漏听莲叶转，压栏花倩竹枝扶。山亭铭碣残余晋，海国风涛怒入吴。不是阴霾阻归棹，何能信宿此蓬壶！”
六六
焦山释担云，海盐人，能诗。初至焦山，谓人曰：“此我旧居之地。”人不之信，后游五州山，见壁间《宋故宫》诗云：“玉殿尘埋王气终，凤凰已去凤林空。西湖歌舞浮云外，南渡江山落照中。古寺有僧吟夜月，野花无主泣春风。劫灰五百余年后，暮草荒烟思不穷。”曰：“我之旧作也。”山僧惊异。告曰：“此焦山僧郎月之诗，寂去已三十三年矣，其风度语言，与君相似。”后示寂焦山枯木堂。诗稿散失。
六七
圆津庵在河南内丘县南官道旁。康熙间，吕光禄谦恒曾过其庵，题诗云：“花界浓阴日影微，倦途偶憩发清机。长松匝院僧初饭，曲磴环亭鸟自飞。廿载重来如有悟，百年强半渐知非。路旁车马劳劳者，磅礴谁能一解衣”后其子耀曾奉命使黔，又题诗云；“昔侍严亲此地过，重来风木恨如何随行人忆当年少，相去时惊廿载多。户外松阴仍幂房，篱边菊影自婆娑。追思往事浑如梦，敢以《皇华》续《蓼莪》’’乾隆甲申，其孙燕昭赴河南，过其庵，见壁上墨迹犹新，和云：“驿柳参差晓翠匀，寻幽萧寺不辞频。非关此地林泉胜，犹见先人手泽新。风木兴怀追往事，莺花如旧正阳春。他年重过长安道，取次纱笼拂壁尘。”事隔百年，诗题三代，亦德门佳话也。
六八
香亭癸未，同年太常寺少卿戴璐，字菔塘，《送徐溉余、夏渠庄赴伊犁》云：“朝衫乍脱理征轺，惜别无端折柳条。廊望方期偕出谷，壮游何意远题桥路逾葱岭书凭雁，人到榆关学射雕。回首槐阴同调盛，晨星细数最魂消。”香亭称其音节近唐人，为余诵之。
六九
观补亭总宪保，与弟德定圃尚书保，昆季皆丁巳翰林，前余一科。观督学皖江，适余宰江宁；每秋闱到省，必长夜深谈。余服其明达，有古大臣风，勖以尹文端公，而先生意犹未惬，其胸襟可想。德公少余一岁，风采奕奕。都门别后十余年，丁丑天子南巡，余以迎驾故，握手宫门，遂成永诀。今抄得观公{送人守杭州》云：“当年使节小勾留，惜别时时作梦游。何日移家邻葛岭，几人出守得杭州文忠遗迹诗千卷，武穆精灵土一丘。惟有孤山林处士，梅花开落不曾休。”德公{春晓燕郊》云；“初日出岭晨霞明，一鞭款段春郊行。煮茶野店试新汲，叱犊隔林闻晓耕。前溪浩淼新涨满，远坞断续荒鸡鸣。盘山尺咫望不到，浮岚暖翠生遥情。”壬戌余与曾南村尚增、黄笠潭树纶，同以翰林外用。补亭戏品题云：“黄如鹿，只宜野放，不宜鞍辔，非百里才。曾如象，宜驮宝瓶，排班午门，官不离身。君有治才，肯受驱驾，遇孙阳、伯乐，颇堪千里，而其心终在深山大泽间。”后果如其言。
七O
白下布衣张士堂，字月楼，咏《七夕》云：“闻说今宵会女、牛，多情我代数更筹。不知自嫁天孙后，此是千秋第几秋”银汉迢迢月影横，人间天上不分明。如何际此团圆乐，不听云中笑语声”张道渥司马亦有句云：“待无天地缘方尽，修到神仙会也难。”
七一
京口诗人，皆奉梦楼先生之教，诗多清雅，有世子申生小心清洁之意。高君青士风雅妍静，耽于道教，而性爱吟诗，近亦出余门下。《过兰若看菊》云：“秋事在僧房，诗人觅晚香。沉沉三径月，淡淡一庭霜。地僻宜花瘦，僧闲笑蝶忙。东篱莫漫采，留取作重阳。”《净慈寺访超尘上人》云：“湖湾凡几曲，幽折到南屏。萝暗欲无路，松阴落满庭。自缝云水衲，手写《妙莲经》。一笑相逢处，前山烟霭青。”又：“涛寒响逼歌喉细，茶暖香分酒色浓。”“竹影暗移僧舍午，水声凉送客衣秋。”亦佳句也。
七二
壬子余因相士之言不验，重游天台，舟泊燕子矶，遇唐柘田明府仁植，谈诗竟日。将坐船让我，而己换小舟，尾予而行。别后见寄云：“神仙劫后百无忧，风雨横江放胆游。公借侬船侬借福，大家安稳到瓜洲。”支筇重到女仙家，笑杀桃源洞口花。刘、阮有知应艳羡，输公两度吃胡麻。”
七三
“生面果能开一代，古人原不占千秋。”此余赠赵云松诗也。“作宦不曾逾十载，及身早自定千秋。”此云松见赠诗也。近至扬州书院，见壁上有秀才吴楷集余第一句，配赵之第二句，作对联赠掌教云松，天然雅切。闻吴君亦美少年，惜其病，未得一见。
七四
近日山西多诗人，余已将何、刘两公诗，载入《续同人集》矣。今又有胥明府讳绳武者，读《小仓山房文集》见寄云：“不为韩、柳不欧、苏，真气行间辟万夫。所说尽如人意有，此才岂但近时无扫除理障言皆物，游戏文心唾亦珠。喜是名山藏未得，传抄今已遍寰区。”声名在世任推排，自擅千秋著述才。天为斯文留此老，我思亲炙待将来。风回海上波争立，春到人间花怒开。比拟先生一枝笔，迂儒秃管枉成堆。。
七五
署江宁令汪君苍霖，常为枚道某藩瑶华主人之贤，能诗工画，爱士怜才；惜枚路远年衰，不及见天人眉宇，为今生恨事。忽庆大司马桂以《听泉图》属题，展卷，见其画笔高妙，直逼云林，诗亦唐人高调。其词曰：“主人爱幽僻，坐石听鸣泉。入耳宛寂若，会心应泠然。属余为写照，结想羲皇前。衣绦静以古，骨相清且妍。胸襟澹秋水，气宇和春烟。写来奈笔拙，布置惭周全。拈花眼前理，指月空中禅。似闻空际音，朱琴弹古弦。临流发深省，听响通真诠。何必奏丝竹即景真云仙。尝闻谢幼舆，合置丘壑间。君兼知仁乐，而藉图画宣。我性本疏旷，山水思静便。安得常赓歌，同乐尧时天”
补遗卷六
一
余在山阴，徐小汀秀才交十五金买{全集》三部，余归如数寄之。未几，信来，说信面改“三”作“二”，有揠补痕，方知寄书人窃去一部矣。林远峰云：“新建吴某夜被盗，七人明火执仗，捆缚事主，甚闹，最后有美少年，盛服而至，翻撷架上，见宋板《文选》、《小仓山房诗集》各一部。笑曰：‘此富儿能读随园先生文，颇不俗；可释之。’手两书而去。”余按唐人载李涉遇盗一事，仿佛似之。至于窃书者，则又古人所无。方藕船明府云：高丽进士李承熏、孝廉李喜明、秀才洪大荣等，俱在都中购《随园集》，问余起居、年齿甚殷。嘻，余愧矣！
二
那鉴堂澄为常中丞钧之第四子，牧通州时，入山见访；长身玉立，书气迎人。入都后，寄近作来，读之，如接謦咳。《步耕堂韵》云：“纵步高冈望禁城，襟怀豁处念俱清。树排盘磴野花满，水泻深沟新涨平。追想风尘为俗吏，何如耕凿谢浮名。寻幽莫恨无同调，且喜心知共此行。”《悼亡》云：“谢家风味最难忘，不爱浓妆爱淡妆。惜福如何偏减算，生憎检点旧衣箱。”“寻常小别尚依依，况复长眠竟不归。杯酒墓门空一奠，白杨风冷纸钱飞。”
三
毛大瀛海客妻口氏，能诗。初婚时，毛赠云：“他日香闺传盛事，镜台先拜女门生。”妻笑曰：“要改一字。”毛问何字。曰：“门’字改先’字方妥。”毛大笑。后寄毛家信云：“出门七年，寄银八两。儿要衣穿，女要首饰。‘巧妇不能为无米之炊’，此之谓也。至于年年被放，妾面增羞；此皆妾命不齐，累卿如此。夫复何言”
四
吾乡陈叔毅先生名曾毅，阮亭高弟子也。与汤西崖、姜西溟同时，而至今无人知者。严司马守田寄抄稿来。《东阿道上》云：“岚光到眼忽清虚，不负吟情兀短驴。石井泉浇行客饭，水田衣挂老僧庐。两头云幄张无数，四面烟鬟画不如。尽日小车行百里，坐看山色卧看书。”先生尤长于言情。《好风》云；“轻躯细马独徘徊，自把丝鞭不敢催。足镫巧将新月隐，面罗刚被好风开。花如欲折心还怯，路到分歧意屡猜。夫婿不教相伴去，阿谁扶下绣鞍来”《哭妾》云：“水晶帘下玉茏葱，十样新蛾画未工。留得青铜三尺镜，更无人影在当中。”半枝桦烛夜荧荧，记得归迟掩曲屏。比玉能温比花活，最难忘是梦初醒。”避人洗手作羹汤，不遣郎知试教尝。直到加餐方笑问，阿侬果否胜厨娘”
五
太常卿伊云先生朝楝，素未识面，托王葑亭给谏寄稿商榷，诗多隽逸。《喜葑亭移居相近》云；“借得轻车载具迁，宣南坊地雁秋天。桑林我已淹三宿，花径君初拓一廛。云抹楼头宵共月，烟销井口晓分泉。素心晨夕经过数，佳事应图主客传。”《归舟》云：“残月衔帆影，长江一苇回。烟寒瓜步树，潮走海门雷。六代销波底，三山落酒杯。儒生仗忠信，涉险兴悠哉。”其子秉绶进士，见寄云：“鲁灵光殿蜀峨嵋，犹在寰中见未期。早岁诵诗同尚友，逢人问讯当亲师。名园藏得三山胜，妙笔兼将五色持。闻道朱颜映梅萼，几时来访郑当时”
六
彭太守赍酒馈葛筠亭，路上为仆人所覆，葛调以诗云：“食指而今笑不灵，黄堂佳酿剩空瓶。分甘特教贻‘三雅’，束带忙传接‘五经’。徐氏圣贤来有信，阮家兄弟去无形。路傍破甑公休问，对菊依然我独醒。”余为其友何南园刻诗，葛又谢云：“搜得遗编带泪刊，怜才出自大贤难。鉴空遇物无逃影，花好逢春立改观。恩到九原知己少，名留千载夜台安。从今不羡方三拜，赏识应同及第看。”余尤爱其《吊马湘兰》云：“天教命薄为官妓，人实谁堪作丈夫”
七
