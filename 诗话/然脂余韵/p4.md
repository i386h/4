<!-- { "loadSidebar": true } -->

《红香馆诗》，恽珍浦著，南田之族孙女也。佳句如《道中即目》云：“树深疑碍路，山远欲撑天。”《西园》云：“佳卉一庭呈笑靥，好山四面叠新螺。”

赵秋谷幼女，名慈，字雪庭，适济南朱崇善。式微后，贫无以居，故其诗多哀怨之音。《夜深》云：“夜深庭院寂无声，花底微闻蟋蟀鸣。侧卧玉床清梦觉，风吹竹影上帘旌。”《杂兴》云：“极目银河漾素晖，满庭秋影露霏微。西廊月转无人到，自折荷花带露归。”“露满香阶夜欲分，半床秋月一帘云。不知何处砧声起，断续随风枕上闻。”中郎可谓有女矣。

“虚名丽六流传遍，下第江南第一人”，同里徐朗斋句也。其本事详各家笔记中。妻侯氏，为朗斋姨表。既有婚约，而母以朗斋羸瘦，将中止，女潜告母曰：“徐郎秀在神骨，异日必以文誉起家。”母知女意，遂卒以字徐。伉俪甚笃，唱和颇多。有句云：“新凉半床月，残醉一帘花。”丰韵韶秀，居然晚唐，足与阆斋“家住梁溪杨柳村，山房细雨约开尊。鸳鸯岸口桃花水，一夜春潮绿上门”一绝并传。张南山《诗人徵略》列此两句为阆斋所作，误。

《秋红丈室遗诗》二十四首，秀水王仲瞿继室山阴金云门（礼嬴）著。七绝如《寓居武林门外红桕山庄，云山如画，诗以写之》云：“梅妻鹤子林君复，泛宅浮家张志和。如此溪山留不得，五湖归计又如何。”五绝如《自题梅月双清图》云：“三分鼻功德，一个月聪明。约我西溪住，梅花可有情。”七律如《泛舟东郭》云：“罗隐归来一钓竿，寒山脚下住方干。向来山水江南好，从古文章蜀道难。恶木肯容鸾鸟足，莲花亦是鉴湖官。箬门残照鹅峰影，留段斜阳看不完。”英姿卓荦，不愧与仲瞿笙磬同音。至《奁中遗诗》云：“梅子酸心树，桃花短命枝。可怜马塍月，孤负我来时。”“自觉惊魂不得留，梅花开放月辞楼。断肠只有梅花树，种好梅花不白头。”“门外桃花开未开，童奴来报满田栽。自然有个该开处，拍手崖边看去来。”则一片禅机，拈花微笑，云门殆生有自来矣。

云门又工画。《秋红丈室遗诗》，系钱唐陈文述（云伯）属其姬人吴门文静玉（湘霞）校录，附于仲瞿《烟霞万古楼诗选》之后者。卷首有湘霞诗序一篇，读之可以知其梗概。云伯一门风雅，姬侍多才，亦从可窥见矣。序云：“颐道居士《画林新咏闺阁》一门，咏王仲瞿室金云门夫人云：‘山绕红楼水绕门，玉壶斑管写黄昏。《建安七子图》还在，此是金钗画状元。’因孝廉临终，以此图赠公子小云也。（小云，云伯子裴之小字。）图高六尺，宽四尺，宫殿、楼阁、树石、人物均极飞动之致。余归碧城，恒得观之。又尝从孝慧宜人（裴之室汪端）问字，见案头置孝廉《烟霞万古楼诗》，中附夫人诗甚多。颐道又从他画录十余首，属余收藏，因并录而存之，曰《秋红丈室遗诗》。丈室在钱塘武林门外西马塍南，宋姜白石故居也。曰丈室，夫人中年笔墨之暇，禅诵也。今来春谷，适颐道为刻孝廉诗，因并付梓。重校一过，并志缘起。道光庚子重九，吴门文静玉书于春谷官舍之明霞槛。”

云伯尝从书肆购得《玉台新咏》，中有乌丝阑小笺楷书一绝云：“微吟宫体说萧家，深夜春寒透碧纱。残烛欲销钟未起，樱桃花落月西斜。”末署“翠卿”二字，小印曰“钿”。字画婉丽，墨迹尚新，盖名家闺秀也。云伯以诗和之云：“矮笺小字合名家，箫局香温韵字纱。惆怅无因问芳姓，明河络角女星斜。”

云伯《颐道堂文集》中，有《与姬人采鸾书》云：“十年以前，慕君之色；十年以后，爱君之才。经岁以来，感君之情；一夕之谈，重君之德。湖山之友，闺房之侣，向惟鸥波，今则停云，不图此生，乃兼二妙。新诗在袖，别泪在襟，言念君子，如何勿思？奉别以来，风餐水宿，舟行六日，始达邗江，小住浃旬，当至袁浦。小诗一律，聊志别怀。花气侵人，不宜起早，月痕感梦，莫爱眠迟。寒暖自珍，起居无恙。临楮怅怅，不知所云。”一展读间，伊人宛在。特采鸾姓氏里籍，无可查考。书中所称鸥波者，云伯妾钱唐女史管湘玉是也。湘玉名筠，所居曰小鸥波馆。著有《小鸥波馆诗集》。《题桃花扇》诗云：“丝竹苍凉酒一尊，南朝遗事写温存。江山谁堕新亭泪，花月空销旧院魂。公子才名归党局，美人消息种愁根。不堪重话青溪事，落叶如霞冷白门。”“江上青山翠黛浮，当年遗事水东流。玉台已破菱花镜，红粉甘居燕子楼。复壁人遥梁苑暮，重门天远秣陵秋。美人恨血燕支色，一握冰纨吊莫愁。”“轶事何年记板桥，才人细意谱冰绡。北来鼙鼓连三月，南渡烟花又六朝。水阁只今听暮雨，石城依旧上寒潮。新声大有《离骚》意，一片沧桑付紫箫。”“漏舟歌舞事经年，狎客新词十种笺。宰相无权骄节镇，君王有语选婵娟。不闻战马嘶金鼓，终见宫车走翠钿。读到云亭新乐府，南都遗事总凄然。”云伯诗集中有《秦淮访李香君故居题桃花扇乐府后》七绝十六首，其末首云：“掌书捧砚坐桐霞，七字新题写碧纱。解为含光惜佳侠，鸥波仙子碧城花。”即指湘玉而言。桐霞亦湘玉所居馆名。云伯负官帑钜万，湘玉脱簪钏为之解完，云伯感之，告于家庙，正位为嫡。旋耽禅悦，乞名于佛曰广慧。殁后，云伯为辑《玉仙梵》一书，叙传颇详。停云即文静玉。静玉工画，本高姓，慕文端容之为人，因改氏文。著有《小停云馆诗钞》。此外云伯姬侍，尚有蒋蕊兰字玉嫣、薛纤阿字云卮二人，其诗俱见《杭郡三辑》。

云伯子裴之有才妇曰汪端，尝选定《明三十家诗选》，远出牧斋、竹坨、归愚诸选本上。裴之早卒，为重刊《澄怀堂遗诗》。于云伯《颐道堂诗》，亦多所删订规正，又为云伯戚邵梦余刻《镜西阁遗诗》。生平最爱王仲瞿与王井叔二人诗。井叔名嘉禄，长洲人，诗人铁夫子也。为吴门七子翘楚。著《嗣雅堂初二集》若干卷，《桐月修箫谱》词若干卷。尤工骈文。云伯尝宴客扬州玉树堂，井叔于座间为云伯撰《秣陵集》骈体序，援笔立就，洒洒千言，坐客环视叹羡。阮梅叔当众诵之，至“李供奉脱裘换酒，百年三万六千场；杜司勋蜡屐寻诗，南朝四百八十寺”，击节曰：“李峤真才子也。”座客共为之浮一大白，比之王子安《滕王阁序》焉。先娶黄氏，字寿玉，比部荛圃女。比部藏宋板书最富，寿玉尽能读之，并能道宋椠与今本异同。婚一年卒。井叔赋《悼亡诗》百篇，写《眉奁残月图》以寄哀思。继娶曹，字小琴，善书，墨琴夫人弟悟冈女，侄其从姑者也。端常置二人诗集于案头，呼之曰“老王先生”、“小王先生”。仲瞿弥留时，以诗稿付裴之，为敬礼定文之托。裴之旋卒，未竟厥志。汪重为选定，又以裴之尝欲刊井叔诗而未果也，亦加甄录。于病中请于云伯，必付梓以完裴之人世文字之债，云伯诺之，不数日而汪卒矣。云伯为作传，所谓孝慧宜人是也。其所著有《自然好学斋诗》十卷，老辈皆推重之。

方寿，字蓬客，号芝仙，山东历城人。著有《芝仙小草》。尤善画，工花卉，超逸有天趣。性耿介，弟官江南，寄以吴绫一端，答书云：“吾家耕可以食，织可以衣，弟为廉吏，此等物不须也。”弟报书谢之。《雪霁》云：“快雪初晴月满庭，清光无际透疏棂。香生苍卜心如水，闲展《黄庭》一卷经。”

许琼鹤（芝仙），山东济宁州人。诸生许夔臣侄女。《灯花》云：“静夜垂帘坐，灯花艳小窗。华辉绣帙，春色上兰缸。结蕊环联九，连枝镜映双。为谁占喜事，坐待晓钟撞。”按夔臣字山瞿，以诗名，曾辑女子诗为《雕华集》。待梓，翁绣君女史以寄他氏，损增刻之，别立集名，夔臣抑抑病殁。文人好名之弊如此。

闺秀高氏，淄川张亦宣室。《闲居偶成》云：“秋成收罢乐闲居，每岁仓箱幸有余。漫道闺中无大计，积钱多买课儿书。”观诗知其有识。

于氏，淄川张廷叙室，新城人。《梦题万峰山》云：“一桁青山倒碧波，空中去住白云多。灵槎未许渔人泛，惟我曾经梦里过。”

前记张船山买妾事，疑为后人附会，偶与武进陆炜士先生谈及，因检《药庵退守集》相示，则此事竟非子虚。按船山于壬申三月四日去郡，三月二十六日临城驿途次尚有为内子作生日之作。虎邱之诗，作于是岁十一月二日。然则小星之占，殆是年秋冬时事欤。观其《癸酉虎邱寓楼即事》诗云：“已分无才能罢郡，又因多事望生儿。买鱼自扰池中水，抵鹊兼伤树上枝。”则所以纳妾之意可见。又《感事》诗云：“白小凌波也是鱼，影娥池上好家居。秋星翦镜眉如黛，春笋扶钗发有腴。乐府可怜刘碧玉，才人多事马相如。幕巢那更谈金屋，只论华年已误渠。”自注：“去年年十六归予。”“星小何缘拟聚奎，羲图火泽竟占暌。生原难养丹飞鼎，情不能忘素反闺。幸脱罡风留劲草，且携明月赋柔荑。佳儿倘入熊罢梦，戈印还教左右提。”则携妾别居，情景可想。至是年四月九日，又有《闺人聚于山塘寓楼即事》诗云：“鹊巢风定转阳和，江汜真从悔后歌。信有春堪入药，笑看秋水不生波。要离冢畔难言男，乾闼婆前尚着魔。翠黛金章成底事，半生婚宦耐消磨。”则既占脱幅，又赋同巢，更可于言外得之。炜士先生又谓集中《怜影图为怀素芬题即步自题元韵》之作，素芬当即其姬人之名，故有“窥帘梁燕归方稳”之句。余按素芬姓杜。石执如《独学庐》中，亦有《题怜影图》诗，自注：“兼调伯冶。”船山字仲冶，其兄亥白又无伯冶之称，惟船山庚申六月寄兄诗有“嫂殁新姬小”之句，不知与素芬是一是二，存疑于此待考。且惜素芬原诗，无从查考也。（同时吴门有张骐初者，字伯冶，其室人钱璞字莲因，夫妇并工诗。莲囚诗见卷五。骐初纳妾催妆见各家诗集。执如所云伯冶，当即指骐初也。）

“绣罢频呼姊妹看，暖风晴日满阑干。花间打散双蝴蝶，飞过东墙又作团。”此吴兴女郎《春闺》诗也。团韵妙语，未经人道。惜不传其姓氏。

郑瑶轩，名珊，广东人。梓有《三听楼诗钞》，多醇雅之作。《初春》云：“芳池如镜薄烟笼，草色青回夜半风。春到人间无几日，小桃初放一枝红。”《新柳》云：“谁把春衣巧翦裁，纡青曳绿映莓苔。轻盈早逐东风长，引得黄鹂出谷来。”

