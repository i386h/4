<!-- { "loadSidebar": true } -->
自悼赋者，汉孝成班倢伃之所作也。班氏世世以儒学显，倢伃以选入宫，贵幸。尝从游后庭，帝召欲与同辇载，辞曰【三】：『观古图画，贤圣之君，皆有名臣在侧，三代末主乃有嬖女，今欲同辇，得无近似之乎？」上善其言而止。【近，巨靳反。】倢伃诵诗及窈窕、德象、女师之篇，每进见上疏，依则古礼。【诗，谓关雎以下也。窈窕、德象、女师之篇，皆古箴戒之书也。】后赵飞燕娣弟自微贱兴，倢伃稀复进见。飞燕遂谮倢伃祝诅主上，考问倢伃，倢伃对曰：「妾闻死生有命，富贵在天。修正尚未蒙福，为邪欲以何望？使鬼神有知，不受不臣之愬；如其无知，怨之何益？故不为也。」上善其对，事遂释。然倢伃恐久终见危，求得共养太后长信宫。【共，居用反。养，弋向反。】因作赋以自悼。归来子以为「其词甚古，而侵寻于楚人，非特妇人女子之能言者」，是固然矣。至其情虽出于幽怨，而能引分以自安，援古以自慰，和乎中正，终不过于惨伤。又其德性之美、学问之力，有过人者，则论者有不及也。呜呼贤哉！柏舟、緑衣，见録于经，其词义之美，殆不过此云。
承祖考之遗德兮，何性命之淑灵。登薄躯于宫阙兮，充下陈于后庭。蒙圣皇之渥惠兮，当日月之盛明。扬光烈之翕赫兮，奉隆宠于增成。【何，音贺，任也，负也。陈，列也。增成，后宫之舍，倢伃所居也。】旣过幸于非位兮，窃庶几乎嘉时。每寤寐而絫息兮，申佩离以自思。陈女图以镜监兮，顾女史而问诗。悲晨妇之作戒兮【四】，哀襃阎之为邮。美皇英之女虞兮，荣任姒之母周。虽愚陋其靡及兮，敢舍心而忘兹？【絫，古累字。累息，言惧而增累喘息也。离，与褵同，袿衣之带也。女子适人，父结其褵而戒之，故言自思也。晨鸡，见尚书，曰：「牝鸡之晨，惟家之索。」言妇人不当预外事也。襃，襃姒，周幽王之嬖妾也，见天问。阎，即诗所谓艳妻，亦指襃姒也。邮，过也。皇，娥皇；英，女英；见九歌。女，尼据反。女虞，谓嫁于虞舜也。任，太任，文王母。姒，太姒，武王母也。邮、周皆叶时韵读。舍，息也。】歴年岁而悼惧兮，闵蕃华之不滋。痛阳禄与柘馆兮，仍襁褓而离灾。岂妾人之殃咎兮，将天命之不可求？【阳禄、柘馆，二观名。倢伃尝就产子，数月失之。灾、求并叶滋韵。】白日忽已移光兮，遂晻莫而昧幽。犹被覆载之厚德兮，不废捐于罪邮。奉共养于东宫兮，托长信之末流。共洒埽于帷幄兮，永终死以为期。愿归骨于山足兮，依松栢之余休。【晻，与暗同，又乌感反。莫，读作暮；或曰静也，如字。邮、共养，并见上。流下共，居容反。洒，音洒。埽，先到反。山足，谓陵下。休，荫也。】重曰：潜玄宫兮幽以清，应门闭兮禁闼扃。华殿尘兮玉阶菭，中庭萋兮緑草生。广室阴兮帷幄暗，房栊虚兮风泠泠。感帷裳兮发红罗，纷綷縩兮纨素声。神眇眇兮密靓处，君不御兮谁为荣？【应门，正门也。扃，短关也。菭，音台。萋，音妻。栊，疏槛也，来东反。感，动也。綷，千贿反。縩，音蔡，衣声。靓，与静同。】俯视兮丹墀，思君兮履綦。仰视兮云屋，双涕兮横流。【丹墀，赤地也。綦，音其，履下饰也。云屋，言其黮䨴若云也。流，叶綦韵。顾左右兮和颜，酌羽觞兮销忧。惟人生兮一世，忽已过兮若浮。己独享兮髙明，处生民兮极休。勉虞精兮极乐，与福禄兮无期。绿衣兮白华，自古兮有之。【羽觞，见招魂。享，受也。休，美也。虞，与娱同。緑衣，卫庄姜失位自伤之诗。白华，周幽王申后被废所作。】
反离骚第十六
反离騒者，汉给事黄门郎、新莽诸吏中散大夫扬雄之所作也。雄少好词赋，慕司马相如之作以为式。又怪屈原文过相如，至不容，作离骚，自投江而死。悲其文，读之未尝不流涕也。以为君子得时则大行，不得则龙蛇，遇不遇命也，何必湛身哉！【湛，读曰沈。】乃作书，往往摭离骚文而反之，自岷山投诸江流，以吊屈原云。始雄好学、博览，恬于势利，仕汉三世不徙官，然王莽为安汉公时，雄作法言，已称其美，比于伊尹、周公。及舜篡汉，窃帝号，雄遂臣之，以耆老久次转为大夫。又放相如封禅文，献剧秦美新以媚莽意，得校书天禄阁上。会刘寻等以作符命为莽所诛，辞连及雄，使者来，欲收之，雄恐惧，从阁上自投下，几死。先是，雄作解嘲，有「爰清爰静，游神之廷；惟寂惟寞，守德之宅」之语，至是京师为之语曰：「爰清爰静，作符命；唯寂寞，自投阁。」雄因病免，旣复召为大夫，竟死莽朝。其出处大致本末如此，岂其所谓龙蛇者邪？然则雄固为屈原之罪人，而此文乃离骚之谗贼矣，它尚何说哉！
