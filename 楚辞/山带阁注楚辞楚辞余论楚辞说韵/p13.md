<!-- { "loadSidebar": true } -->
　　此详举不知所臧之实盛多滞留也言己材力可胜重任而陷没沉滞不能有济也瑾瑜美玉不知所示人皆不识无可举示也非毁也知过千人谓之俊十人谓之杰庸厮贱之人也文质文之不者疏内疏通于内也材朴材之不者委积积而不用也袭亦重也丰富也遌逢也从容道足于已而安舒自得之貌古有不并叹贤臣圣主不并世而生也任载言其力之厚瑾瑜言其质之美文质言其学之蕴材朴言其艺之优仁义谨厚言其徳之备从容言其养之纯此惟重华汤禹乃能知之岂所语于党人之鄙固哉
　　惩违改忿兮抑心而自强离慜【愍同】而不迁兮愿志之有像进路北次兮日昧昧其将暮舒忧娱哀兮限之以大故
　　惩违不敢悖理也改忿不敢疾人也强强于为善也不迁不改其为善之节也像犹三五为像之像有像欲法彭咸之死也北次谓向郢都限期也大故死亡也时尚未至南土故言从此北行向郢以行其道固所乐也然举世溷浊如日之将暮终无望矣将欲舒忧娱哀亦惟期之死后冀其一瞑而无所知而已此所以有懐于沙而就死也言此以深着徂南之意
　　乱曰浩浩沅湘分流汩【骨】兮脩路幽蔽道逺忽兮懐质抱情独无匹兮伯乐既没骥焉【烟】程兮民生禀命各有所错【措】兮定心广志余何畏惧兮曽【増】伤爰哀永叹喟兮世溷浊莫吾知人心不可谓兮知死不可让愿勿爱兮明告君子吾将以为类兮
　　此总前意而申言之时方自沅入湘故兼沅湘而言汩疾流貌言沅湘之水分流入湖其行迅疾也修长也幽蔽逺忽即杳杳静黙之意匹合也伯乐善相马者喻重华汤禹也程较量才力也错置也定心则不为患难所揺广志则不以穷蹙自阻爰牵引也谓告语也让逊避也君子指彭咸言乘疾流之水而行幽逺之路盖以明王不兴无所取正故至此夫祻福有命固非所惧而举世莫知诚为可伤所以发愤自强而忍死以与彭咸为类也
　　右懐沙
　　史记于渔父问答后即继之曰乃作懐沙之赋今考渔父沧浪在今常徳府龙阳县则知此篇当作于龙阳启行时也懐沙之名与哀郢涉江同义沙本地名遯甲经沙土之只云阳氏之路史纪云阳氏神农氏皆宇于沙即今长沙之地汨罗所在也曰懐沙者盖寓懐其地欲往而就死焉耳原尝自陵阳涉江湘入辰溆有终焉之志然卒返而自沉将悲愤所激抑亦势不已若拾遗记及外传所云迫逐赴水者欤然则奚不死于辰溆曰原将下着其志而上悟其君死而无闻非其所也长沙为楚东南之防去郢未逺固与荒徼絶异且熊绎始封实在于此原既放逐不敢北越大江而归死先王故居则亦首邱之意所以惓惓有懐也篇中首纪徂南之事而要归誓之以死盖原自是不复他往而懐石沉渊之意于斯而决故史于原之死特载之若以懐沙为懐石失其防矣且辞气视涉江哀郢虽为近死之音然纡而未郁直而未激犹当在悲囘风惜往日之前岂可遽以为絶笔欤
　　思美人兮擥涕而竚眙【勅试切】媒絶路阻兮言不可结而诒蹇蹇之烦寃兮陷滞而不发申旦以舒中情兮志沉菀郁而莫逹愿寄言于浮云兮遇丰隆而不将因归鸟而致辞兮羌迅髙而难当
　　此亦懐王时斥居汉北之辞盖继抽思而作者也美人即抽思所欲陈词之美人谓君也擥犹收也竚久立眙直视也蹇蹇烦寃皆见抽思发起也陷滞不起盖居汉北已久下文厯年离愍是也申旦犹言旦旦舒中情所谓道思也菀结也云鸟以喻行媒丰隆云师将送当值也媒絶二句本抽思卒章而言蹇蹇以下申媒絶路阻之意也言己因蹇蹇而致此烦寃不意一陷而不复起虽有道思作颂之篇而路逺处幽莫能自逹欲寄托以告君而又无行媒是以擥涕而竚眙也言辞皆指抽思篇言
　　髙辛之灵晟【盛同】兮遭鸟而致诒欲变节以从俗兮媿易初而屈志独厯年而离愍兮羌冯【凭】心犹未化宁隠闵而夀考兮何变易之可为知前辙之不遂兮未改此度车既覆而马颠兮蹇独懐此异路勒骐骥而更【平声】驾兮造父【上声】为【去声】我操之迁逡次而勿驱兮聊假日以须峕指嶓【波】冢之西隈兮与纁黄以为期
　　承上言所处虽穷然节不可变而设言宁守道以俟时也冯心初时盛满之愿也夀考犹没世也言己不幸无髙辛之遇然欲贬道求合义不忍为是以久困而初心不变而又将誓之以没世也异路与俗殊异之路造父周穆王时善御者操之执辔也迁犹进也逡次犹逡巡也明知前志之不得行本縁不改此度之故然虽车倾马仆而所由之度终不能忘故更驾骏马择良御弥节徐行以俟时至而得遂其志也嶓冢山名汉水发源之处在今汉中府宁羌州楚极西地原居汉北举汉水所出以立言也纁浅绛色日将入色纁且黄也嶓冢僻逺之境纁黄日入之时喻言没身由此异路也
　　开春歳兮白日出之悠悠吾将荡志而愉乐【洛】兮遵江夏以娯忧擥大薄之芳兮搴长洲之宿莽惜吾不及古之人兮吾谁与玩此芳草解篇【必衍切】薄与杂菜兮备以为交佩佩缤纷以缭转兮遂萎絶而离异吾且儃佪以娱忧兮观南人之变态窃快在其中心兮扬厥凭而不竢芳与泽其杂糅兮羌芳华自中出纷郁郁其逺烝兮满内而外扬情与质信可保兮羌居蔽而闻【去声】章此承假日须时而畅言之白日悠悠犹言春日迟迟也江夏在汉北之南去郢为近遵以娱忧须时之意也大薄大丛也不及谓生不并时也解拔取之意篇篇蓄似山梨赤茎有节篇薄萹蓄之成丛者交合也缭转固结之意南人指郢中之人扬舒发也厥冯芳泽之盛满也萹薄四语承谁与玩此芳草言即下所云南人变态也萹菜皆不芳而可食以喻中材可用之人然向之佩之者或忽焉委而去之盖时俗之流从如是况能玩此芳草哉我是以徐观其变态窃自快芳草之盛美而无俟乎人之玩也郁郁盛貌烝芳气之逺闻也满内承厥冯言保恃也闻名誉也居蔽闻章则虽终不遇时亦奚憾乎经所谓不吾知其亦已兮茍余情其信芳即此意也
　　令【平声】薜茘以为理兮惮举趾而縁木因芙蓉以为媒兮惮褰裳而濡足登髙吾不説【悦】兮入下吾不能固朕形之不服兮然容与而狐疑广遂前画兮未改此度也命则处幽吾将罢【去声】兮愿及白日之未暮也独焭焭【防同】而南行兮思彭咸之故也
　　薜茘四句申前媿易初而屈志之意薜茘芙蓉喻旧交在位者登髙承縁木言入下承濡足言服习也内美既充诚足自快若欲因人求合则必不肯为盖疎傲之形固未尝习惯也容与狐疑以下承上而转计之广遂四句狐疑之实也画与懐沙章画之画同前画犹前辙也处幽即居蔽意南行指遵江夏言思彭咸欲以死諌君也朕形不服则保美须时无可疑矣然不能无疑者盖欲大就其前辙则今之未改此度依然如故道必不合也欲遂居蔽以安命则日未纁黄尚冀有为情又安能已乎葢变莭固有所不为而须时又不能复待则惟效彭咸之死諌犹幸君之一悟而已然则今之遵江夏以南行者岂真为娱忧计哉盖思彭咸之故而欲至郢以谏君也
　　右思美人
　　此篇大防承抽思立説然抽思始欲陈词美人终曰斯言谁告此篇始言舒情莫逹终欲以死諌君夫乍困者气雄而渐沮久淹者心郁而逾激势固然也两篇皆作于懐王时与骚经皆以彭咸自命然湘渊之沉乃在顷襄十数年后盖为彭咸非徒以其死以其諌耳誓死以諌君諌而用则可以无死不用而尚可諌犹弗死也至于万不可諌而后以死为諌此造思不忘之防岂易为俗人道哉
　　惜往日之曽【层】信兮受命诏以昭时奉先功以照下兮明法度之嫌疑国富强而法立兮属【烛】贞臣而日娭【嬉同】秘宻事之载心兮虽过失犹弗治【平声】
　　昭时昭著于时政也先功犹言祖制嫌疑事有同异而可疑者祖制则遵奉无违国法则防微必当此原立国之本所由与心治者异也贞臣原自谓日娭所谓逸于得人也载心藏于心也过失弗治极形懐王之宠遇与后无辜见尤相反原所为系心不忘者也
　　心纯厐而不泄兮遭谗人而嫉之君含怒以待臣兮不清澂【澄】其然否蔽晦君之聪明兮虚惑误又以欺弗参騐以考实兮逺迁臣而弗思信谗谀之溷浊兮晠【盛】气志而过之
　　厐厚也谗人谓上官大夫靳尚之徒史记懐王使原造为宪令上官大夫欲夺之而弗与因谗之王即纯厐而见嫉之事也清澂犹者察也弗思不复忆念也过督责也言君始已信谗而见怒而谗人又虚饰其罪状以惑误君听而欺之故至逺迁既迁而谗言之溷浊日甚故君益信之而督过无已也此兼懐襄之世言
　　何贞臣之无辜兮被讟【读】谤而见尤惭光景之诚信兮身幽隠而备之临沅湘之渊兮遂自忍而沉流卒没身而絶名兮惜廱【古壅字】君之不昭
　　光景诚信谓日往月来信寔有常也备防也无辜防垢己自慙见光景而君怒未怠虽窜斤幽隠犹日防患之至故自忍而沉渊也观此则原之死盖亦有大不得已者矣昭察也言沉流之后己之身名俱不足惜独惜吾君不能昭察蔽廱之人此篇之所为作也
　　君无度而弗察兮使芳草为薮幽焉【烟】舒情而抽信兮恬死亡而不聊独鄣廱而蔽隠兮使贞臣而无繇闻百里之为虏兮伊尹烹于庖厨吕望屠于朝歌兮戚歌而饭【上声】牛不逄汤武与桓缪兮世孰云而知之吴信谗而弗味兮子胥死而后忧介子忠而立枯兮文君寤而追求封介山而为之禁兮报大徳之优防思久故之亲身兮因缟素而哭之
　　度心中分寸也无度则不知长短故不能察芳草喻贤人薮幽薮泽之幽暗也抽信拔出诚心以示人也不聊不茍生也无由无路自逹也晋献公灭虞虏其大夫百里奚以为秦缪夫人媵缪公与语国事大説授以国政子胥伍员字事吴王夫差为太宰嚭谗而死弗味弗玩味子胥之忠諌也介子名推晋文公出奔子推从道乏食割股肉以食之文公得国赏从行者不及子推子推入绵上山中文寤而求之子推不出因烧其山子推焚死遂封绵上之山禁民樵采号曰介山使奉推祀又变服而哭之优游言徳之大也久故犹言故旧言君之不明而贤人见斥无可告诉甘就死亡皆由谗人壅蔽其君无由进逹之故也幸而复遇知己则为百里诸人不幸则为子胥身死国亡矣若介子死而文君寤又其不幸中之幸者故于文之加礼子推亹亹述之盖忍死而惓惓有望也
　　或忠信而死节兮或訑【拖】谩而不疑弗省察而按实兮听谗人之虚辞芳与泽其杂糅兮孰申旦而别之何芳草之早殀兮微霜降而下戒谅聪不明而蔽廱兮使谗谀而日得
　　承上言自古忠臣之死未有不由信谗者訑欺罔也聪不明见易噬嗑夬爻象辞得得行其志也
　　自前世之嫉贤兮谓蕙若其不可佩妒佳冶之芬芳兮【谟】母姣而自好虽有西施之美容兮谗妒入以自代愿陈情以白行【去声】兮得罪过之不意情寃见之日明兮如列宿【昔幼切】之错置
　　前世指懐王时嫫母或云黄帝妻貌甚丑西施越之美女白明也不意出于意外也情寃真情与寃状也列宿错置言着而且多也自懐至襄屡诉而屡获罪于斯可见
　　椉骐骥而驰骋兮无辔衔而自载乘汜【泛】泭【孚】以下流兮无舟檝而自备背【倍】法度而心治兮辟【譬同】与此其无异宁溘死而流亡兮恐祸殃之有再不毕辞以赴渊兮惜廱君之不识【入声】
