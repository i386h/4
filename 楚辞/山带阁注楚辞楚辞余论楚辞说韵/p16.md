<!-- { "loadSidebar": true } -->
　　世溷浊而不清蝉翼为重千钧为轻黄钟毁弃瓦釡雷鸣谗人髙张【去声】贤士无名吁嗟黙黙兮谁知吾之亷贞蝉翼二语言是非之不清黄钟钟之律中黄钟者釜量名以瓦为之其声本无可取而众争击之故如雷鸣也二语言用舎之不清张自侈大也此言不善既有所不从而善又未必吉以明所以欲卜居之意东汉范滂谓其子曰吾欲使汝为恶则恶不可为欲使汝为善则我不为恶与此正同皆愤激之辞也
　　詹尹乃释防而谢曰夫【扶】尺有所短寸有所长物有所不足智有所不明数有所不逮神有所不通用君之心行君之意防诚不能知事
　　谢辞也尺长于寸然为尺而不足则有短焉者矣寸短于尺然为寸而有余则有长焉者矣物有不足如天倾西北地缺东南是也智有不明如尧舜知不徧物孔子不如农圃是也数有不逮如日月之行虽有定数然不无盈缩之异是也神有不通如伯夷饿死首阳盗跖寿终牖下是也宜去者不幸而吉宜从者不免于防鬼神不诏人以防而尤不人以不义则亦安能与其事哉
　　集注以篇中所指妇人为郑袖陆昭仲谓其嫌于斥非也怨灵修之浩荡兮终不察夫民心君且无嫌而况于袖乎哫訾喔咿诸语皆深肖上官靳尚之情态而着其愤嫉之思也则此篇所谓放者其为汉北奚疑问卜之辞曰诛锄草茅以力耕曰正言不讳以危身盖居蔽湏时与为彭咸之志尚相参也然则卜居之作殆与思美人相近欤
　　渔父
　　或云此亦原之寓言然太史采入本传则未必非寔録也渔父有无弗可知而江潭沧浪其所经历盖可想见矣
　　屈原既放游于江潭行吟泽畔颜色憔悴形容枯槁渔父见而问之曰子非三闾大夫与【平声】何故至于斯屈原曰举世皆浊我独清众人皆醉我独醒是以见放江谓沅江潭深渊也今常德府沅水旁有九潭憔悴枯槁近死之容色也斯指江潭言没于利禄曰浊昧于危亡曰醉
　　渔父曰圣人不凝滞于物而能与世推移世人皆浊何不淈【骨】其泥而扬其波众人皆醉何不餔其糟而歠【穿入声】其酾【离】何故深思髙举自令放为
　　淈浊餔食歠饮也糟酒滓也以水糟曰酾深思则于危亡所以独醒髙举则超于利禄所以独清
　　屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流葬于江鱼之腹中安能以皓皓之白而蒙世俗之尘埃乎
　　振摇动也察察皎洁汶汶玷辱也察察二语承沐浴言皓皓二语原自谓也言人之沐浴者将服衣冠必弹而振之诚不愿以身既皎洁而复受衣冠之垢污也夫人之清醒亦犹是矣虽窜斥不堪宁誓以死安能随俗推移以蒙其垢乎上文止言见放而此言死者盖不推移则其势不止于放吾故曰原之死非得已也时未至湘而死计已决此怀沙所以作也
　　渔父莞尔而笑鼓枻而去乃歌曰沧浪之水清兮可以濯吾缨沧浪之水浊兮可以濯吾足遂去不复与言莞微笑貌鼓枻叩船舷也沧浪水在今常德府龙阳县本沧浪二山发源合流为沧浪之水缨冠系也濯缨濯足盖与世推移之意渔父遂去而原亦不复与言各行其志也
　　旧解以沧浪为汉水下流余按今均州沔阳皆有沧浪在大江之北原迁江南固不能复至其地且与篇首游于江潭不相属矣及观楚省全志载原与渔父问答者多有皆影响不足凭惟武陵龙阳有沧山浪山及沧浪之水又有沧港市沧浪乡三闾港屈原巷参而覈之最为有据盖自渉江入溆浦之后返行适湘而从容邂逅乎此其言宁赴湘流则懐沙汨徂南土之先声也原之就死长沙余既详之怀沙矣抑湘中记云湘水至清深五六丈下见底了了则原之赴此亦不忘清醒之意也夫









　　山带阁注楚辞巻五
　　钦定四库全书
　　山带阁注楚辞巻六
　　武进蒋骥撰
　　招魂
　　卒章魂兮归来哀江南乃作文本防余皆幻设耳哀江即汨罗所在招魂归此盖即怀沙之意
　　朕幼清以亷洁兮身服义而未沬主此盛德兮牵于俗而芜秽上无所考此盛德兮长离殃而愁苦帝告巫阳曰有人在下我欲辅之魂魄离散汝筮予【与同】之巫阳对曰掌防【梦同】上帝其命难从若必筮予之恐后之谢不能复用巫阳焉
　　朕原自谓清者志之不杂亷者行之有辨洁者身之不污服行沬已也主者言所行以是为主也牵羁绊也上谓君攷察也离与罹同言巳少有盛德而为世所羁蒙以芜秽之名君又不能考察其盛德以至逺迁勿思终身愁苦也帝与巫阳皆设为问荅之辞帝天帝也巫阳黄帝时主筮者人谓原也筮予之谓筮其魂之所在使反其身也掌防句疑有脱误谢徂谢也巫阳以为帝命有不可从者盖必待筮而后予则恐身先萎谢巫阳虽予之魂而不能复生此其所以不用筮而用招也详末章语意此篇疑作于懐沙之后盖其去死无几矣凡人七情所激皆能卒然失其精魂原于逺游固曰神儵忽其不反形枯槁而独留况当近死之时烦寃转甚其神魂必有惝然不能自持者故言魂魄离散而设为此篇虽假托之言亦非无因之説也
　　乃下招曰魂兮归来去君之恒干何为乎四方些【梭去声】舎君之乐【洛】处而离彼不祥些
　　巫阳既致词于帝乃不筮而径下招原之魂盖登髙而呼自可闻声立赴也恒常干体也些语辞沈存中云今防峡湖湘及南北江獠人凡禁咒句尾皆称些乃楚人旧俗也舎置也乐处谓楚离罹同不祥指下天地四方言一説舎止也离去也上二句戒之此二句劝之也亦通
　　魂兮归来东方不可以托些长人千仭惟魂是索些十日代出流金铄石些彼皆习之魂往必释些归来归来不可以托些
　　托寄也八尺曰仭周孟侯曰大荒经有神名赤郭好食神异经东方有食之父即长人之类也又大荒东经阳谷上有扶木十日所浴一日方至一日方出注云言交会相代也即代出之意其酷热虽金石坚刚亦为销铄彼谓其处居人也释解也
　　魂兮归来南方不可以止些雕题黒齿得人肉以祀以其骨为醢些蝮【腹】蛇蓁蓁封狐千里些雄虺九首往来儵忽吞人以益其心些归来归来不可以乆淫些雕画题额也雕刻其肌以丹青湼之也山海经雕题国在郁水南南土志黑齿在永昌闗南以漆漆其齿祀祀神也南方俗多魅常有杀人祭鬼者醢酱也蝮蛇锦文反鼻其毒杀人蓁蓁积聚之貌八纮荒史近交趾有蛇国盈山徧野尽是封犬也老狐能易形魅人顷刻可至千里雄虺九首説见天问淫淹也
　　魂兮归来西方之害流沙千里些旋【去声】入雷渊爢散而不可止些【幸同】而得脱其外旷宇些赤螘【蚁同】若象蠭若壶些五谷不生藂菅【几贤切】是食些其土烂人求水无所得些彷徉无所倚广大无所极些归来归来恐自遗【去声】贼些
　　梦溪笔谈鄜延西北有范河即流沙也人马践之有声防则应时皆灭又西域度尔格有沙海二千余里沙乘大风如浪行旅遇之常为所旋飞沙卷人随风旋转也雷渊周孟侯云即西域河源所注之雷翥海爢碎也旷宇无人之土螘蚍蜉也元蠭土蜂壶瓠也八纮译史蚁国在极西其色赤大如象其聚千里五侯鲭大蜂出昆仑长一丈其毒杀象盖即此类菅茅属长者至丈余烂人言其土温湿焦烂人肉也贼害也
　　魂兮归来北方不可以止些增冰峩峩飞雪千里些归来归来不可以乆些
　　译史记余北有冰海凝冰如山又持弥国有大凝山千年不释飞雪千里谓千里之逺常雨雪也盖北方阴寒四时皆如是矣
　　魂兮归来君无上【上声】天些虎豹九闗啄害下人些一夫九首拔木九千些豺狼从【足翁切】目往来侁侁【莘】些悬人以娭【嬉同】投之深渊些致命于帝然后得瞑【宻形切】些归来归来往恐危身些
　　虎豹九闗言天门九重有虎豹守之也拔木九千力能拔九千之木而不倦也从竪也豺狼从目言此九首之夫从目直视如豺狼也侁侁往来疾也娭戏也瞑死而瞑目也投人深渊而其神异令人求死不得必请命于帝然后得瞑目也山海经昆仑帝之下都面有九门门有开明兽守之虎身人面九首亦此类
　　魂兮归来君无下此幽都些土伯九约其角觺觺【疑】些敦脄【梅】血拇【母】逐人駓駓些参目虎首其身若牛些此皆甘人归来归来恐自遗【去声】灾些
　　幽都地下后土所治也土伯后土之伯约尾也吕春秋肉之美者有旄象之约觺觺角锐貌敦厚也脄背也拇足大指以利爪攫人常多血也駓駓走貌参三也甘人以食人为甘美也
　　魂兮归来入脩门些工祝招君背倍行先些秦篝【格侯切】齐缕郑绵络些招具该备永啸呼【去声】些魂兮归来反故居些
　　脩门郢城门也善其事曰工男巫曰祝背行却行而向魂为之先也篝竹笼以栖魂者缕线也五色之线以饰篝者也绵络灵幡也古者人死以其服升屋而号曰臯某复又以车建緌复于四郊緌以牛尾为之缀于橦上冀神识之而来归此言绵络盖其遗意也秦齐郑以其国善为此而名该全也永啸呼长号以招之也
　　天地四方多贼奸些像设君室静间【闲】安些髙堂邃宇槛层轩些层台累榭临髙山些网户朱缀刻方逴些冬有穾【要】厦【遐上声】夏室寒些川谷径复流潺湲些光风转蕙汜【泛】崇兰些经堂入奥朱尘筵些砥【纸】室翠翘挂曲琼些翡翠珠被烂齐光些蒻【弱】阿拂壁罗帱【直侯切】张些纂组绮缟结琦璜些
　　此承故居而叙宫室陈设之乐也像旧注言楚俗人死则设其形貌于室而祠之愚按若今人写真之类固有生而为之者不必专指死后也邃深槛栏也轩殿堂前檐特起曲椽无中梁者层轩则非一轩矣言堂前制为层轩而有栏槛以为饰也筑土石曰台台上屋四逹曰榭临髙山言髙出山上也网户刻户为方目相连如罗网之状所谓隔亮也朱缀以丹其交缀之处也穾深也厦大屋也室既深邃则冬温而夏凉径过也复回抱也潺湲急疾清净之貌光风晴明之风也转揺也汜泛同揺动貌崇髙也川谷则囬流而绕宅兰蕙则交错而揺风皆倚山而居之形胜也经历也奥深也尘承尘筵竹席也言人由堂而入室则见上有承尘下有筵席皆以丹朱为饰也砥室承入奥而言室以砥石磨之极其滑泽也翠翠鸟尾毛翘髙出之貌疑饰于床榻者也曲琼玉钩也言砥室之中其牀施翠翘然髙出而挂玉钩以悬帱帐也翡赤羽雀翠青羽雀被衾也以珠翠饰被光色烂然相齐也蒻蒲蒻也柔而大可为席阿曲拂薄也织蒻为壁衣随壁为阿曲也帱禅帐也缕带纯赤曰纂五色曰组绮文缯缟白缯也琦玉名璜半璧也言纂组之带绮缟之衣皆系以玉璜而陈于帱帐之间也
　　室中之观多珍怪些兰膏明烛华容备些二八侍宿射【亦】逓代些九侯淑女多迅众些盛鬋【前】不同制实满宫些容态好比【去声】顺弥代些弱颜固植謇其有意些姱容脩态絙【亘同】洞房些蛾眉曼睩【禄】目腾光些靡颜腻理遗视矊【绵】些离榭脩幕侍君之间【闲】些
　　此承奥室而序女色之乐也珍怪如古玩之类兰膏以兰练膏而漑为烛则香从烛发也华容美人也二八十六人也射厌逓更也意有厌射则使更相代也商九侯有女入之纣美而不喜淫此借以为称美之辞故曰九侯淑女迅众给侍便捷众多也鬋鬓也好美好比轻附也顺柔顺也弥代犹云盖世固植言性之贞也謇语词絙竟洞深曼长也睩视貌靡致腻滑也遗视流盼也矊绵眇之意离榭别馆之榭脩长也幕大帐也间暇也离榭二语承上起下言非徒深居洞房凡有游览靡不随侍也
