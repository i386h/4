<!-- { "loadSidebar": true } -->
　　翡帷翠帐饰高堂些红壁沙版玉梁些仰观刻桷画龙蛇些坐堂伏槛临曲池些芙蓉始发杂芰荷些紫茎屏风文縁波些文异豹饰侍陂陁【陀】些轩辌【凉】既低步骑罗些兰薄户树琼木篱些魂兮归来何逺为些此承离榭而序其游览侍从之乐也所游常有侍女故高堂亦有帷帐之饰红赤白色也沙版以丹砂饰木版也桷椽也言刻椽为龙蛇而采画之也前言髙堂但序其制之壮此盛言绘之华而又饰以帷帐盖别馆游览之堂与所居者异也前言川谷径复以自然之形势言此则于堂前凿为曲池故坐堂而即临水亦园囿之制也屏风水葵即荇菜也茎紫色縁因也言葵之文章因波上下而见也曰仰曰坐曰伏曰临皆闲时游历之景文异豹饰谓外廷侍从之士其衣文采殊异而以豹皮为饰也陂陁台沼髙下不平之处轩曲辀籓车辌卧车皆以侍女从载之车也既低俛车而待登也徒行为步乘马为骑罗列也侍陂陀者方游则侍于堂下步骑罗者游毕则拥于车后也薄迫也琼木木槿也花如琼玉植之如篱言芳兰薄户而种又以琼木为籓篱皆轩辌初驾而经行之径也
　　室家遂宗食多方些稻粢穱【朱渥切】麦挐【如】黄粱些大苦咸酸辛甘行些肥牛之腱【健】臑【儒】若芳些和酸若苦陈吴羮些胹【而】鳖炮【庖】羔有柘【蔗同】浆些鹄酸臇【即衍切】鳬煎鸿鸧【仓】些露鸡臛【呵恶切】【擕】厉而不爽些粔【巨】籹【汝】蜜饵有餦【张】餭【皇】些瑶浆【古蜜切】勺实羽觞些挫糟冻饮酎【纣】清凉些华酌既陈有琼浆些归反故室敬而无妨些
　　此序饮食之乐也室家兼承宫室仆妾而言宗尊也言室家之人欲尽其宗尊之意故多致美食以娱君也稻有秔糯二种粢稷也穱麦麦之先熟者一云稻下种麦也挐揉也粱有青白黄三种黄粱穗大粒粗收子少味逾诸粱言此数种之米相杂为饭也大苦豉也洪注苓也味大苦可为干菜咸盐也酸醋也辛椒姜也甘饴蜜也言五者之味兼备而发行也腱筋之大者臑烂也若及也下若苦之若同臑若芳言烂而且香也吴羮吴人工作羮也胹煮也炮合毛褁物而烧之羔羊子也柘浆藷蔗之浆味甘盖以烹鳖与羔也鹄鸿鹄也酸以醋烹为羮也臇臛之少汁者鸧鸹鸧露鸡露栖之鸡也有菜曰羮无菜曰臛蠵大也厉清烈也爽味败也粔籹环饼也即今粣子饵糕也蜜饵以蜜和粉为糕也餦餭饧也瑶浆之色白如玉者勺五臣云和也羽觞刻雀形为酒器犹云牺尊也玉色之酒以蜜和之而满于羽觞之中也挫摧冻冷也挫糟冻饮言不用缩酌亦不温服但摧烂其糟而冷饮若周礼酒正之醴齐是也酎之为言醇也华采也酌酒斗赤玉为琼琼浆酒之赤色如琼者妨害也言魂归故居家人承事恭敬长无祻害也
　　肴羞未通女乐罗些敶钟按鼓造新歌些涉江采菱发扬荷些美人既醉朱颜酡些娭光视目曾【层】波些被文服繊丽而不竒【基】些长发曼鬋艶陆离些二八齐容起郑舞些袵若交竿抚案下些竽瑟狂防搷【填】鸣鼓些宫庭震惊发激楚些吴歈【俞】蔡讴奏大吕些
　　此承酒食而序歌舞音乐之乐也鱼肉为肴羞进也通疑本彻字谓收去也汉人避武帝讳而改之耳按击也涉江采菱扬荷皆楚歌名见淮南子荷当作阿酡酒色着靣也娭光娭戏而目腾光也眇视微睇也曾重也文绣纎细也竒单也不竒言采色之备也齐容容饰齐一也郑舞郑国之舞袵衣襟也言舞人回转衣襟相交如竿也抚案下者以手抚案其节而徐行也狂猛也搷击鼓也激楚楚歌舞之名其节最为漂疾故众音竞作至于宫庭震惊以发起而助之也吴蔡皆国名歈讴皆歌也大吕律名歌效吴蔡而乐奏大吕今乐古乐杂防并陈也
　　士女杂坐乱而不分些放敶组缨班其相纷些郑卫妖玩来杂陈些激楚之结独秀先些箟【昆】【敝】象棊有六簙【博】些分曹并进遒相迫些成枭而牟呼五白些晋制犀比【去声】费白日些铿钟揺揳【西壹切】梓瑟些娱酒不废沉日夜些兰膏明烛华镫【登】错【措】些结撰至思兰芳假些人有所极同心赋些酎饮尽欢乐【洛】先故些魂兮归来反故居些
　　此又承上而序宾客狎戏之乐以极之也士指宾客言放散组带也放陈组缨言除去冠带也班坐列也纷乱也乱而不分男女犹有常位班其相纷则更易无定矣郑卫妖玩言郑卫之女其服饰制作皆妖冶可玩也结装束也惟歌舞激楚之曲者其装束尤秀异而先出于众也箟竹名簙箸也盖投之以行棊者象象牙棋棋子也簙博通局戏也投六箸行六棋故曰六簙言设六簙以行酒用箟簵为箸象牙为棋也曹偶遒聚也相迫互争胜也枭博采倍胜为牟五白簙箸之齿也言棋巳得采欲成倍胜故呼五白以助投也犀比未详费消也悬钟格揳不正也言击钟而为之动鼓瑟而瑟为之斜皆酒酣狂戏之事非奏乐也废撤去也诗云废彻不迟沉沉也镫所以置烛者华谓其雕饰华好也错置也结撰发为篇章也至思极至之思假大也人谓在坐之人极思所至也不歌而诵谓之赋先故谓旧交后汉梁冀谮李固所辟召无非先旧是也言饮酒既酣乃以极至之思结撰于篇章其吐属清妙若兰蕙之芳发越而盛大在坐之人亦各以思致发为歌诵以相倡酬如此则可以尽宾主之欢而燕乐其故旧矣此节纵言所乐不复自检与淳于髠饮酒一石之时语意大畧相似其防则诗人简兮之遗也卒章归之辞赋又才人结习之所最不忘者故以为乐之终焉巫阳之词止此
　　乱曰献岁发春兮汩【聿】吾南征菉苹齐叶兮白芷生路贯庐江兮左长薄倚沼畦瀛兮遥望博青骊结驷兮齐千乘悬火延起兮元颜烝步及骤处兮诱骋先抑鹜若通兮引车右还与王趋梦【平声】兮课后先君王亲发兮惮靑兕
　　此下皆原自序以申篇首之意献岁言岁始来进也发春南征追溯自陵阳至溆浦之时涉江所谓秋冬绪风也溆浦在陵阳西南故曰南征自首讫尾谓之贯庐江水名汉志庐江出陵阳东南北入江曰贯者自陵阳入庐江而逹大江也左指江南言浮江而西则南为左矣倚依沼池也畦犹区也瀛池中也言沿江一带其地曼长皆草木交错其间有依巳成之沼而复为瀛者境尤旷野所望甚博也青骊以下皆遥望时所见纯黑为骊结连也悬火杨用修云即周礼所谓坟烛盖焚林而田所持以起火者元天色烝火气上行也言火气烝天元容变赤色也步及骤处言从猎之士步行而追及奔马之处也诱骋先居马之先而引其所向也若顺也抑止驰鹜者使顺通猎事引车右转以射兽之左也梦楚江南大泽名跨今巴陵华容公安石首之地课后先校猎事之勤惰也惮惧也兕野牛言襄王身先发矢以射青兕中之而惧走也此节追序岁首南行适遇楚王田于江南而所见如此庄辛所谓驰骋云梦之中而不以国家为事于此亦可见矣
　　朱明承夜兮时不可淹臯兰被径兮斯路渐【即塩切】湛湛【防上声】江水兮上有枫目极千里兮伤春心魂兮归来哀江南
　　朱明夏日之日也承续臯泽被覆也斯路指春时遥望之地言渐没也言自春徂夏日夜相代曾不可留再经前路而巳为茂草所渐没矣盖初春由陵阳至溆浦今由溆浦出龙阳至长沙自沉正怀沙孟夏徂南之时复从梦泽经过故感怀而发此叹也枫木名似白杨哀江在今长沙湘阴县有大哀小哀二洲旧传舜南征二妃从之不及哭于此故名斯路巳渐江枫弥望则其寥寂愈可知矣前此犹得以放逐之身遥见君之顔色今则目断千里瞻望无期回首春时伤心欲絶盖盛德终无所攷而离殃愁苦如此魂虽归来岂能入脩门以娱乐哉亦惟往哀江之南以誓死而已言此以见巫阳所招皆虚语也
　　太史公序原传曰读离骚天问招魂哀郢悲其志而王叔师乃以此篇为宋玉之词黄维章林西仲非之诚为有见旧説又颇訾其谲怪荒淫亦非所谓知言者也今攷乱词献岁发春以下明序自春涉夏往来梦泽之境卒章曰魂兮归来哀江南自着沉湘之志盖继懐沙而作者也学者于此沉潜反复而知其解则固有以确然知其非宋玉所作而巫阳所言皆如海上神山风引而去诸説纷纷互相诋诃亦不辨而自明矣余故详其説于余论而约举其槩于此大招
　　称为大者尊君之辞篇内多序帝王致治之事盖往昔成言时所冀如此呜呼事既巳矣而心终不忘所以求伸于地下也
　　青春受谢白日昭只【止下同】春气奋发万物遽【平声】只防凌浃行魂无逃只魂魄归徕无逺遥只
　　谢序也日知录云古人读谢为序谓四时之序终则有始而春承受之也白日昭者冬寒则日无光辉故春气和暖而后日昭明也遽同蘧动貌庄子所谓蘧然觉也言春气发生而蛰虫昭苏草木萌动也防幽防也凌犹驰也浃周徧也无逃无事于逃窜也林西仲谓此篇乃原招懐王之辞按懐王三十年为秦所留子顷襄王立二年自秦逃归秦觉之遮楚道乃走赵赵不纳复走魏为秦所追遂发病襄王三年卒于秦秦归其防于楚礼复与书铭自天子逹于士则臣之于君固有招魂之理矣故纪其归葬之时而招之言春时和气流行万物莫不萌动况魂在防中莫有追蹑之者可以驰骤周浃而行而无俟于奔窜庶其乘此来归勿乆滞于秦土之逺也
　　魂乎归来无东无西无南无北只
　　上言无逺遥指留于秦言此祝其勿他适以起下文也
　　东有大海溺水浟浟【悠】只螭龙并流上下悠悠只雾雨淫淫白皓胶只魂乎无东汤谷寂寥只
　　溺水水性善沉溺者浟浟流貌上下谓与流波相上下也皓胶冰冻貌皓白胶凝也
　　魂乎无南南有炎火千里蝮蛇蜒【延】只山林险隘虎豹蜿【冤】只鰅【宜庸切】鳙【庸】短狐王虺骞只魂乎无南蜮伤躬只
　　元中记炎山在扶南国东四月火生十二月灭余月俱出云气蜓长曲貌蜿行貌鰅鳙状如犁牛又鰅鱼名皮有文鳙鱼音如彘鸣短狐蜮也似鳖三足含沙射人王虺大蛇尔雅曰蟒王蛇也骞举头貌
　　魂乎无西西方流沙漭洋洋只豕首纵【平声】目被发鬤【日羊切】只长爪踞【当作锯】牙诶嬉笑狂只魂乎无西多害伤止漭大水貌鬤发乱貌锯牙牙利如锯也诶强笑也今川西有兽名狒狒长发豕首执人则笑盖此类也又八纮荒史魅国山海经作末国黑首三角两目上竪亦夜乂之族
　　魂乎无北北有寒山逴【卓】龙赩【希益切】只代水不可涉深不可测只天白颢颢【豪上声】寒凝凝只魂乎无往盈北极只
　　寒山山名逴龙补注云疑即烛龙赩赤色梁公曰黑谷之北有山极峻四时来雪烛龙所居代水未详通释云楚去并代甚逺所谓不可涉者或传桑干呕夷诸水如此耳天白颢颢冰雪照耀之貌盈北极言氷雪无际也
　　魂魄归徕间以静只自恣荆楚安以定只逞志究欲心意安只穷身永乐【洛】年寿延只魂乎归徕乐【洛】不可言只
　　闲静即无逃意言归路安闲镇静无有惊也自恣以下乃指楚国之乐言荆楚举全楚言之林氏曰以国为家与但言入脩门不同更可见其招懐王是也究极也穷身终身也既死而言寿乃不忍死其君之意下文曼泽怡面意同乐不可言总挈下文之意
