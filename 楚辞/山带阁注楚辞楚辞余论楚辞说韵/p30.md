<!-- { "loadSidebar": true } -->
　　近世考校古音最称精博者莫若顾寜人音学五书凡一字出入靡不研悉源流其大要主陈季立古无叶音之説于古韵有异者辄云古音某今人误入某部遂致天【汀】地【沱】马【姥】牛【疑】言言变叫如毛大可所讥盖亦智者之凿也夫古叶无定读以其皆合于自然之音也如惟庚寅吾以降旧叶降乎攻反以就庸安见庸不可叶亦腔反乎今闽人读中庸音近丁巷亦其证矣且如中字旱麓韵降召旻韵频桑中韵上蒙彖传韵应讼彖传韵成比象韵禽小戎韵骖虽欲比而同之万万不能顾氏诗易本音皆注无韵又云方音未足为据夫诗易不可据天下更有可据之书耶季立论易谓天必读汀行必读杭庆必读羗明必读芒周代音寔然非叶也不知文王有虞殷自天已韵躬矣抑顺德之行已韵心矣九章重着以自明已韵身矣刺客传庆卿已谓之荆卿矣若母必读米而蝃蝀逺兄弟父母与雨为韵稼必读故而小雅大田多稼与戒为韵谁非周代书乎顾氏音论谓古音止有十部一东冬钟江二脂之防齐佳皆灰咍三鱼虞模侯四眞谆臻文殷元魂痕寒桓删山先仙五萧宵肴豪幽六歌戈七阳庚八耕清青九蒸登十侵覃谈盐添咸严凡所着唐韵正分支部半入脂之防齐佳灰【如知提儿疵斯徙卑禠祗类】半入歌戈【如羲离罹蛇为施移规池并脂部地类】分麻部半入歌戈【如加花他类】半入鱼虞【如下瑕车类】分庚部半入阳唐【如行羙明衡卿类】半入耕清青【如平惊争类】分尤侯部半入支防【如母谋有紑絿牛久富祐裘类】半入鱼虞【如茍侯后类】半入萧肴豪【如游茂收悠觩柔休咎忧由浮夀牡求逑类】遂于家人彖传天地之大义韵内外谓归妹彖传天地之大义韵始韵妹斯干载寝之地韵禓观彖传中正以观天下韵化皇矣其德克明韵君抑顺德之行韵心商颂亦有和羮韵平常武震惊徐方韵惊青部抑克共明刑韵王巷伯谁适与谋韵虎抑无曰茍矣韵逝常武有严天子韵游召旻草不溃茂韵止瞻卬女反有之韵收其诗易本音皆指为非韵于载驰之侯悠丝衣之紑絿牛觩柔休小弁之提罹则截而韵之逺游之妃歌夷蛇则错而韵之于礼其仪一兮作也逸诗辔亦不柔韵疑则以为方音无据固已不胜枝蔓又云老子之能无离能无为始与儿疵为韵九辨之黯黯而有瑕始与加为韵庄子之剖斗折衡始与争为韵临彖传消不久始与道为韵然则所据为古者不过西周以上其可据者有几耶况夫子临河歌风扬波韵施荀子成相百里徙韵施名不移韵师少司命生别离韵知大招丽以佳韵规若鲜卑韵移晏子春秋禾不获韵何荀子注蟹蜾者宜禾韵车岣嵝碑辅佐卿韵门丹书不强则枉韵正招魂挂曲琼韵光乐记百度得数而有常韵成耳目聪明韵平大戴礼东有开明韵兴武王杖铭辅人无茍韵咎屦铭愼之劳韵富仪礼礼仪有序韵祐左传惟其儒书韵忧胜之不可保韵后惜往日使贞臣而无由韵厨逺游吾将往乎南疑韵浮华封人祝词使圣人富韵夀韵子其分入之韵在三代前甚错不齐将何自而分合之耶至説文禠虒声读若池而分禠入脂之分池入歌戈论语多见其不知量正义云多古祗字而分祗入脂之説文牡上声而分牡入萧肴又古谐声字常以类从而分裘俅入脂之分求絿逑入萧肴分蚪枓鲰入鱼虞分﨣紏趣入萧肴分萎瑞入脂之委揣入歌戈皆所谓诐词之蔽也人声至变从古以然而直谓三代以前无麻部音其果于自用甚矣巻阿君子之车六句一韵系支歌麻之通今删去麻部以车马入鱼虞遂区一章为两韵无亦割裂乎顾韵补正讥呉才老庚耕清青蒸登侵七韵皆通眞以为长于采收短于甄别不知才老所短在未审古人常用偶用之分而槩以为通且唐宋诗文一例采收駮杂无据若诗易楚辞七韵通叶见于前所列者不一而足而强甄别为非韵正恐才老欲轩渠地下耳毛氏于顾掊击殆无余力而所考覈或踈而未宻【如耕部萌甿顾巳云宜并入唐而又引为耕通阳唐之证尤部驺邹顾已云宜改入虞而又引为尤通鱼虞之证】或混而难凭【如商颂黄耉无疆可从下锵叶不必定韵平争左传一薫一莸可从下臭叶不必定韵渝羭】甚者割裂散文以为韵【如谓大禹谟汝惟不矜与莫与汝争能叶伊训比顽童与时谓乱风叶】且引据者滥及魏晋隋唐顾氏有知应更为齿冷也【毛辨李氏古韵纲鱼不通尤之説冇云春秋题词曰州之为言殊也释文以洲为聚礼记扬休山立休音嘘肌求虫名即肌居也鲁有子服湫读子服租蜀本草香薷与香葇同虞书宵中星虚史记注虚音丘孟子众楚人咻之一本作煦之夏后氏母追即牟追列子伯昏无人亦作谋人汉书儒林传丘葢即区葢曲礼不讳嫌名郑注以丘与区当之此数条特精覈兼可正顾氏之失附録之】
　　余于楚辞诸篇但条韵类不注协音盖以古韵之通如支防齐与佳灰【句】眞文与元寒删先向来论古韵者于兹数部固未尝改音即律韵中如支之规虞之模齐之圭元之翻痕先之传儇其音颇异未尝不同列一部今诸韵之转音通叶犹是也故京自可韵堂韵将不必读疆马自可韵组韵黼不必读姥何也惟皆本方音之转也以为方音之无定则互改其音可以为方音之相应则各仍其音可顾氏论简狄在台喾何宜元鸟致诒女何嘉后人改嘉为喜而不知古读宜为蛾正与嘉为韵招魂飞雪千里不可以久后人改为不可以久止而不知古读久为几正与千里为韵余以为后人之改古字诚昧古而妄作而顾氏之斥今音亦泥古而失眞也且顾氏谓十八忧部俱通萧肴豪而不必改音何独于他部之今音而尽斥为误耶
　　大招无东无西无南无北通韵引莲叶曲西北相叶为例此本四声之通故概不载他若賔筵筵叶秩即先眞相通出车来叶牧正月辐叶载意大东来叶服楚茨大田祀叶福小宛克叶富即之灰尤互通亦如之庚部炳叶蔚犹庚之叶文也【革上象炳叶蔚君本庚文叶例顾氏不晓于易音尽删之】正叶极犹庚之叶蒸也尤部犹叶集与伍子胥河上歌同忧相救叶相随而集同北人集就同音故韩诗亦作是用不就后人分集入缉为闭口之通未可绳古人也又今北人未习四声则平上去入每多混用古人亦然但就语气言平仄终自有别故不尽混耳后人于古四声之词必欲叶为一声是缀草衣为缝掖也
　　诗三百篇自商及春秋更涉千余年不为不久罗列十五国不为不广至楚称鴃舌之人而一切通叶三书未尝不相似可知古韵自有一成之叶徐文定欲采四方之音叶四方之诗非知言者也
　　仓颉制书加偏旁而转其音为谐声即本字而转其音为假借其音异其韵同陈法子谓古叶有六或叶本音四声或叶转音四声夫古人本无四声之分则奚用叶又谓或叶通用之音若服叶匐戎叶汝之类不知服与匐广韵同在屋部而戎汝则皆缩舌之同母也又谓或叶借用之音若牖民孔易及尔出王之类或从本字加之而得音如南叶防孚叶浮之类或从旁声类之而得音如沈躭同冘而躭得沈音罦捊同孚而罦得捊音之类则又不外假借谐声二者然则一言以蔽之亦曰转音而已
　　孝经援神天子孝曰就诸侯孝曰度卿大夫孝曰誉士孝曰究庻人孝曰畜周礼郑注引尚书宅西曰昧谷为度西曰栁谷【三国志虞仲翔云古栁夘同字而郑元以为昧误莫大焉葢亦拘于呉音也】又栁之言聚公羊注最之言聚醢人注夘北人音栁又杜子春云帝读定亦为奠月令鲜羔郑注鲜当为献郊特牲注献读莎郑司农云窆礼记谓之封春秋谓之塴声相似也皆方音流转之不同而古韵亦寓调同之通非独读藻而已周礼大卜注引洪范曰防为曰蟊【北人读茅】泚弥鲜艰替先兕之通非独西读先帝读奠而已泉府注滞为瘅蜡氏注蠲读圭芹旂粺替引晨煇旂衣汶埃之通非特畿读近而巳廪人注匪为分宗伯注弥读冺鸡人注衅读徽大卜注运为煇皆其踪迹也
　　古人书用刀椠非有力者常湏借读行旅携挈弥难故作文引用多由闇记时事载述半出传闻其文字形声互异者甚多要以其方音读之未尝不同也方音之同即通韵也后世纸笔轻利文字画一而方音不见于书矣古韵既亡独审方音犹可得其踪迹凡经传古读相通巳见顾氏毛氏之书者余概不复録独爱毛氏所载粤人呼东为当呉人呼朋为蓬楚人呼经为姜秦人呼中为烝此东阳庚蒸之通也闽人呼之为朱越人呼鱼为贻上江呼罏头为楼头下江呼婆娑为蒲蘓此支鱼歌尤之通也以余所见晋人无东冬韵皆呼蒸侵【如封筒为分滕之类】楚人无鱼虞韵皆呼尤侯【如度数为豆瘦之类】陜西以保为补代北以椀为晩湖南以谈为寻广东以欺为到【史记张仪传云不如出兵以到之索隠曰到欺也今广东顺徳人谓欺曰到】燕人呼清明为清防呉人呼左手为挤手北人呼谋为谟闽人呼烟为昏淮人以理信为磊信闽人以往来为往厘既殊方而互唤呉人以牡丹为卯丹齐人以茂盛为冐盛亦异地而同音皆与古韵脗合恨涉厯未广又不尽谙土音耳有今读用古韵者广韵肱在登部今人读觥亦读工戾在霁部今人读利亦读耒此虽吾邑学者亦读音不齐至兄荣宏荧在庚青部而常作东部之音母妇富副在有宥部而常读虞部之仄他在歌部而读麻透母褒在豪部而读拨讴翻又见元音出入之妙有非后人所能限者若呼蜢为莽阳庚之通呼乌为哇虞麻之通呼解姓为害佳灰之通呼缪姓为妙萧尤之通称又来者又音如异之尤之通称隠去者隠音如兖文先之通其同母相转者替音如褪芹旂衣汶之叶也晏音如怏【俗呼晏公庙晏近怏】阳单亡完之叶也以上覆下或呼蓬或呼冐同调之叶也以下承上或呼当或呼担相瞻亡严之叶也此皆吾乡委巷之谈偶举一二无不关合古音则虽不越乡闾固可得其概矣凡文字世有更易而方音古今差不甚逺斯亦礼失求野之意也【若尤部顾寜人分浮入萧肴而俗称浮桥为扶桥分句入鱼虞而俗呼句芒为抝芒可知转音非一类】
　　顔师古匡谬正俗曰俗以若干为若柯等物为底物郭恕先佩呉楚谓火为江淮以韩为何河朔谓无为毛巴蜀谓北为卜按此皆方音亦皆古叶也火衣之叶见风使等之叶见管子寒歌音转似不相近然畨笴瘅卵难涴互见歌与元寒三国志繁钦繁音婆説文鼍单声周礼注果读裸及陈风南方之原叶市也婆娑郑注三礼献皆读莎谓齐音之讹皆古方音同母之转也【瑕古通河而思齐四章殄瑕为韵皆可类推】
　　商颂严叶遑朱子云闽音严作户刚切音昻丹铅録非之谓庄改严自避汉讳时闽未入版圗不宜以闽音为证不知改严虽系避讳亦由庄严音近故也方域之广岂无同于闽音者乎
　　朱子云古叶才老推不去者某煞寻得诗常棣戎叶务常武戎叶父盖汝戎二字古人通用也然戎汝相通譬则而如相通寔本同声日毋之故岂特戎汝而已而尔若皆日母【周礼旅师注而亦读若】与戎亦皆训汝是知制字立义亦从转音出也推之迎迓因依胥相理赖皆同母之相释者萧飒参差丁冬滂湃皆同母之相比者未易更仆数【吾乡谚语虽然亦呼虽而亦同母之转也】
　　谷风卒章怨叶萎鲁诗世学怨迂隈反按考工记恒当弓之畏杜子春云畏当为威谓弓渊渊固有隈音矣盖皆影母也
　　庄子接舆歌山木自防膏火自煎此江汉五章卣叶田例
