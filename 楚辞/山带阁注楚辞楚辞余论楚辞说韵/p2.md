<!-- { "loadSidebar": true } -->
　　六年楚使柱国昭阳攻魏破之襄陵【今山西平阳府有襄陵县】得八邑又移兵攻齐齐患之陈轸为齐说昭阳引兵去秦使张仪与楚齐魏盟齧桑【史记正义曰在梁与彭城之间】
　　按张仪传秦使仪与齐楚大臣会齧桑归而免相相魏以为秦仪所至结交权贵左右卖国如此则是盟也庸知非即与上官靳尚等相结以预为浸润屈原之地乎
　　十一年苏秦约从六国共攻秦楚为从长至函谷关【在今河南府灵寳县】秦出兵击六国六国皆引归
　　按战国防齐助楚攻秦取曲沃当在是年之前后盖屈子为怀王左徒王甚任之故初政精明如此惜往日所谓国富强而法立也
　　十六年秦欲伐齐患楚与齐亲使张仪约楚絶齐许以商于地六百里【今邓州内乡县有商于城】王大说遂絶齐秦不予地王怒兴师伐秦【楚祸始此】
　　洪庆善补注引新序云秦欲吞灭诸侯屈原为楚东使齐以结强党秦患之使张仪之楚赂贵臣上官靳尚之属内赂夫人郑袖共谮屈原原放于外乃作离骚当怀王之十六年张仪相楚集注遂谓屈原放在十六年余按结齐本屈子谋屈子不去仪必不敢行其诈而屈子于王受知有素去之亦未易易也味惜诵致愍及离骚九死未悔之言盖始而见疎既而去朝固非一朝一夕之为矣然则仪之行赂谮原岂俟十六年至楚之时而原之得罪亦岂必在十六年哉本传屈平既绌其后秦欲伐齐云云其非同时可知矣
　　十七年与秦战丹阳【今荆州府归州屈子本居】秦大败我军斩甲士八万虏大将屈匄遂取汉中郡【今陜西汉中府】楚悉国兵复袭秦大败于蓝田【今陜西西安府】韩魏闻楚困袭楚至邓【今属河南南阳府】楚引兵归【张仪传于是楚割两城以与秦平】
　　十八年【秦本纪惠王十四年伐楚取召陵当在是年世家失载】秦约分汉中之半【靳尚説郑袖所谓上庸六县也】以和楚王曰愿得张仪不愿得地仪至王囚欲杀之靳尚说郑袖言于王岀之仪因说王叛从约与秦亲仪去屈原使从齐来谏曰何不诛张仪王悔使人追仪弗及
　　按张仪传秦要楚欲得黔中地以武关外易之楚王曰愿得张仪而献黔中地仪使楚楚用郑袖言赦之仪因説楚王事秦楚王已得张仪而重出黔中地许之屈原曰前大王见欺于仪仪至臣以为且烹之今纵弗杀又听其邪说不可王曰许仪而得黔中美利也卒许仪与秦亲其文与世家及原传小异当以仪传为允盖是时楚弱秦强非欲易地曷为分汉中以求和至其不杀张仪固惑于郑袖之言亦縁重去黔中地耳然则原谏王时仪固尚在楚也又按新序云原既放于外而张仪欺楚楚王悔复用原使齐今考本传曰王怒而疏屈平屈平忧愁幽思而作离骚十八年亦曰屈平既疏不复在位是十八年之前原苐疏而不用未尝放于外也观离骚但言齌怒言穷困而不言路阻居蔽可见矣然本传又云虽放流系心怀王及抽思有来集汉北语意者使齐之后原复立朝遂乘间自申故愈撄众怒而迁之汉北欤兹歴情以陈辞众果以我为患其明徴也抽思思美人卜居诸篇盖皆十八年后作也
　　二十年齐湣王欲为从长恶楚与秦合遗书楚王王用昭睢议复合于齐
　　二十四年倍齐而合秦秦昭王初立厚赂楚楚往迎妇二十五年与秦盟于黄棘【正义曰在房襄二州境】秦复与楚上庸【今郧阳府房州亦汉中地】
　　二十六年齐韩魏为楚负从亲共伐楚楚使太子质秦请救秦兵至三国引去
　　二十七年秦大夫与楚太子鬭太子杀之亡归
　　二十八年秦与齐韩魏共攻楚杀楚将唐昧取重丘【在今东昌府】
　　四国连兵交伐遂为众恶所归矣太史公特序入原传者甚其败也
　　二十九年秦复攻楚大破楚军死者二万【六国年表作三万】杀将军景缺【纲目有取襄城句襄城今属河南开封府】王恐乃复使太子质齐以求平
　　按此武关之衅所由啓也是时秦所惮者独有一齐故楚怀始与齐亲而张仪设诈以絶之既合于齐而秦复厚赂以要之今之设质求平盖有以深中秦之忌矣原始为楚东结齐援诚良防也十八年使齐之行殆以原素睦于齐欲令谢过以复旧好不幸又为张仪连横之説所愚自后倐合倐离反覆无定至于诸国交攻丧师无日使原立朝岂容黙黙而已哉益知谏释张仪之后当复以谗见放也兹因秦伐而求平于齐岂悔心之萌而原所以复还也欤
　　三十年秦复伐楚取八城秦昭王遗楚书欲会武关【在今西安府商州】结盟昭睢谏王毋行王用子兰言往会秦闭武关与王西至咸阳朝章台如藩臣要其割巫黔中郡【巫今属四川夔州黔中今湖广常徳府辰州府】王怒弗许秦留之楚太子自齐归立为王
　　屈原谏不载盖互文耳
　　顷襄王【名横怀王子在位三十六年】
　　元年秦攻楚大败楚军斩首五万取析十五城【年表作十六城括地志曰邓州内乡县本楚析邑】
　　屈子迁于江南陵阳当在是年仲春
　　二年怀王亡逃归秦觉之遮楚道乃从间道走赵赵不纳欲走魏秦追至遂复入秦发病
　　天下虽大无所容身读大招凌浃行魂无逃只二语可胜悲恸
　　三年怀王卒于秦秦归其丧于楚秦楚絶
　　六年秦遗楚书约决战王患之复与秦平
　　七年楚迎妇于秦
　　十四年与秦昭王好防于宛【今河南南阳府】结和亲
　　十六年与秦好会于鄢【楚惠王徙都处今襄阳府宜城县】秋复与秦防禳【今河南南阳府】
　　黄维章谓原死于顷襄十年林西仲谓死于十一年皆以哀郢有九年不复之言故耳然岂必哀郢甫成即投渊死哉今考哀郢在陵阳巳九年其后又涉江入辰溆又由辰溆东出龙阳遇渔父遂往长沙作怀沙其秋又有悲回风任石何益之言后以五月五日毕命湘水则在长沙亦非一载也故约畧其死当在顷襄十三四年或十五六年若王姜斋论哀郢谓指襄王徙陈则为时太逺未必及见矣且其时长沙曾为秦取原尚得晏然安身其地乎
　　十八年楚人有以弋説王报怨于秦者王遣使诸侯复为从
　　十九年秦伐楚楚军败割上庸汉北地予秦【正义谓割上庸房金均三州及汉水之北与秦盖怀王时原所迁之地为秦有矣】
　　二十年秦将白起拔我西陵【纲目赧王三十六年白起攻楚取鄢邓西陵鄢邓注见前西陵纲目注即后所烧之夷陵余按秦本纪徐广注云西陵属江夏正义曰西陵故城在黄州黄山西其説为是若夷陵有西陵之称乃孙吴所改不足为据】
　　二十一年秦将白起遂拔郢【今荆州府江陵县】烧先王墓夷陵【今荆州府夷陵州自是楚都及屈子秭归故居皆为秦有年表又有遂东至竟陵句竟陵今安陆府】楚兵散不复战东北保于陈城【纲目楚徙都陈今开封府陈州】
　　二十二年秦复拔巫黔中郡【巫黔中注并见前黔中即渔父歌沧浪及渉江所迁辰阳溆浦之地】
　　按原死骨肉未寒而国势土崩瓦解如此战国防载白起语云楚王恃其国大不恤其政羣臣相妒以功谀谄用事良臣斥疏百姓心离故得引兵深入多倍城邑以有功也呜呼国以一人兴以一人亡敌国知之矣
　　二十三年王收东地兵十余万复西取秦所拔江旁十五邑为郡距秦
　　按韩非曰秦与荆战大破荆袭郢取洞庭五渚江南则是时屈子自沉之长沙亦入秦矣其后始皇制曰荆王献青阳以西青阳即长沙地其即此所复取之十五邑乎
　　二十七年复与秦平入太子为质于秦
　　三十六年王病太子亡归秋王卒太子完立
　　襄王子考烈王立二十五年卒子幽王立十年卒子哀王立二月兄负刍弑之负刍立五年为秦所灭
　　楚辞地图
　　余所考订楚辞地理与屈子两朝迁谪行踪既散着于诸篇犹恐览者之未察其详也次为图如左




















　　山带阁注楚辞巻首
　　钦定四库全书
　　山带阁注楚辞巻一
　　武进蒋骥撰
　　离骚
　　离别骚愁也篇中有余旣不难离别语盖懐王时初见斥疎忧愁幽思而作也
　　帝髙阳之苗裔兮朕皇考曰伯庸摄提贞于孟陬【则讴切】兮惟庚寅吾以降皇览揆余于初度兮肇锡余以嘉名名余曰正则兮字余曰灵均
　　髙阳颛顼有天下之号颛顼之后有熊绎者事周成王封于楚传国至武王熊通生子瑕受屈爲卿因以爲氏苗者根所生裔者裾之末故以爲逺末子孙之称朕我也皇美也考父也伯庸字也首叙己与楚同姓而爲世臣橘颂所谓受命不迁生南国者也太嵗在寅曰摄提格贞正也正月爲陬庚寅日辰也降生也盖原之生年月日皆在寅也皇父览观揆度也初度初年之器度正平则法灵眀均齐盖平与原之义也因其少有令徳而予以美名下文所谓内美也
　　纷吾既有此内美兮又重之以脩能扈江离与辟【僻同】芷兮纫【尼银切】秋兰以为佩汩【聿】余若将不及兮恐年嵗之不吾与朝搴阰【毘】之木兰兮夕防【览】洲之宿莽【模上声】纷盛貌内美指有正则灵均之徳言脩能脩治之能内美天工脩能人力扈江离以下皆喻脩能之实也扈被也江离芎防之叶大似芹者辟幽也芷白芷根长尺余色白纫结也兰一名蕳李东璧曰兰草生下湿处紫茎素枝赤节緑叶八九月开花红白色中有细子汨水疾流貌搴取也阰山名木兰香木辛夷之白者防采也宿莽巻葹也木兰去皮不死宿莽拔心不死皆香之不变者所脩无已善行乃日进而不可变此立身之本而致君之源也篇中言脩皆本于此
　　日月忽其不淹兮春与秋其代序惟草木之零落兮恐美人之迟暮不抚壮而弃秽兮何不改乎此度椉【乘同】骐骥以驼【驰同】骋兮来吾道夫【扶篇内自末章仆夫外并仿此】先路
　　言欲以其脩能与君及时图治也淹留也美人美好之人谓君也抚壮弃秽谓及壮盛之年弃其秽恶之行也骐骥骏马以喻贤德来相招之辞道引也
　　昔三后之纯粹兮固众芳之所在杂申椒与菌桂兮岂维纫夫蕙茝【尺亥切】彼尧舜之耿介兮旣遵道而得路何桀纣之昌【猖同】被【披同】兮夫惟防径以窘【掘允切】步惟党人之偷乐【洛】兮路幽昧以险隘岂余身之惮殃兮恐皇舆之败绩忽奔走以先【去声】后兮及前王之踵武荃不揆余之中情兮反信谗而齌【剂】怒
　　承上道路而言序其以忠而遇谗也三后见吕刑谓伯夷禹稷也众芳言其德之备也申地名椒木实之香者菌桂筒桂花白蘂黄正圆如竹椒桂皆辛物喻直节也蕙一名薰叶如麻茎方七月开花茝芷之别名耿明介守也遵道得路言尧舜知明而守固能遵用三后之道而致太平原盖以三后自比而望其君爲尧舜也昌被衣不带貌防径窘步言不由正道自致穷蹙也党人谓靳尚上官子兰郑袖之属武迹也荃与荪同似石菖蒲而叶无脊盖亦香草故以喻君齌疾怒也言已狂奔疾走犯党人之所忌以回君于正道犹三后椒桂之节也君反信谗而怒之其视尧舜之耿介何如哉
　　余固知謇謇【几偃切】之爲患兮忍而不能舍【去声】也指九天以爲正兮夫唯灵脩之故也曰黄昏以爲期兮羌【欺羊切】中道而改路初旣与余成言兮后悔遁而有他余旣不难夫离别兮伤灵脩之数【入声】化
　　此惜君徳之无成也謇謇直言貌舍止也九天说详天问正平也灵明脩长美君之称也灵脩之故言欲进君于善也黄昏古亲迎之期羌发语辞一曰乃也成言谓成其要约之言以婚姻之无信比君心之合而复离也数化志意更变也
