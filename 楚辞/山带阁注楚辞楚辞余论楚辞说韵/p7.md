<!-- { "loadSidebar": true } -->
　　问日有中道月有九行谁爲附属乎列星有躔度分野动定之不齐又谁爲排列乎
　　岀自汤【阳】谷次于防汜【寺上声】自明及晦所行几里此言日也次舍也汜水涯山海经汤谷在黒齿国北以谷中水热而名即虞书旸谷也尔雅日所入爲大蒙浑天仪日一昼夜行周天赤道一百七万四千里淮南子日出旸谷至防水之浦凡九州七舍有五亿万七千三百九里周髀算经夏至日运内衡周七十一万四千里冬至往外衡周百四十二万八千里春秋分在内外衡之间周一百七万一千里
　　夜光何德死则又育厥利维何而顾菟【兔同】在腹
　　夜光月也按释名云朔蘓也晦灰也即死育之意灵宪曰月者隂精之宗积而成兽象菟顾眷恋也言月何利于而常系于腹乎又埤雅云天下皆雌惟顾爲雄故皆望之以亶气是以顾爲月之名矣按顾在腹指月中微黒处说者谓是地之影蘓子瞻诗九州居月中有似蛇蟠镜妄言桂蟇俗语皆可屏是也又西域傅泛际云月体中虚寔不一寔故受日光虚则光岀不返所以闇影斑駮也倪绥甫云月中黒闇乃本体渣滓不受日彩或谓外入之影则月有髙下东西影当有变何以随在不殊乎二说与前又各不同
　　女岐无合夫【扶篇内自妖夫外并仿此】焉取九子伯强何处惠气安在
　　女岐神女无夫而生九子伯强周孟侯注禺强也山海经北方禺强人面鸟身珥两青蛇践两黄蛇女岐伯强皆天神也惠气瑞气也荆州占一曰卿云似云非云纷郁轮囷二曰归邪赤彗上向有盖下连三曰昌光赤如龙状皆堂中所绘而附于天者故言天而类及之
　　何阖而晦何开而明
　　按晦明无常以日之岀没不齐故耳北地骨利斡夜短昼长羊脾未熟而晓西徼莫斯哥夜长昼短冬至日止二时铁勒之国无夜河娄之国无日两极之中四时昼夜常平两极之下半年昼半年夜方宻之物理小识云地相去四万五千里则东爲午西爲子普天下时晓时昏时午时夜何阖辟之可定哉若稽神録契丹地正昼忽防名笪却之日舆地志菜子国夜半日岀立不夜之城此或谬悠之谈未足深信也
　　角宿【昔幼切】未旦曜灵安臧【藏同】
　　角东方之宿朱子云角宿随天运转不常在东此盖借以言东方也余按言天文者数起角亢列宿之长或亦举首以槩其余耳曜灵日也光曜而有神灵故名　此以上皆问天之事自古言天者多矣天如盖笠地如覆盆皆中髙外隤北极居天顶中日月绕地腰匝行而四方昼夜因之相易此周髀之说也而释典所谓四大天下环须弥山意亦相似天了无质仰瞻无极故苍苍然日月列星浮生虚空须气而行故逝止疾徐任情无定此宣夜之说也天包地外如卵里黄圆如弹丸南北极斜持两端而天与七曜绕地侧转日岀地而明入地而晦此浑天之说也天圆九重皮皆坚硬日月列星如木节在板各居一重绕地而运以天体明无色故其光通透如琉璃此大西之说也外有呉姚信之轩天晋虞喜之安天虞耸之穹天其说纷纶不可究诘朱子论天体主浑天而言天有气无形日月列星乃气之精光自然发越初无营作系加际隈属陈之可言则与宣夜之防相符然他日复云天应有躯殻甚厚则又自戾其说矣黄帝书言水寔浮天而朱子云天外无水又朱子取沈存中笔谈之说谓月本无光曜日而明而史文玑云月体如镜面光背暗其近日逺日而光有亏盈者盖常面日而不敢背也世无凌云御风之人谁与正之哉余备列其说亦多闻阙疑之意也
　　不任汩【骨】鸿师何以尚之佥曰何忧何不课而行之庄子郭注回洑而涌波者汩也汨鸿言涌溢爲鸿水也不任犹言不能当也指鮌言师众尚举也事详尧典不课而行谓众人苐曰试可而尧遂任之九载也
　　鸱曵衔鲧何听焉顺欲成功帝何刑焉
　　鸱曵衔周孟侯云鲧障水法也盖覩鸱曵尾相衔因筑长堤象之犹张仪依迹作蜀城之类徐友云云语意似言有形如鸱鸟之曵尾衔物以导之耳余按山海经怪水毫水皆有旋鸟首虺尾岭海异闻海鹰吻大者径丈南越志宁县多鸯鹅首啮犬则徐说信矣顺欲成功言顺鮌之意未必无成功帝何爲而刑之乎
　　永遏在羽山夫何三年不施
　　遏禁絶也羽山在今淮安府赣榆县又登州蓬莱县亦有羽山路史鮌遏羽山三年而死朱子云施谓刑杀之不施囚而不杀也按汉马季长孔安国皆以殛鮌爲杀故释施爲舍而宋儒谓但拘苦之未知孰是
　　伯禹腹鮌夫何以变化
　　腹怀抱也变化谓父凶而有圣子也傅子曰禹十二爲司空
　　纂就前绪遂成考功何续初继业而厥谋不同
　　考谓鮌也国语禹以徳修鮌之功则禹非创改其前也特所以行水者异耳故曰缵曰成曰续曰继
　　洪泉极深何以寘【填同】之
　　淮南子禹以息壤填洪水土不减耗掘之益多按洪氏补注引此朱子斥其无稽谓此但言洪水汜滥何以填而平之耳然洪泉非洪水汜滥逆行非极深之谓且又何填之可言哉歴考溟洪録及玉堂闲话续博物志游宦纪闻江陵图经罗氏路史蘓子瞻诗髙子勉序皆言息壤在荆州南门又王阮亭香祖笔记云康熙元年荆州大旱掘南门外堤数尺有状如屋啓而入一物正方非土非木亦非金石有文如篆土人云息壤也急掩之大雨四旬江水泛溢几坏城故知息壤非妄说矣然秦盟甘茂有息壤栁子永州龙兴寺亦有息壤又隆州籍县南有息壤则所填或非一处也真诰曰帝四行天下诸有洞台之山皆移安息之石封而镇之
　　地方九则何以坟之
　　则表则也坟髙也经世厯禹受命于神宗分九州九山国语禹封崇九山盖增髙之以爲九州表则也通雅云禹贡九山刋旅史记正义以汧壶口砥柱太行西倾熊耳嶓冢内方岷爲九山问禹平水土有九山以爲地方之表则何以坟而髙之乎
　　应【平声】龙何画河海何歴
　　有翼曰应龙又虬龙千年谓之应龙大业拾遗记禹治水应龙以尾画地导决水之所岀岳渎经尧九年巫支祈爲孽应龙驱之山足下其后水平禹乃放应龙于东海问圣人治水何乃借力于龙乎其所经历而画之者又何在乎一说河海何歴指禹言吕氏春秋禹东至槫木日岀九津青羌之野南至丹栗沸水之际西过三危之阨巫山之下北至太正之谷夏海之穷未尝懈息
　　鮌何所营禹何所成
　　鮌之治水障之禹之治水行之此营与成之大槩也
　　康回凭怒地【古地字】何故以东南倾
　　蛙萤子共工姜之异爲太昊黒龙氏薨子康回袭黒龙氏亦曰共工凭盛也列子共工与颛顼争帝怒触不周山天柱折地维缺天倾西北地陷东南按传称共工氏爲水害杂见女娲颛顼帝喾尧舜之世太古荒忽记载混淆不足深辨考竹书尧十九年命共工治河六十一年命崇伯鮌治河又国语云鮌称遂共工之过然则康回盖亦尧时治水无功者耳天倾地陷之说殆因其堕髙堙卑以害天下而附防之欤问天之后未及问地而先言禹者禹有平地之功又尔雅释地至九河皆禹所名而鼎象之铸山经之作诸言遐异者多托之禹故先地而致问也
　　九州安错【措】
　　周礼疏神农以上有大九州黄帝乃于神州内分九州世纪云冀兖青徐扬荆豫梁雍九州颛顼所建尧遭洪水增幽并营爲十二州禹平水土还爲九州安错言置于何所也按九州之错周髀浑天之说其形各异后之论者多主浑天然其说亦各不同朱子云地束于劲风旋转之中故甚久而不堕又云地是水载盖巳不能一其说矣利西江谓地浑沦一球上下四旁皆生齿所居史文玑又谓天之在地下者皆水与土所满地有根着当在南枢不动之处虽有圣人乌能折其衷乎
　　川谷何洿
　　水注海曰川注川曰谿注谿曰谷周语天地成而疏爲川谷以导其气洿深也按图书编云地体如肺易象化机云地如空瓠物理小识云石之上防者其根皆空盖地之爲物外寔内虚故阳气升降于其中无所障碍川谷之洿特其显著者耳又何疑焉
　　东流不溢孰知其故
　　列子渤海之东有大壑寔维无底之谷名曰归墟八纮之水莫不注之而无增减焉合璧事类沃焦在碧海东有石濶四万里居百川下水沃之则焦竭亦名尾闾隋志阳精炎炽一夜入海所经燋竭百川归注以相补栁子天对东穷归墟又环西盈器运浟浟又何溢爲朱子云天地之化往者消来者息水流东极气尽而散耳余按诸说不同并列之
　　东西南北其脩孰多南北顺防【妥】其衍几何
　　脩长也防狭而长也衍余也淮南子禹使大章步自东极至于西极二亿三万三千五百里七十五步使防亥步自北极至于南极二亿三万三千五百里七十五步吕春秋四极之内东西五亿九万七千里南北亦五亿九万七千里天文録天地南北二亿三万三千五百里七十五步东西短减四步诗含神雾天地东西二亿三万三千里南北二亿一千五百里此二条盖周髀之说又春秋命历序四海东西九十万里南北八十一万里河图括地象八极之广东西二亿三万三千里南北二亿三万一千五百里灵宪八极之维径二亿三万二千三百里南北短减千里利西江地球东西南北各七万二千里按诸说之中半岀于厯算而不同如此则其不足据依也明矣若较其修短之数则南北多狭于东西他如驺衍之八十一洲释典之四大洲华藏庄严世界一百一十一香水海其言絶异所不敢知也
　　昆仑县【平声】圃其凥【居同】安在增城九重【平声】其髙几里水经注昆仑山三级下曰樊桐二曰元圃三曰增城是爲大帝之居穆天子传舂山之泽所谓县圃百兽所聚桓驎西王母传昆仑之圃有城千里其下弱水九重非颷车羽轮不能到淮南子层城九重髙万一千里百十四步二尺六寸化狄经昆仑山九重重相去九千里拾遗记昆仑山有九层层相去万里天对增城之里万有三千凥与居同一说臋尾所坐处爲凥县圃神人之圃下无所系悬空而居故问其所坐何处也增城又在其上则愈髙而愈竒矣
　　四方之门其谁从焉西北辟【辟】啓何气通焉
　　山海经昆仑帝之下都面有九门门有开明兽守之淮南子昆仑有四百四十门门间四里北门开以纳不周之风谁从言谁人从此岀入也
　　日安不到烛龙何照
　　海外北经钟山之神人面蛇身赤色身长千里视爲昼瞑爲夜是烛九隂是谓烛龙淮南子烛龙在雁门北其国蔽于委羽之山不见日其神人面龙身无足诗含神雾天不足西北无隂阳消息故有龙衔火精往照天门中洞防记东方朔游北极钟火山日月不照有青龙衔烛照山四极按此岂即海外北经之钟山也欤
　　羲和之未扬若华何光
　　羲和注见前明明闇闇下又大荒南经东南海外有女子名羲和帝俊之妻生十日香祖笔记羲和二国名每日岀二国人爲御推升太虚扬起也大荒北经泂野之山有赤树青叶赤花名若木庾子山齐王碑若木一枝旁防数国淮南子若木未有十日其花照下地事文玉屑西北之国日未岀时有若木赤花照地
　　何所冬暖何所夏寒
