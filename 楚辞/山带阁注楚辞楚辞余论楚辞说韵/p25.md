<!-- { "loadSidebar": true } -->
　　佳人犹言美人旧说原自谓非体
　　俗解糺思心以为纕编愁苦以为膺谓攒成一处不使散乱夫纕系腰而缨络胷则心腹之间无非愁思矣奚言一处乎
　　集注风穴风从地出处本补注引淮南览防篇凤凰羽翼弱水莫宿风穴注风穴北方寒风从地出之说今按南山经丹穴有鸟名凤疑淮南风穴本丹字之误髙诱仍其讹而注之耳【尔雅释地疏天老说凤云濯羽弱水莫宿丹穴说文凤注天老曰濯羽弱水莫宿风穴传写之讹非止一本】若夫空穴来风凡地皆然括地志龙山四麓各有风穴博物志风山有风穴荆州记宜都佷山有穴名风井神异经炎山有风穴皆琐屑不足为证且才上天即下地旋又上昆仑不亦劳乎按山海经昆仑帝之下都神异经昆仑铜柱其髙入天故骚经上下于天皆从昆仑取径此扪天而依风穴冯昆仑亦此意也风穴从昆仑解颇融洽
　　补注以黄棘为地名集注辨从王解良是抑考中山经云苦山有木名黄棘黄华而员叶其实如兰服之不字岂亦芳香贞烈而有棘刺之物故借以寓意与
　　逺游
　　逺游发端曰悲时俗之迫阨兮愿轻举而逺游全文都摄在里皆深悲极痛之辞也凡人心弥欝者其言弥畅不极畅不足以舒其郁不极畅亦不足以形其郁知其解者篇中所云皆属幻语岂真有链形魂后天地之本愿哉黄维章曰题名逺游本非求仙苐以凡质难于轻举不得不假途于仙以为游之能逺计斯言得之惜未究所以欲逺游之故耳后之论者乃谓神仙忠孝同出一原至以沈湘为水解诚痴人说夣矣
　　逺游章法整齐最为易了章首悲时俗之迫阨兮愿轻举而逺游质菲薄而无因兮焉托乗而上浮挈出全篇之防重曰以下至要眇淫放言链质也南州六句言轻举也命天阍至末言逺游也前段至南巢仍丹丘皆以为錬质地耳与逺游无闗至南巢常境也丹丘则至仙乡矣上征则轻举升天而后能逺游此链质之次第也逺游次第始因乗云上征故先言天从天而下自东而西而南而北序次有详畧而辞防秩然句芒蓐收祝融颛顼四海之神流波瀁清源皆指海言尚未及海外也末段则天上地下无微弗到逺游之志于是大快矣后之解者谬误百出若听直饮骚论逺游之境以南巢丹丘与帝宫句芒等列则未能轻举先已逺游固已乱其立言之防钱饮光张原雅又谓南南州太微东句芒西蓐收北元武四方之游巳徧路曼曼以下至先乎平路乃于临睨故乡句别作波澜其说虽小异其为支离一也本因元武在北故曲为之解殊不知元武虽在北方然列象于天非句芒等分主方隅之比且召而奔属与曰过曰遇曰从不同譬之腾告鸾鸟迎伏妃以其不在故曰召曰迎以其道逺故曰奔曰腾一而已矣又可以迎宓妃为游洛水乎至临睨故乡特以楚都在南故于南游小作曲折以示行文之变耳胶而执之皆陋见也若王姜斋于东西南北之游皆指为龙虎丹铅寓言妖氛满纸于逺游本义不啻秦越尤不足当识者一笑齐东野语载赵汝愚安置永州至衡而卒朱子为之注离骚今按逺游集注以往者余弗及兮来者吾不闻二句为作文本意葢有激之言其实二句苐言人生为日无几以眀长勤至死之可哀耳若作文本意篇首二语固已着明不待他求也
　　淑邮一作叔尤旧训淑善而絶尤也颇觉晦滞
　　天有六气别见左传章句引陵阳子眀经为解则下文朝霞沆瀣正阳都为重出矣周孟侯尝论之
　　列仙传谓王子乔游伊洛间浮丘公接上嵩山后见于缑氏山而庐州巢县志又云金庭山在县西南九十里一名紫微王子乔于此采药得道唐天寳中敇名王乔山按巢县即古南巢似与此文相应补注辨为南方凤鸟之巢直臆说耳又案巢县在古陵阳正北相去数百里而近今观顺凯风而至南巢之语则逺游之作岂在迁放陵阳之日与
　　晞余身一本作晞余目解者颇多异说今按补集二注俱无考正则目字乃后人传写之讹诸说皆未察耳载营魄而登霞朱子辨证力主载为以人乗车之义而深辟苏王二子之说之非其论详矣余按上文曰质销铄以绰约兮神要眇以淫放眀是质消神旺故神能载魄以升清澂醇粹之神固不可以言强阳而载魄亦非驰骛于纷挐也二子训载为以车承人之义似较直截或朱子于养生之术别有微防而深悉其非则弗敢知已
　　自掩浮云而上征以下序次逺游体径平直临睨旧乡数语从故乡蹴起波澜非惟情义所必然亦文势洄洑不得不尔也若其本防则固注重抑志自弭一边以卒逺游之志耳章句絶叹其思念楚国为精诚之至徳义之厚夫原之精诚徳义岂俟此而后见哉因集注采用其语故及之
　　使湘灵鼓瑟兮防上二女御言葢使侍而鼓瑟也变文湘灵取与海若作对耳补注援此证屈子不以二女为湘君夫人亦肤见也如以理言则与洛水宓妃均属悠谬奚独于此置辨乎
　　楚辞上下天地多言昆仑此独不及者亦文家避熟之法
　　逺游驱役百神本是随意抒写无他取义从颛顼亦第以北方言或牵附髙阳苖裔皆曲说也
　　卜居
　　卜居本意葢以恶旣不可为而善又不防福故向神而号之犹阮籍途穷之泣也王叔师谓决之蓍龟冀闻异策固为大愚集注以为哀悯世人而设此以警之亦非切论
　　瓦釡雷鸣对毁弃黄钟言言人之弃黄钟而羣撃瓦缶所谓溷浊不清也集注谓以妖怪而作声夫妖怪于人何与耶
　　渔父
　　何故至于斯惊絶之辞葢因武溪蛮蛋之境而原以王族来此故耳然原之放日久渔父岂不知之特未悉所以放之之故故下以是以见放为答也俗解谓怪其颜色形容则与答辞不应矣
　　身之察察二语切沐浴者言便与皓皓二语不嫌重复史记于振衣下多一人字尤为可见
　　昔贤遗迹后人往往多附防均州沔阳之沧浪非江南地无论矣若长沙湘隂之濯缨桥寳庆邵阳之渔父庙城步之渔父亭去沧浪颇逺皆以为渔父遇屈原处一统志又云武冈沧浪水亦有渔父亭然考武冈山水絶无沧浪亦足徴其妄也
　　招魂
　　自王叔师以招魂为宋玉所作千余年来未有易者大招则王以为作于屈原又曰景差葢已不能定其人矣晁无咎谓大招古奥非原莫能作洪氏又曰汉志原赋二十五篇渔父以上是也大招恐非原作朱子谓以宋玉大小言赋考之差语皆平淡醇古知大招为差作无疑自后学者争传其说至明黄维章始以为非而取二招归之于原然言多迂滞未足以发其义林西仲本黄氏之说又从而条列之而后二招之属于原殆有确乎不易者今约其辞曰古人招魂之礼为死者而行嗣亦有施之生人者原以魂魄离散而招尚在未死也王逸乃以招魂为宋玉所作试问太史公读而悲其志谓悲原之志乎抑悲玉之志乎或谓世俗招魂皆出他人之口不知古人以文滑稽且有生而自祭者又何嫌于自招杜子美彭衙行暖汤濯我足剪纸招我魂固亦自招之眀验也玩篇首自序及篇末乱词皆不言君而曰朕曰吾断非出于他人之语旧注谓宋玉代原为辞不转多葛藤乎且果系玉作无论首尾解说难通即篇中亦应仿古礼以自致其招何乃托之巫阳涉于戏乎若谓班固汉志有原赋二十五篇之语渔父以上已足其数故并大招亦属之景差夫固之时去原已逺其言固未足为左验且九歌虽十一篇而名止称九如不合之二招仅二十三篇耳即谓二招在二十五篇之内可也于玉与差何涉李善又因大招名篇改招魂为小招玉与差皆原之徒茍俱招师之魂何以见差之当为大玉之当为小耶按原自放流以后系心怀王不忘欲反则当归葬之时升屋而臯自有不能已者特谓之大所以别于自招乃尊君之辞也篇中所言饮食音乐女色宫室之乐皆懐王向所固有其中亦各有制与招魂大不相同至末六段举五百年兴王之业望之怀王葢三代之得天下实不外此岂原所能自为耶旧注以为景差招原强增楚王举用等语以致文义难通最可怪者章首魂无逃只本因怀王逃秦而言旧注释春气奋发魂魄亦随时感动而无所逃夫果无所逃则不能他往亦不能来归何必戒其无逺遥又为此无益之招乎且与随时感动四字语意絶不相防何其谬也若王逸谓元冥之神淩驰天地间收其隂气而藏之故魂不可逃尤不足辨矣余按林氏之说参之二招本文皆条畅惬适初无强前人以附已意之病然则大招所以招君故其辞简重尔雅招魂所以自招则悲愤发为谐谩不妨穷工极态故为不检之言以自嘲葢立言之体各殊耳后人乃云招魂辞胜大招理胜争以其见为之轩轾何足与议哉
　　招魂序宫室女色饮食音乐之乐与大招不同大招是实情招魂是幻语大招每项俱各开写招魂则首尾总是一串其间有眀落有暗度章法珠贯防聮相绎而出其次第一层进一层入后异采惊华缤纷繁防使人一往忘返矣乱辞一段忽又重现离殃愁苦本色来通首数千言浑如天际浮云自起自灭作文之变于斯极矣逺游近者欲使之逺招魂逺者欲使之近皆是放逐之余幽邑瞀乱觉此身无顿放处故设为谩词自解聊以舒忧娱哀所谓台池酒色俱是幻景固非实有其事亦岂真以为乐哉且微特招魂非志于荒淫即逺游亦岂诚有意于登仙乎此与孔子浮海居夷同是愤极时语太史公读而悲其志真能推见至隠者也招魂以乱辞终主客之意尤为可见后人认客作主苦加掊撃林西仲又曲为之解比之管仲三归魏绛女乐何异痴人说梦乎
　　掌梦二字不可晓岂上帝本遣掌梦告巫阳故呼而致词欤一说巫阳职在掌梦故以自称上帝上告于帝也若汉书景帝纪三辅上丞相御史之类
　　纂组绮缟指衣服言葢补上下文所未及也旧注从帱帐立解则上旣言罗帱矣此不嫌重出乎
　　瑶浆蜜酌实羽觞些章句云蜜古本作朱子云见礼经通作幂以疏布葢尊者勺挹酒器言举幂用勺酌酒而实羽觞之爵也今本作蜜非余按通幂者乃鼏字玉篇亡狄切礼器所谓牺尊疏布幂也若字乃蜜本字玉篇亡吉切说文蠭甘饴也尔雅翼云葢若鼎器焉而幂之然则与蜜特古今字体不同耳朱子以为鼏不免谬误且云举幂用勺文义亦嫌蛇足矣其以蜜为非者岂谓与上蜜饵蜜字复出耶古人临文固不如此拘拘也
　　旧解挫糟为捉去其糟捉与挫意义殊不协冻饮旧训盛夏饮酒居之氷上王姜斋又云以水和酒而饮皆不经之说也惟文选五臣注糟酒滓可以冻饮李善曰冻冷也其说为当抑按梁四公记髙昌国献冻酒杰公辨其非八风谷冻成又以髙寜酒和之者岂冻饮固酒之制为冻者欤
　　美人既醉四语写醉后美人为舞时引兴被文四语写衣丽髪艳为舞时衬色与前言女色絶非重复丽而不奇言五色绚丽色不竒单也此处总以繁杂为主故特下不竒二字旧解读作其音训不奇奇也非是
