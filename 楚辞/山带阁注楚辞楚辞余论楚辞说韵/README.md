<!-- { "loadSidebar": true } -->
　　钦定四库全书　　　　　集部一
　　山带阁注楚辞目録　　　楚词类
　　巻首
　　篇目
　　屈原列传
　　屈原外传
　　楚世家节畧
　　考正地图【楚辞地理总图　抽思思美人路图哀郢路图　涉江路图　渔父懐沙
　　路图】
　　注六巻
　　巻一　离骚
　　巻二　九歌
　　巻三　天问
　　巻四　九章
　　巻五　逺游　　　　卜居
　　渔父
　　巻六　招魂　　　　大招
　　余论二巻
　　巻上　总论　　　　离骚
　　九歌　　　　天问
　　巻下　九章　　　　逺游
　　卜居　　　　渔父
　　招魂　　　　大招
　　説韵一巻
　　【臣】等谨案山带阁注楚辞六巻楚辞余论二巻楚词説韵一巻
　　国朝蒋骥撰骥字涑塍武进人是书自序题康熙癸已而余论上巻有庚子以后复见安溪李氏离骚解义之语葢余论又成于注后也注前冠以史记屈原列传沈亚之屈原外传楚世家节畧以考原事迹之本末次以楚辞地理列为五图以考原涉厯之后先所注即据事迹之年月道里之逺近以定所作之时地虽穿凿附防所不能无而徴实之谈终胜悬防余论二巻驳正注之得失考证典故之同异其间诋诃旧説颇涉轻薄如以少司命为月下老人之类亦几同戏剧皆乖著书之体而汰其冗芜简其精要亦自瑕不掩瑜説韵一巻分以字母通以方音又博引古音之同异每部列通韵叶韵通母叶韵三例以攻顾炎武毛奇龄之説夫双声互转四声递转之二例沙随程迥已言之此非骥之剏论至于五方音异自古已然不能谓之不协亦不能执以为例黄庭坚词用蜀音以笛叶竹林外词用闽音以扫叶所安可据为典要谓宋韵尽如是乎又古音一字而数叶亦如今韵一字而重音佳字佳麻并收寅字支真并见是即其例使非韵书具在亦将执其别韵以攻今韵之部分乎盖古音本无成书不过后人参互比校择其相通之多者区为界限犹之九州列国今但能约指其地而不能一一稽其犬牙相错之形骥不究同异之由但执一二小节遽欲变乱其大纲亦非通论以其引证浩博中亦间有可采者故仍从原本与余论并附録焉乾隆四十五年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　山带阁注楚辞巻首
　　武进蒋骥撰
　　篇目
　　离骚
　　九歌
　　东皇太一　云中君　　湘君　　　湘夫人大司命　　少司命　　东君　　　河伯山鬼　　　国殇　　礼魂
　　天问
　　九章
　　惜诵　　　涉江　　　哀郢　　　抽思怀沙　　　思美人　　惜往日　　橘颂悲回风
　　逺游
　　卜居
　　渔父
　　招魂
　　大招
　　宋洪庆善朱晦庵考定原赋止于渔父篇余采黄维章林西仲语并载招魂大招以正汉志二十五篇之数【说见招魂余论】然大招自汉以来巳相传爲原作而招魂篇名具见史记屈原传赞则固非二子创论也其作文次第年代幽逺无可参核窃尝以意推之首惜诵次离骚次抽思次思美人次卜居次大招次哀郢次涉江次渔父次怀沙次招魂次悲回风次惜往日终焉初失位志在洁身作惜诵已而决计爲彭咸作离骚十八年后放居汉北秋作抽思逾年春作思美人其三年作卜居此皆怀王时也怀王末年召还郢顷襄即位自郢放陵阳三年怀王归葬作大招居陵阳九年作哀郢巳而自陵阳入辰溆作涉江又自辰溆岀武陵作渔父适长沙作怀沙招魂其秋作悲回风逾年五月沈湘作惜往日盖察其辞意稽其道里有可徴者故列疏于诸篇而目次则仍其旧以存疑也若九歌天问橘颂逺游文辞浑然莫可推诘固弗敢强为之说云武进蒋骥
　　屈原列传　　　　　　　　　汉司马迁
　　屈原者名平楚之同姓也爲楚怀王左徒博闻强志明于治乱于辞令入则与王图议国事以岀号令岀则接遇賔客应对诸侯王甚任之上官大夫与之同列争宠而心害其能怀王使屈原造爲宪令屈平属草藁未定上官大夫见而欲夺之屈平不与因谗之曰王使屈平爲令众莫不知每一令岀平伐其功曰以爲非我莫能爲也王怒而疏屈平屈平嫉王听之不聪也谗谄之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道徳之广崇治乱之条贯靡不毕见其文约其辞微其志洁其行廉其称文小而其指极大举类迩而见义逺其志洁故其称物芳其行廉故死而不容自疏濯淖汚泥之中蝉蜕于浊秽以浮游尘埃之外不获世之滋垢皭然泥而不滓者也推此志也虽与日月争光可也屈平旣绌其后秦欲伐齐齐与楚从亲惠王患之乃令张仪佯去秦厚币委贽事楚曰秦甚憎齐齐与楚从亲楚诚能絶齐秦愿献商于之地六百里楚怀王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告怀王怀王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地怀王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣愿请往如楚如楚又因厚币用事者臣靳尚而设诡辩于怀王之宠姬郑袖怀王竟听郑袖复释去张仪是时屈平旣疏不复在位使于齐顾反谏怀王曰何不杀张仪懐王悔追张仪不及其后诸侯共击楚大破之杀其将唐昧时秦昭王与楚婚欲与怀王防怀王欲行屈平曰秦虎狼之国不可信不如无行怀王稚子子兰劝王行奈何絶秦欢怀王卒行入武关秦伏兵絶其后因留懐王以求割地怀王怒不听亡走赵赵不内复之秦竟死于秦而归葬长子顷襄王立以其弟子兰爲令尹楚人旣咎子兰以劝怀王入秦而不反也屈平旣嫉之虽放流睠顾楚国系心怀王不忘欲返冀幸君之一悟俗之一改也其存君兴国而欲反覆之一篇之中三致志焉然终无可奈何故不可以反卒以此见怀王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也怀王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井渫不食为我心恻可以汲王明并受其福王之不明岂足福哉令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被发行吟泽畔顔色憔悴形容枯槁渔父见而问之曰子非三闾大夫欤何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波众人皆醉何不餔其糟而啜其醨何故怀瑾握瑜而自令见放爲屈原曰吾闻之新沐者必弹冠新浴者必振衣人又谁能以身之察察而受物之汶汶者乎宁赴常流而葬于江鱼腹中耳又安能以皓皓之白而防世之温蠖乎乃作怀沙之赋其词曰陶陶孟夏兮草木莽莽伤怀永哀兮汩徂南土眴兮窈窕孔静幽墨冤结纡轸兮离愍之长鞠抚情效志兮俛诎以自抑刓方以为圜兮常度未替易初本繇兮君子所鄙章画职墨兮前度未改内直质重兮大人所盛巧匠不斵兮孰察其揆正元文幽处兮蒙谓之不章离娄微睇兮瞽以为无明变白而为黒兮倒上而为下鳯凰在笯兮鸡雉翔舞同糅玉石兮一槩而相量夫党人之鄙妒兮羌不知吾所臧任重载盛兮陷滞而不济怀瑾握瑜兮穷不得余所示邑犬羣吠兮吠所怪也诽俊疑杰兮固庸态也文质疏内兮众不知吾之异采材朴委积兮莫知余之所有重仁袭义兮谨厚以为丰重华不可牾兮孰知余之从容古固有不并兮岂知其故也汤禹久逺兮邈不可慕也惩违改忿兮抑心而自强离湣而不迁兮愿志之有象进路北次兮日昧昧而将暮含忧虞哀兮限之以大故乱曰浩浩沅湘兮分流汩兮修路幽拂兮道逺忽兮曽唫恒悲兮永叹慨兮世既莫吾知兮人心不可谓兮怀情抱质兮独无匹兮伯乐既没兮将焉程兮人生有命兮各有所错兮定心广志余何畏惧兮曽伤爰哀永叹喟兮世溷不吾知心不可谓兮知死不可让兮愿勿爱兮明以告君子兮吾将以为类兮于是怀石遂自投汨罗以死屈原既死之后楚有宋玉唐勒景差之徒者皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭自屈原沈汨罗后百有余年汉有贾生为长沙王太傅过湘水投书以吊屈原
　　太史公曰余读离骚天问招魂哀郢悲其志适长沙观屈原所自沈渊未尝不流涕想见其为人及见贾生吊之又怪屈原以彼其材游诸侯何国不容而自令若是读服鸟赋同死生轻去就又爽然自失矣
　　屈原外传　　　　　　　　　唐沈亚之
　　昔汉武爱骚令淮南作传大概屈原巳尽于此故太史公因之以入史记外有二三逸事见之杂纪方志者尤详屈原痩细美髯丰神朗秀长九尺好竒服冠切云之冠性洁一日三濯缨事怀襄间蒙谗负讥遂放而耕吟离骚倚耒号泣于天时楚大荒原堕泪处独产白米如玉江陵志有玉米田即其地也尝游沅湘俗好祀必作乐歌以乐神辞甚俚原因栖玉笥山作九歌托以风谏至山鬼篇成四山忽啾啾若啼啸声闻十里外草木莫不萎死又见楚先王庙及公卿祠堂图画天地山川神灵琦玮僪佹与古圣贤怪物行事因书其壁呵而问之时天惨地愁白昼如夜者三日晩益愤懑披蓁茹草混同鸟兽不交世务采栢实和桂膏歌逺游之章托游仙以自适王逼逐之于五月五日遂赴清泠之水其神游于天河精灵时降湘浦楚人思慕谓为水仙每值原死日必以筒贮米投水祭之至汉建武中长沙区回白日忽见一人自称三闾大夫谓曰闻君尝见祭甚善但所遗并蛟龙所窃今有惠可以楝树叶塞上以五色丝转缚之此物蛟龙所惮回依其言世俗作糉并带丝叶皆其遗风晋咸安中有呉人顔珏者泊汨罗夜深月明闻有人行吟曰曾不知夏之为丘兮孰两东门之可芜珏异之前曰汝三闾大夫耶忽不见其所之江陵志又载原故宅在秭归乡北有女嬃庙至今衣石尚存时当秋风夜雨之际砧声隠隠可听也嘻异哉原以忠死直古龙比者流何以没后多不经事特千古骚魂郁而未散故鬻熊虽久不祀三闾之迹犹时彷佛占断于江潭泽畔蒹葭白露中耳
　　楚世家节畧
　　孟子曰诵其诗读其书不知其人可乎是以论其世也汉史传原既多畧而不详余仿林西仲本复辑楚世家怀襄二王事迹着于篇因兼采诸书附以所见将使读屈子之文者有所参考又以知楚之治乱存亡系于屈子一人而为万世逆忠逺徳者大戒也若林氏取原赋二十五篇凿空而分注之则吾岂敢
　　怀王【名槐威王子在位三十年】
　　元年张仪始相秦惠王
　　四年秦惠王初称王
