<!-- { "loadSidebar": true } -->
　　章首四语乃作文之防也原自以悲蹙无聊故发愤欲逺游以自广然非轻举不能逺游而质非仙圣不能轻举故慨然有志于延年度世之事盖皆有激之言而非本意也沉浊汚秽承迫阨而言耿耿营营皆悲绪也弗及不闻言时之促也端审也正气正大之气也以其心之悲而念人处天地之中徒自劳苦湏臾已尽是以思愈逺而心愈悲神忽往而形仍滞皆由菲薄无因之故也安得不反己自修而求正气以度世乎求气者所以炼形而归神神仙之要诀也
　　漠虚静以恬愉兮澹无为而自得闻赤松之清尘兮愿乘风乎遗则贵真人之休德兮美往世之登仙与化去而不见兮名声着而日延竒傅説【悦】之托辰星兮羡韩众【平声】之得一形穆穆以浸逺兮离人羣而遁逸因气变而遂曾【增】举兮忽神奔而怪时髣髴以遥见兮精皎皎以往来超氛埃而淑邮兮终不返其故都免众患而不惧兮世莫知其所如
　　自得即恬愉之意列仙传赤松子神农时为雨师服水玉能入火自烧虚静而恬愉无为而自得正所为赤松清尘也异乎迫阨而悲者矣故愿承而法之与化去者蜕形而往所谓尸解也辰星东方苍龙之体心尾箕之星所谓大辰也庄子曰傅説得之以相武丁奄有天下乘柬维骑箕尾而比于列星今尾上有傅説星是也朱郁仪灵异篇韩众服菖蒲十三年举体生毛日诵万言得一见老子气变正气既求而变化生也曾髙也彷佛遥见所谓山顶云端时或遇之盖形质既蜕独其精灵皎然无累而往来寰宇也淑善也邮传舎也神仙往来皆洞府名胜之地故曰淑邮因悲时而欲逺游故以离故都而免众患为言曰终不反亦愤辞也此节述神仙轻举之乐
　　恐天时之代序兮耀灵曅而西征微霜降而下沦兮悼芳草之先蘦【零同】聊彷【蒲杭切】佯而逍遥兮永历岁而无成谁可与玩斯遗芳兮长乡【向同】风而舒情髙阳邈以逺兮余将焉【烟】所程
　　曅光闪貌彷佯无成明湏时之无益也芳草遗芳皆原自指焉程见怀沙此言知己难期祖业难复盖自决求仙之志以起下文也
　　重【去声】曰春秋忽其不淹兮奚乆留此故都轩辕不可攀援兮吾将从王乔而娱戏飡六气而饮【去声】沆【杭上声】瀣【械】兮潄正阳而含朝霞保神明之清澄兮精气入而粗秽除
　　重乐节之名洪氏曰情志未申更作赋也轩辕黄帝名史记黄帝僊登于天列仙传王子乔周灵王太子晋也好吹笙作鳯鸣道士浮公接之僊去辕轩王乔皆得道者不可攀援以轩辕既尊且逺也甘石星经以日月星辰晦明为六气沆瀣北方夜半之气也正阳南方日中之气也朝霞日始欲出赤黄气也人之神明本自清澄而不能不淆于后天昏浊之气故必取天地之精气以自益而麄秽自消神明所以能保此求正气之始事也
　　顺凯风以从游兮至南巢而壹息见王子而宿之兮审壹气之和德曰道可受而不可传其小无内兮其大无垠毌滑【骨】而魂兮彼将自然壹气孔神兮于中夜存虚以待之兮无为之先庶类以成兮此德之门
　　南风曰凯风南巢今庐州府巢县有金庭山王乔洞王子升仙之所也宿肃同审讯问也外气既入内德自成所谓六气者凝炼而为一气矣然必得所养而后能和故就王子而讯之曰者王子之言也道即养气之道受心受传言传也小无内所谓巻之则藏于宻也大无垠所谓放之则弥六合也滑乱而汝也孔甚也言养气之道但可心受不可言传其藏之至宻而放之至广但能无以私意滑乱其神魂则所养渐近自然而所谓一气者极其神妙自存于中夜静虚之时而不离矣如此则于应世之务皆虚以待之于无微之先而和徳既全万化自出此求正气之中事也
　　闻至贵而遂徂兮忽乎吾将行仍羽人于丹兮留不死之旧乡朝濯发于汤【阳】谷兮夕晞余身兮九阳吸飞泉之微液兮怀琬琰【炎上声】之华英玊色頩【劈影切】以脕【脕】顔兮精醇粹而始壮质销铄以汋约兮神要眇以滛放至贵上所言之要道也仍就也羽人飞仙也丹昼夜常明之处不死之乡仙灵所宅也既得要道故能直往仙乡九阳即所谓汤谷上有扶木九日居下枝者也飞泉张楫云飞谷也在昆仑西南琬琰玉名山海经稷泽多白玉黄帝是食是飨又周穆王荐琬琰之膏以为酒上文王子所授皆内养之事此又以采服为言者盖当闻言之时其于一气之和德固巳心解力行矣然其气不盛则无以厚养之之本故益取天地万物之精以充其气而大其养此求正气之终事也頩浅赤色脕泽也醇厚也粹不杂也质销铄谓凡质尽也汋约柔弱貌要眇深逺貌淫纵也色之美于外者极其腴泽精之纯乎内者极其壮盛渣滓日消神明日生盖真能炼形归神而所为气变者于斯在矣何患菲薄无因哉
　　嘉南州之炎德兮丽桂树之冬荣山萧条而无兽兮野【寂同】漠其无人载营魄而登霞兮掩浮云而上征此僊质既成而遂能轻举以上浮也南州故居之地桂树冬荣与芳草之先零者异亦即景以寓意也载营魄见老子营荧同营魄者质既销铄晶荧而轻也霞遐同逺也人死则魂升而魄降惟有道者质销神旺故其魂神能载此晶荧之魄而升于高逺也
　　命天阍其开闗兮排阊阖而望予召丰隆使前兮问太微之所居集重【平声】阳入帝宫兮造旬始而观清都朝发轫于太仪兮夕始临乎于微闾
　　此下历言逺游之境而此先言游于天阙也排推也望予湏我之来也与骚经倚阊阖而望予不同矣太微宫垣十里在翼轸北天帝南宫也天有九重故曰重阳旬始星名列子曰清都紫微帝之所居今按旬始在北斗旁则清都疑中宫太一之居也太仪天帝之庭习威仪之处也周礼东北曰幽州其山镇曰医无闾即于微闾也游天既毕乃从东北而下也
　　屯余车之万乘兮纷溶【容】与而并驰驾八龙之婉婉兮载云旗之委蛇建雄虹之采旄兮五色杂而燿服偃蹇以低昻兮骖连蜷以骄【去声】骜骑胶葛以杂乱兮班漫衍而方行撰余辔而正防兮吾将过乎句【勾】芒
　　此游于东方也溶水盛也服衡下夹辕两马骖衡外挽两马也骄傲马行纵恣也胶葛犹交加也班駮文也漫衍无极貌月令东方甲乙其帝太皥其神勾芒太公金匮东海之神曰勾芒
　　历太皓以右转兮前飞廉以启路阳杲杲其未光兮凌天地以径度风伯为【去声】余先驱兮氛埃辟【必】而清凉凤凰翼其承旂兮遇蓐【辱】收乎西皇擥彗星防为旍【旌同】兮举斗柄以为麾叛【判】陆离其上下兮游惊雾之流波此游于西方也太皓即太皥庖牺氏也自东向西故曰右转径直也西方庚辛其帝少皥其神蓐收西皇即少昊也金匮西海之神曰蓐收斗柄北斗之柄所谓杓也麾旗属叛分散貌波能冲雾水之大者骚经所谓指西海以为期也
　　旹暧曃【逮】其曭【汤上声】莽兮召元武而奔属【烛】后文昌使掌行兮选署众神以并毂路曼曼其修逺兮徐弭节而髙厉左雨师使径待兮右雷公而为卫欲度世以忘归兮意恣睢【诲】防担【欺亦切】挢【矫】内欣欣而自美兮聊媮娱以淫乐【去声】涉青云以泛滥游兮忽临睨夫【扶】旧乡仆夫怀余心悲兮边马顾而不行思旧故以想像兮长太息而掩涕汜【泛】容与而遐举兮聊抑志而自弭指炎神而直驰兮吾将往乎南疑览方外之荒忽兮沛【罔】瀁【养】而自浮祝融戒而跸御兮腾告鸾鸟迎宓妃张咸池奏承云兮二女御九韶歌使湘灵鼓瑟兮令【平声】海若舞凴夷元螭虫象并出进兮形蟉【力尤切】虬而逶蛇雌蜺【宜壹切】便【平声】娟防增挠【去声】兮鸾鸟轩翥【朱树切】而翔飞音乐博衍无终极兮焉【如字】乃逝以徘徊
　　此游于南方也暧曃暗也曭日不明也元武北方七宿谓蛇也位在北方故曰玄身有鳞甲故曰武时方自西之南而玄武在北故曰召文昌在紫薇宫北斗魁前六星掌行掌领从行者署置也厉凴陵之意髙厉者自西海而升天际也度世度越尘世而仙去也恣睢放肆也担挢轩举也淫乐乐之深也边旁也谓两骖炎神炎帝神农也南方丙丁其帝炎帝其神祝融南疑九疑也瀁水盛貌言自西而南经过楚地怆然感懐然义不反顾故抑按其念旧之心而自弭其悲益向南直行历九疑穷方外而游于南海也金匮南海之神曰祝融戒前戒也跸止行人也御御也咸池尧乐承云黄帝乐或曰颛顼乐二女娥皇女英也御侍也湘灵承二女而言海若海神号冯夷河伯也螭龙类象罔象也皆水中神物蟉虬盘却貎便娟轻丽貎挠纒也翥举也衍盛貎焉乃犹言于是言南游之乐至矣于是遂逝而徘徊以择所往也乐不至不足以弭悲故言南方之乐独详至乐之中有至悲者存不可不察也
　　舒并节以驰骛兮逴【卓】絶垠乎寒门轶迅风于清源兮从颛顼乎增冰
　　此游于北方也舒纵并合逴逺也絶垠天之边际寒门北极之门轶从后出前也清源水源谓北海也北方壬癸其帝颛顼其神元宴金匮北海之神曰颛顼北方增冰峩峩见招魂
　　历元防以邪径兮乗间【去声】维以反顾召黔羸而见之兮为【去声】余先乎平路经营四方兮周流六漠上至列缺兮降望大壑下峥嵘【活恒切】而无地兮上寥廓而无天视儵忽而无见兮听惝怳而无闻超无为以至清兮与泰初而为隣
　　此纵游上下四方之极际也天有六间地有四维反顾欲他适也黔羸天上造化神名六漠六合也列缺天隙电照一説列仙之宫阙也大壑在渤海东寔维无底之谷名曰归墟峥嵘深逺貎无地出地之下也寥廓广逺也无天出天之上也无见无闻防漠之境也列子曰泰初者气之始也庄子曰泰初有无为有无名言历元防之都乃由斜径而乗北隅之间维回首反顾与造化者游以徧历上下四旁窈防寂閴之境盖至此真无逺弗届矣
　　卜居
　　居谓所以自处之方以忠获罪无可告诉托问卜以号之其谓不知所从愤激之辞也
　　屈原既放三年不得复见竭知【去声】尽忠而蔽鄣于谗心烦虑乱不知所从乃往见太卜郑詹尹曰余有所疑愿因先生决之詹尹乃端策拂曰君将何以教之此三年未知何时详其词意疑在懐王斥居汉北之日也太卜掌卜之官端正也策蓍茎也正之将以筮底殻也拂之将以卜
　　屈原曰吾宁悃悃欵欵朴以忠乎将送往劳【去声】来斯无穷乎宁诛锄草茅以力耕乎将游大人以成名乎宁正言不讳以危身乎将从俗富贵以媮【偷】生乎宁超然高举防保贞乎将哫【足】訾【咨】粟斯喔【握】咿儒儿防事妇人乎宁廉洁正直以自清乎将突梯滑【骨】稽如脂如韦以絜楹乎宁昻昻若千里之驹乎将汜汜【泛】若水中之鳬与波上下偷以全吾躯乎宁与骐骥亢轭乎将随驽马之迹乎宁与黄鹄比翼乎将与鸡骛争食乎此孰吉孰防何去何从
　　悃款诚寔倾尽之貎送往劳来犹俗云随处周旋巧于媚世者也无穷环转不定之意力耕所以退隐游大人所以干进大人势要之人正言危身从彭咸之意也髙举亦退隠之臣哫訾以言求媚也粟斯一作栗饰为小心之状喔咿欲言不言之貌儒侏儒儿婴儿皆柔媚之容也儒儿一作嚅唲洪注喔咿嚅唲皆强笑之貌妇人指郑袖言以事妇人与髙举对言者举朝皆因事袖而进舎是则惟有退隠而巳亷直自清正色而立于朝也突梯滑防貌滑稽圆转貌脂韦皆愞熟之物絜楹如工人之絜度其柱而使之圆也昻昻不肯下人之意驹马未壮者鳬野鸭也亢举也轭车辕前衡亢轭喻以功业自建也黄鹄大鸟一举千里比翼亦髙举意以上皆问卜之辞
