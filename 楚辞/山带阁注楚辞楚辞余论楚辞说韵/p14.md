<!-- { "loadSidebar": true } -->
　　此骐骥但取其疾足言汜泭编竹木以渡水者载乘也自备自为备御也骐骥之行本疾而无以制之则其颠蹷倍速矣汜泭之质本轻而无以御之则其沉溺尤易矣心治以私意为治也祻殃有再谓国亡身虏也识知也君信谗人而背法度皆由不知之故故临死昌言其恶以动君听焉按原之死大约在顷襄十五六年及二十一年而秦拔鄢郢取洞庭五湖江南沅湘元渊亦为秦有祻殃有再之言不旋踵騐矣右惜往日
　　惜往日其灵均絶笔欤夫欲生悟其君不得卒以死悟之此世所谓孤注也黙黙而死不如其已故大声疾呼直指谗臣蔽君之罪深着背法败亡之祸危辞以撼之庶防无弗悟也茍可以悟其主者死轻于鸿毛故畧子推之死而详文君之悟不胜死后余望焉九章惟此篇词最浅易非徒垂死之言不暇雕饰亦欲庸君入目而易晓也呜呼又孰知佯聋不闻也哉
　　后皇嘉树橘徕服兮受命不迁生南国兮深固难徙更壹志兮绿叶素荣纷其可喜兮曽【层】枝剡圆果抟【团同】兮青黄杂糅文章烂兮精色内白类任道兮纷緼宜修姱而不丑兮
　　后后土皇皇天也服习也言天地生植嘉树惟橘服习楚之水土史记所谓江陵千树橘也受命言橘之性深固言橘之根不迁者列子云橘逾淮而北为枳也难徙者通释云橘之成实者移之则不实也言其性宜楚地既不迁于他方而根本深固即一处亦难移种更见其志之専一也素荣白华也曽枝枝之重也剡棘棘之利也果橘实抟圆也青实未熟时黄已熟时也内白兼皮里瓤子三者言言橘之果实外则先青后黄其文交错灿烂而其精纯之色蕴于内者无非洁白又似任道者之不为物累也纷緼盛貌橘宜年年芟繁去蠧与他树不同故曰宜修丑恶也厯言橘之美以自况不迁喻其不适于他邦难徙喻其不逐于污俗花叶以喻文艺枝棘以喻廉隅圆果以喻实徳文章喻实徳之发于经纬内白喻实徳之蕴于幽独宜修以喻已之修为体物之精寓意之善兼有之矣
　　嗟尔幼志有以异兮独立不迁岂不可喜兮深固难徙廓其无求兮苏世独立横而不流兮闭【入声】心自慎终不失过兮秉徳无私参天地兮愿嵗并谢与长友兮淑离不淫梗其有理兮年嵗虽少【如字】可师长【上声】兮行【去声】比【去声】伯夷置以为像兮
　　此申不迁难徙之意而咏叹之盖作颂之防也幼指橘之初生言苏世未详或曰苏不安也闭心谓固闭其心不为物所揺也言橘之初生其志固已自异故能独立于众木之中而受命不迁诚可喜也其根之深固难徙盖因无慕乎外之故则虽不安于世而独立之志不因横逆而流也如此则防心于利害之际而慎其所守可以无过失矣秉持其独立之德而不囬于私可以参天地矣以上皆推广不迁难徙之义虽颂橘而非专言橘也一説苏世谓能苏醒世人魏都赋所谓苏世居政也并谢犹云永谢岁并谢而长与友则终身友之矣淑美离丽也兼上花叶枝果之美而本之以不迁难徙则是美丽而不滛既强梗而复有文理矣橘无松栢之寿故曰年岁少比橘于伯夷而师法之盖悼年寿之不长而矢忠贞以毕命也右橘颂
　　旧解徒知以受命不迁明忠臣不事二君之义而不知以深固难徙示其不能变心从俗尤为自命之本盖不迁难徙义各不同故特着之曰更壹志也作文之时不可攷然玩卒章之语愀然有不终永年之意焉殆亦近死之音矣
　　悲囬风之揺蕙兮心冤结而内伤物有微而陨性兮声有隠而先倡
　　囬风旋转之风物指蕙言方在揺蕙故曰隠倡者倡秋时肃杀之威也愁放之士涉秋倍伤溘死之心触蕙而动故赋其事以发端
　　夫【扶】何彭咸之造思兮暨志介而不忘万变其情岂可盖兮孰虚伪之可长鸟兽鸣以号【平声】羣兮草苴比【去声】而不芳鱼葺鳞以自别兮蛟龙隠其文章故荼【徒】荠【齐上声】不同畆兮兰茝幽而独芳惟佳人之永都兮更【平声】统世以自贶眇逺志之所及兮怜浮云之相羊介眇志之所惑兮窃赋诗之所明
　　暨与也介系也盖掩也苴枯草葺整治也荼苦菜荠甘菜也佳人指彭咸永都言其美始终一致也统系也更统世谓自怀及襄世系更易也贶况同比也因秋风之陨物而感发彭咸自沉之志言初时造意欲为彭咸何以长系于志而不忘以情之非伪也夫情虽万变而其实难揜孰有虚伪而能乆长者乎鸟兽之相号者以其羣也草苴之相比者皆不芳也鱼之各自别者其鳞异也蛟龙之不轻见者其文与羣鱼不同也荼荠不同畆者其味殊也兰之幽而不伍于草苴者以独芳也夫物各从其类而情之不可盖如此故惟于彭咸之所为情实相契而易世以之自比其思独长其志之髙逺如浮云相逐于天也又恐其志之摇乱向固尝赋诗以系定之盖造思不忘至是夫岂一毫虚伪而能然乎赋诗指离骚与抽思思美人言三篇皆作于怀王时以彭咸自命者也
　　惟佳人之独怀兮折芳椒以自处曾【增】歔欷之嗟嗟兮独隐伏而思虑涕泣交而凄凄兮思不眠以至曙终长夜之曼曼兮掩此哀而不去寤从【促翁切】容以周流兮聊逍遥以自恃伤太息之愍怜兮气于【乌】邑而不可止糺【几友切】思心以为纕兮编愁苦以为膺折若木以蔽光兮随飘风之所仍存髣髴【弗】而不见兮心踊跃其若汤抚佩袵以案志兮超惘惘而遂行岁曶曶【忽】其若頽兮旹亦冉冉而将至薠蘅槁而节离兮芳巳歇而不比【去声】怜思心之不可惩兮证此言之不可聊宁溘死而流亡兮不忍此心之常愁孤子唫【吟同】而抆【问】泪兮放子出而不还孰能思而不隐兮昭彭咸之所闻
　　承上言虽志彭咸之所志然犹未遽为彭咸之所为迨观秋风摇蕙而计始决以应篇首之意也椒辛物喩直节也掩抑也寤天曙而寤也周流游行也恃者寄托之意糺戾也纕佩带编结也膺络胸者也光日光仍风之相袭而至者蔽日光欲其无所见也随飘风欲其无所执也若汤如汤之沸热也佩袵即指纕膺言袵衣襟亦近膺之服也时谓衰老之期节离草枯则节处断落也比合也此言指前赋诗言聊茍且也孤子放子皆原自谓隠痛也既孤又放则其痛弥深盖指怀王既死襄王又从而放之也言惟独怀彭咸之所为故守其直节以犯世患至于哀思并集竟夜无眠迨既晓欲游行以寄意而伤其愁思菀结如系缚于胸佩而不能暂离聊试瞢然委运使其身如长夜之随风将愁思彷佛无存矣然卒不禁其心之沸动也则复抚其系缚者以抑按之庶得超然遂其游行乎乃既行而见秋风一起兰蕙陨芳则愁思愈不可惩抑也于是宁践前言而就死矣所以然者秦闗不返孤臣有故主之悲南土投荒放子无还家之日此固交痛而不已者也安得不为彭咸之所为乎
　　登石峦以逺望兮路眇眇之黙黙入景【古影字】响之无应兮闻省想而不可得愁郁郁之无快兮居戚戚而不可解心鞿羁而不开兮气缭转而自缔穆眇眇之无垠兮莽芒芒之无仪声有隠而相感兮物有纯而不可为邈漫漫之不可量兮缥【劈杳切】绵绵之不可纡愁悄悄之常悲兮翩防防之不可娱凌大波而流风兮托彭咸之所居山狭而高曰峦省忆也自缔自相缔结也仪匹也无垠言路之逺无仪言身之孤纯而不可为言一而不可变也邈漫漫二句承纯而不可为言缥飘然一往之意纡囬也翩防防翩然入于防途也流从也此又承上言欲死而未忍忘君故登髙以望之而熟视不覩其影静想不闻其声则愁思转增矣盖修路孑身将欲乘髙以声感之而君心之一而不变者汗漫而不可极绵逺而不可囬故不禁悲愁而自沉之意益决也
　　上髙岩之峭岸兮处雌蜺【宜逸切】之标颠据青防而摅【枢】虹兮遂儵忽而扪【门】天吸湛露之浮凉兮潄凝霜之雰雰依风穴以自悉兮忽倾寤以婵媛
　　此下皆预设魂游之境此言由水而登天也峭峻标杪颠顶扪抚湛厚也潄涤口也雰雰分散貎风穴在昆仑之巅淮南子云昆仑山北门开以纳不周之风即天问所云西北辟启者也倾寤倾侧而觉也言因登天而至昆仑忽聣楚而心有牵恋也
　　冯【凭】昆仑以澂雾兮隠【去声】防【岷同】山以清江惮涌湍之磕磕【克爱切】兮听波声之汹汹纷容容之无经兮罔芒芒之无纪轧洋洋之无从【去声】兮驰委【平声】移之焉【烟】止漂翻翻其上下兮翼遥遥其左右汜潏潏【居越切】其前后兮伴张弛之信期观炎气之相仍兮窥烟液【亦】之所积悲霜雪之俱下兮听潮水之相系
　　此又言由天而入江水也昆仑承上风穴言隠依也防山在今成都府茂州江水所出也磕磕水石声容容芒芒皆指江水言容容纷乱貌轧势相倾也从随行者也漂翻翻三句皆与水相逐之意潏潏水流貌伴依也张弛信期指潮汐往来有常期也炎气指夏霜雪指冬错举以槩四时也烟液者火气郁为烟烟又凝为液也潮海水以月加子午之时一日而再至者也朝曰潮夕曰汐江本楚水因心恋楚地生不能正其国而死犹欲清其流又以昆仑风穴身在雾露之表故澄去昏气而见江水发源之山依而清之则浪势汹涌水流散漫将以孑身与洋洋者相轧驰逐虽劳安能清哉亦惟随流委波与潮汐相往来而观四时之变态而巳
　　借光景以往来兮施黄之枉防求介子之所存兮见伯夷之放迹心调【去声】度而弗去兮刻着志之无适曰吾怨往昔之所冀兮悼来者之悐悐【同】
　　此又由江而登陆也黄棘棘刺也枉曲也以棘刺为防而又不直则马伤深而行速言欲借神光电景飞注往来施棘刺之曲者以为防而求子推伯夷之故迹也调度见骚经刻镌也无适无他适也曰者与二子相语之辞悐悐忧惧貎来者悐悐言危亡将至而可惧也言心乎二子之调度而不忍舍去故镌着其专一之志而告之曰吾之宁死无他适者盖以昔之期望大可哀而后之危亡不忍见故也人逢知巳则乐输其情盖有然矣
　　浮江淮而入海兮从子胥而自适望大河之洲渚兮悲申徒之抗迹骤誎君而不听兮任重石之何益心絓结而不解兮思蹇产而不释
　　此又由陆返江而遍歴诸水也申徒狄谏纣不听负石自沉于河见庄子骤数也任负也言由江逹淮入海还泝大河见子胥申徒皆其同类而忽感二子之死不能救啇与吴之亡故踌躇徘徊卒又不忍遽死而其愁思益萦洄而不能解释也
　　右悲囬风
　　此篇继怀沙而作于为彭咸之志反覆着明几已死矣而卒不死盖恐死不足以悟君徒死无益而尚幸其未死而悟则又不如不死之为愈也故原之于死详矣原死以五月五日兹其隔年之秋也欤















　　山带阁注楚辞巻四
　　钦定四库全书
　　山带阁注楚辞巻五
　　武进蒋骥撰
　　逺游
　　幽忧之极思欲飞举以舒其郁故为此篇
　　悲时俗之迫阨兮愿轻举而逺游质菲薄而无因兮焉【烟】托乘【去声】而上浮遭沉浊而汚秽兮独郁结其谁语【去声】夜耿耿而不兮魂营营而至曙惟天地之无穷兮哀人生之长勤往者余弗及兮来者吾不闻步徙倚而遥思兮怊惝怳而永怀意荒忽而流荡兮心愁凄而增悲神儵忽而不返兮形枯槁而独留内惟省以端操兮求正气之所由
