<!-- { "loadSidebar": true } -->
　　下浮顺江而东下也洞庭入江之口在今岳州巴陵县上洞庭而下江上下谓左右礼东向西向之席俱以南方为上今自荆逹岳东向而行洞庭在其南故以洞庭为上而江为下也浦水涯也夏水东迳沔阳入汉兼流至武昌而防于江谓之夏口背夏浦则过夏口而东去郢愈逺矣西思指郢都言水中髙者曰坟介侧畔也遗风谓故家遗俗之善州土平乐江介遗风皆先世所养育教诲以贻后人者故对之而愀然増悲焉
　　当陵阳之焉【如字】至兮淼【宻杳切】南渡之焉【如字】如曽【层】不知夏之为邱兮孰两东门之可芜心不怡之长久兮忧与忧其相接惟郢路之辽逺兮江与夏之不可涉忽若去不信兮至今九年而不复惨郁郁而不通兮蹇侘傺而含慽
　　陵阳在今宁国池州之界汉书丹阳郡陵阳县是也以陵阳山而名至陵阳则东至迁所矣淼滉漾无涯貌南渡者陵阳在大江之南也夏即夏水也在江之北邱邱陵也孰沈韵何也两东门郢之东闗二门也言己摈逐陵阳不得越江而北虽夏水化为邱陵且不能知何有于郢之城阙或者荡为芜秽乎甚言己居陵阳年深地僻与郢隔絶也忽若犹忽然也忽若去不信者言身忽已去国而其心依恋郢都殊不自信也复反也洪注原初被放在懐王十六年至十八年复召用之有使齐之行三十年有防武闗之谏而懐王不从卒死于秦顷襄王立复放屈原然则懐王于原屡黜屡用其迁于江南九年不复固当在顷襄之世也郁郁不通谓有懐而不能自逹也
　　外承欢之汋【绰】约兮谌【忱】荏弱而难持忠湛湛【谗上声】而愿进兮妒被【披】离而鄣之彼尧舜之抗行【去声】兮了【力杳切】杳杳其薄【波恶切】天众谗人之嫉妒兮被以不慈之伪名憎愠【上声】惀【敛】之修美兮好【去声】夫【扶】人之忼慨众踥【妾】蹀【牒】而日进兮美超逺而逾迈
　　承上郁郁不通而言既以自哀不得不深恨党人也汋约侧媚之态谌诚也荏亦弱也湛湛重厚貌被离众盛貌言小人饰为媚态以承君欢诚使人心意愞弱不能自持是以懐忠愿进者皆为所壅蔽而不得通也了明也不慈因尧舜不以天下与子而言憎好皆指君心愠惀烦愦貌又六书故云忠悃貌忼慨激昻之意踥蹀行貌美即指修美之君子迈往也言君子深忧逺虑而君故憎之小人喜为浮説而君故好之是以小人日进而日亲君子愈疏而愈逺也此又因谗人之见用而进咎君心也
　　乱曰曼【万】余目以流观兮冀壹反之何时鸟飞返故乡兮狐死必首【去声】邱信非吾罪而弃逐兮何日夜而忘之曼引也首邱谓以首枕邱而死不忘所自生也申明不能忘郢之意
　　右哀郢
　　旧説顷襄迁原于江南而不着其地今按发郢之后便至陵阳考前后汉志及水经注其在今宁池之间明甚以地防楚东极边而奉命安置于此故以九年不复为伤也然其末年遂厯庐江鄂渚涉湘沅过梦泽而至辰阳已复出龙阳适长沙沉汨罗徬徨踯躅防徧大江以南乃知原虽羁迹陵阳实亦听其自便所谓江与夏之不可涉者特逐之江外不得越江而北耳或曰原之徧厯江南由谗人播弄其身窜逐非一所也故虽九年不复而拳拳思返犹未有慨然引决之意迨至屡黜屡迁情穷理极而始毕命汨罗姑两存其説以志疑焉
　　心郁郁之忧思兮独永叹乎増伤思蹇产之不释兮曼遭夜之方长悲秋风之动容兮何囘极之浮浮数【上声】惟荪之多怒兮伤余心之懮懮【忧】愿遥赴而横奔兮览民尤以自镇结微情以陈辞兮矫以遗【去声】夫【扶】美人秋风动容言寒风袭人而体栗色变也囘极天极囘旋之枢轴浮浮动貌言秋风之狂使天之枢极亦为浮动也杜诗风连西极动即此意数频惟思也荪指懐王懮懮愁貌遥赴横奔不俟命而趋君所也尤罪也君方多怨故民动而见尤镇止矫举也美人谓君言己身系汉北而心不忘君欲违命至郢以陈其志又见民之罹罪者多而知危自止但结情于辞举以告君则此篇之所为作也
　　昔君与我成言兮曰黄昏以为期羌中道而囘畔兮反既有此他志防【骄】吾以其美好兮览余以其修姱与余言而不信兮盖为【去声】余而造怒愿承间【闲】而自察兮心震悼而不敢悲夷犹以冀进兮心怛伤之憺憺兹厯情以陈辞兮荪详【佯同】聋而不闻固切人之不媚兮众果以我为患
　　此追序立朝时防谗被放之事也防矜览示也不信不以诚相告也造作也始见君之怒而未测及观其于已矜能以相炫饰伪以相欺与昔之成言意甚相背乃知其衔怒在已也史记懐王使屈平造为宪令上官大夫心害其能因谗之曰平以为非我莫能为也王怒而疏屈平盖懐王为人矜名好胜而谗人之言有以深中其忌故其于原口不言而忿日深其所矜示者亦因疑原之自伐而与之相竞耳宋真宗夜召杨亿入禁中以文藁示之曰此皆朕所为非臣下代作也亿皇恐再拜而出知必有谮之者事与此同而懐之昏愎殆有甚焉原所以不免于流放也间闲暇也察明也冀进欲进其言也憺憺动貌苏孝友曰陈留人谓恐为憺厯犹列也切人不媚恳切之人不能逊辞也言欲及君之暇以自明而始则心惧而不敢言继则欲言而心益惧及其言也君方置若罔闻而众已虑其伤亡此其所以斥之于汉北也
　　初吾所陈之耿着兮岂不至今其庸亡何独乐【洛】斯之蹇蹇兮愿荪美之可完望三五以为像兮指彭咸以为仪夫【扶】何极而不至兮故逺闻【去声】而难亏善不由外来兮名不可以虚作孰无施【去声】而有报兮孰不实而有获庸字之义与宁相近亡忘同言初之所陈岂不至今犹耿着而宁遂忘之耶三五三皇五帝也像形模也仪法也责于君者以三皇五帝为模矢于已者以彭咸死谏为法君能希圣臣能竭忠以相砥于其极然后善至而名随之譬则施之有报实之有获不可强求而幸致故欲完君美者不得不为此蹇蹇也此又举上厯情陈辞之实而反覆着明之犹幸君之徐绎而有悟也吁其志可悲矣
　　少【去声】歌曰与美人之抽思兮并日夜而无正防吾以其美好兮敖朕辞而不听
　　少歌乐章音节之名茍子佹诗亦有小歌盖总前意而申明之也抽拔也抽思犹言剖露其心思即指上所陈之耿着言并日夜言旦暮如一也无正无与平其是非也
　　倡【唱】曰有鸟自南兮来集汉北好姱佳丽兮牉独处此异域既惸【防同】独而不羣兮又无良媒在其侧道卓逺而日忘兮愿自申而不得望北山而流涕兮临流水而太息望孟夏之短夜兮何晦明之若嵗惟郢路之辽逺兮魂一夕而九逝曽不知路之曲直兮南指月与列星愿径逝而不得兮魂识路之营营何灵魂之信直兮人之心不与吾心同理弱而媒不通兮尚不知余之从【促翁切】容
　　此叙谪居汉北以后不忍忘君之意也倡亦歌之音节所谓发歌句者也鸟盖自喻汉北今郧襄之地原自郢都而迁于此犹鸟自南而集北也异域指汉北言惸独不羣言禀性孤独也良媒指左右之贤臣其侧君侧也日忘言君不复忆已也北山汉北之山章首言秋风而此云孟夏者追序之词望犹视也郢在汉北之南故其路曰南指营营频往来貌信直信情而直行也从容安舒貌既歴序谪居之后魂梦常依郢都而又若呼而怪之曰何灵魂之信情直行而迫欲归郢也当此人我异心良媒中絶正使得归当复何用余从容听之久矣魂尚未之知耶盖嬉笑之言甚于痛哭矣
　　乱曰长濑湍流沂江潭兮狂顾南行聊以娱心兮轸石崴【威】嵬蹇吾愿兮超囘志度行隠进兮低徊夷犹宿北姑兮烦寃瞀容实沛徂兮愁叹苦神灵遥思兮路逺处幽又无行媒兮道思作诵聊以自救兮忧心不遂斯言谁告兮
　　此序作赋时从汉北而南行之事也濑水浅处湍急流也长濑湍流指由汉逹江之水而言沂向也潭深渊也狂顾左右疾视也汉水南通江夏涉汉沂江则逹郢矣然君不反己则今之南行岂真能至郢哉特姑以快其南归之思耳轸之为言方也周礼注轸之方以象地轸石方崖也崴嵬髙貌九懐覩轸邱兮﨑倾意与此同超越囘反也隠进进而不觉也言山水之竒足以适愿故举前忧思之志度超越而囘反之而其行程进而不觉也北姑盖地之近汉北者瞀容瞀乱之意见于容貌也方欲快意南行而地有所限仅宿北姑而止其心之烦乱实欲沛然而水之南流也灵灵魂道思述其心也救解遂逹也告谓告君也灵魂无日不思郢都而媒絶路阻如此则其结情陈辞亦姑以自解耳所谓矫以遗夫美人者谁遗之而谁告之哉盖终首章之意
　　右抽思
　　此篇盖原懐王时斥居汉北所作也史载原至江滨在顷襄之世而懐王之放流其地不详今观此篇曰来集汉北又其逝郢曰南指月与列星则汉北为所迁地无疑黄昏为期之语与骚经相应明指左徒时言其非顷襄时作又可知矣原于懐王受知有素其来汉北或亦谪宦于斯非顷襄弃逐江南比故前欲陈辞以遗美人终以无媒而忧谁告盖君恩未逺犹有拳拳自媚之意而于所陈耿着之词不惮亹亹述之则犹幸其念旧而一悟也视涉江哀郢惜往日悲囘风诸篇立言大有迳庭矣集注多误解林西仲辨之颇当别有余论
　　滔滔孟夏兮草木莽莽伤懐永哀兮汩【聿】徂南土眴【瞬同】兮杳杳孔静幽黙郁结纡轸兮离愍而长鞠抚情放志兮寃屈而自抑
　　此原遇渔父之后决计沉湘而自沅越湖而南之所作也滔滔水大貌莽莽茂宻貌汩行貌南土指所懐之沙言今长沙府湘隂县汨罗江在焉其地在湖之南也眴目数揺动貌孔甚也杳杳则无所见静黙则无所闻盖岑僻之境昏瞀之情皆见于此矣纡屈轸痛离丽愍忧鞠穷抚循效騐抑按也言循省其情攷验其志虽遭屈而自抑遏盖不敢怨人而増修其徳也
　　刓【玩平声】方以为圜兮常度未替易初本迪兮君子所鄙章画志墨兮前图未改内厚质正兮大人所晠【盛同】巧倕【垂同】不斵兮孰察其揆正
　　刓圜削也言欲变节从时而常法具在不敢废也易初本迪谓变易其初时本然之道也章明也画规画也志念也墨绳墨也前度前人之法度也画与墨皆其所受于前人以为常度本迪者章而志之正不敢刓与易之实行也倕舜共工名性巧言守其画墨而内自厚其质直正大之情此大人所晠美也然贤而不试则譬有巧匠而不使之斵亦安知其度物之正哉此本上抚情效志而言以起人莫能知之意
　　文处幽兮蒙瞍谓之不章离娄微睇兮瞽以为无明变白以为黒兮倒上以为下鳯皇在笯【奴】兮鸡鹜【谟斛切】翔舞同糅玉石兮一槩而相量【平声】夫【扶】惟党人之鄙固兮羌不知余之所臧
　　黒也有眸子而无见曰曚无眸曰瞍离娄古之明目者微睇谓畧加睇盼已无不见也瞽无目者笯笼也槩平斗斛木臧善也因巧倕不斵而进言之黒文之处暗本似无文而以蒙瞍视之则益不知其章矣离娄之畧观本似未审而以瞽者视之则益不知其明矣贤者之不试本似无才而以鄙固者视之则益不知其善矣或倒而置之或杂而糅之贤者所为寃屈也
　　任重载盛兮陷滞而不济懐瑾握瑜兮穷不知所示邑犬羣吠兮吠所怪也非俊疑杰兮固庸态也文质疏内兮众不知余之异采材朴委积兮孰知余之所有重【平声】仁袭义兮谨厚以为丰重【平声】华不可遌【悟】兮孰知余之从【促翁切】容古固有不并兮岂知其何故汤禹久逺兮邈而不可慕
