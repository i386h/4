<!-- { "loadSidebar": true } -->
　　惜诵【此章言已以忠信事君可质于明神而为谗邪所蔽进退不可惟博采众善以自处而已】
　　余防好此竒服兮【奇异也或曰奇服好服也】年既老而不衰【衰懈也言已少好奇伟之服履忠直之行至老不懈五臣云衰退也虽年老而此心不退】带长铗之陆离兮【长铗劒名也其所握长劒楚人名曰长铗也五臣云陆离劒低昂貌补曰铗古挟切庄子曰韩魏为铗注云铗把也史记曰弹劒而歌曰长铗归来乎文选注云铗刀身劒锋也有长铗短铗】冠切云之崔嵬【崔嵬髙貌也言已内修忠信之志外帯长利之劒戴崔嵬之冠其髙切青云也嵬一作巍五臣云切云冠名补曰崔音摧嵬巍并五囘切】被明月兮佩宝璐【在背曰被寳璐美玉也言已背被明月之珠腰佩美玉徳寳兼备行度清白也佩一作佩五臣云被犹服也明月珠名补曰淮南云明月之珠不能无纇注云夜光之珠有似月光故曰明月璐音路说文云玉名】世溷浊而莫余知兮【溷乱也浊贪也一无兮字】吾方髙驰而不顾【言时世贪乱遭君蔽闇无有知我之贤然犹髙行抗志终不囘曲也一本句末有兮字五臣云言我冠帯佩服莫不盛美加之忠信贞洁而遭世溷浊无相知者顾世上如此故髙驰不顾愿驾虬螭而逺去也】驾青虬兮骖白螭【虬螭神兽宜于驾乗以喻贤人清白宜可信任也五臣云虬螭皆龙类补曰虬见骚经螭见九歌】吾与重华游兮瑶之圃【重华舜名瑶玉也圃园也言已想侍虞舜游玉圃犹言遇圣帝升清朝也游一作游一云瑶石次玉也补曰山海经云槐江之山上多琅玕金玉实惟帝之平圃】登昆仑兮食玉英【犹言坐明堂受爵位昆仑一作昆崘食一作飡五臣云瑶圃玉英皆美言之补曰尔雅西北之美者有昆崘虚之璆琳琅玕焉援神契曰玉英玉有英华之色】吾与天地兮同夀与曰月兮同光【言已年与天地相敝名与日月同耀一云同夀齐光一云比夀齐光五臣云言若得值于此时而我年徳冀如是也补曰庄子曰吾与日月参光吾与天地爲常】哀南夷之莫吾知兮【屈原怨毒楚俗嫉害忠贞乃曰哀哉南夷之人无知我贤也补曰国语云楚为荆蛮】旦余济乎江湘【旦明也济渡也言已放弃以明旦之时始去遂渡江湘之水言明旦者纪时明刺君不明也乎一作于】乘鄂渚而反顾兮【乗登也鄂渚地名补曰楚子熊渠封中子红于鄂鄂州武昌县地是也隋以鄂渚为名】欸秋冬之绪风【欸叹也绪余也言已登鄂渚髙岸还望楚国向秋冬北风愁而长叹心中忧思也五臣云秋冬之风摇落万物比之谗佞是以叹焉补曰欸音哀方言云欸然也南楚凡言然者曰欸】歩余马兮山臯邸余车兮方林【邸舍也方林地名言我马强壮行于山臯无所驱驰我车坚牢舍于方林无所载任也以言已才徳方壮诚可任用弃在山野亦无所施也邸一作低补曰邸典礼切低无舍义风赋云邸蕚叶而振气注云邸触也】乘舲船余上沅兮【舲船船有牎牖者补曰舲音灵淮南云越舲蜀艇注云舲小船也释文作柃补曰上谓遡流而上也上上声】齐呉榜以击汰【呉榜船櫂也汰水波也言已始去乗牎舲之船西上沅湘之水士卒齐举大櫂而击水波自伤去朝堂之上而入湖泽之中也或曰齐悲歌言愁思也补曰字书船也呉疑借用榜北孟切又音谤进船也汰音泰】船容与而不进兮淹囘水而疑滞【疑惑也滞留也言士众虽同力引櫂船犹不进随水囘流使已疑惑有还意也疑一作凝五臣云容与徐动貌淹留也疑滞者恋楚国也补曰江淹赋云舟凝滞于水滨杜子美诗云旧客舟凝滞皆用此语其作凝者传冩之误耳】朝发枉陼兮【枉陼地名陼一作渚】夕宿辰阳【辰阳亦地名也言已乃从枉陼宿辰阳自伤去国日已逺也或曰枉曲也陼沚也辰时也阳明也言已将去枉曲之俗而趋时明之乡也补曰前汉武陵郡有辰阳注云三山谷辰水所出南入沅七百五十里水经云沅水东迳辰阳县东南合辰水旧治在辰水之阳故取名焉楚词所谓夕宿辰阳也沅水又东歴小湾谓之枉渚】茍余心其端直兮【茍诚也其一作之五臣云茍且也】虽僻远之何伤【僻左也言我惟行正直之心虽在远僻之域犹有善称无害疾也故论语曰子欲居九夷也僻一作辟五臣云原自解之词】入溆浦余儃佪兮【溆浦水名儃佪一作邅廻五臣云溆亦浦类邅转廻旋也补曰溆徐吕切】迷不知吾所如【迷惑也如之也言已思念楚国虽循江水涯意犹迷惑不知所之也一本吾下有之字】深林杳以冥冥兮【山林草木茂盛一云杳杳以冥冥杳一作晦冥冥一作冥寞五臣云冥冥暗貌】猨之所居【非贤士之道径一本此句上有乃字五臣云猨轻捷之兽喻国之昏乱邪巧生焉非贤智所能处也补曰猨见九歌】山峻髙防蔽曰兮【言险阻危倾也以一作而】下幽晦防多雨【言暑湿泥泞也补曰此言隂气盛而多雨也】霰雪纷其无垠兮【渉氷冻之盛寒补曰诗云如彼雨雪先集维霰霰霙也一曰雨雪杂垠音银畔岸也】云霏霏而承宇【室屋沈没与天连也或曰日以喻君山以喻臣霰雪以兴残贼云以象佞人山峻髙以蔽日者谓臣蔽君明也下幽晦以多雨者羣下专擅施恩惠也霰雪纷其无垠者残贼之政害仁贤也云霏霏而承宇者佞人并进满朝庭也补曰霏芳微切诗雨雪霏霏】哀吾生之无乐兮【遭遇谗佞失官爵也】幽独处乎山中【远离亲戚而斥逐也】吾不能变心而从俗兮【终不易志随枉曲也】固将愁苦而终穷【愁思无聊身困穷也】接舆髠兮桑扈臝行【接舆楚狂接舆也髠剔也首头也自刑身体避世不仕也桑扈隠士也去衣裸防效夷狄也言屈原自伤不容于世引此隠者以自慰也臝一作裸补曰论语曰楚狂接与歌而过孔子杨子曰狂接舆之被其髪也庄子曰嗟来桑扈乎髠音坤去髪也臝力果切赤体也】忠不必用兮贤不必防【以亦用也补曰语曰不使大臣怨乎不以左氏曰师能左右之曰以】伍子逢殃兮【伍子伍子胥也为呉王夫差臣谏令伐越夫差不听遂赐劒而自杀后越竟灭呉故言逢殃补曰子胥伍员也史记越王句践率其众以朝呉呉王喜惟子胥惧曰是弃呉也谏不听赐子胥属镂之劒以死将死曰抉吾眼置呉东门之上以观越之灭呉也庄子曰伍员流于江邹阳曰子胥防夷】比干菹醢【比干纣之诸父也纣惑妲己作糟丘酒池长夜之饮断斮朝涉刳剔孕妇比干正谏纣怒曰吾闻圣人心有七孔于是乃杀比干剖其心而观之故言菹醢也一云比干纣之庶兄菹一作葅】与前世而皆然兮【谓行忠直而遇患害如比干子胥者多也】吾又何怨乎今之人【自古有述乱之君若纣夫差不用忠信灭国亡身当何为复怨今之君乎五臣云此自抑之词】余将董道而不豫兮【董正也豫犹豫也言已虽见先贤执忠被害犹正身直行不犹豫而狐疑也】固将重昏而终身【昏乱也言巳不逢明君思虑交错心将重乱以终年命】乱曰鸾鸟凤皇日以远兮【鸾凤俊鸟也有圣君则来无徳则去以兴贤臣难进而易退也】燕雀乌鹊巢堂坛兮【燕雀乌鹊多口妄鸣以喻谗佞言楚言愚闇不亲仁贤而近谗佞也补曰坛音善见九歌】露申辛夷死林薄兮【露暴也申重也丛木曰林草木交错曰薄言重积辛夷露而暴之使死于林薄之中犹言取贤明君子弃之山野使之颠坠也】腥臊并御芳不得薄兮【腥臊臭恶也御用也薄附也言不识味者并甘臭恶不知人者信任谗佞故忠信之士不得附近而放逐也补曰臊音骚周礼曰豕盲视而交睫腥犬赤股而躁臊左传曰薄而观之薄廹也逼近之意如字一音博下文忽翺翔之焉薄了杳杳而薄天并同】隂阳易位时不当兮【隂臣也阳君也言楚王惑蔽羣佞权臣将代君与之易位自伤不遇明时而当暗世补曰隂阳易位言君弱而臣强也当平声】懐信侘傺忽乎吾将行兮【言已懐忠信不合于众故怅然住立忽忘居止将遂逺行之它方也一无忽字】
　　渉江【此章言已佩服殊异抗志髙逺国无人知之者徘徊江之上叹小人在位而君子遇害也】
