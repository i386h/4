<!-- { "loadSidebar": true } -->
　　惜徃日之曾信兮【先时见任身亲近也补曰史记云原博闻强志明于治乱嫺于辞令入则与王图议国事以出号令出则接遇賔客应对诸侯王甚任之】受命诏以昭诗【君告屈原明典文也诗一作时补曰国语曰庄王使士亹傅太子箴问于申叔时叔时曰教之诗而爲之导广显徳以耀明其志】奉先功以照下兮【承宣祖业以示民也】明法度之嫌疑【草创宪度定众难也补曰史记云懐王使屈原造爲宪令属草藁未定上官大夫见而欲夺之屈平不与因谗之曰王使屈平为令众莫不知每一令出平伐其功曰非我莫能为也王怒而疏屈平】国富强而法立兮【楚以炽盛无盗奸也】属贞臣而日娭【委政忠良而游息也补曰属音烛付也娭音嬉戏也一作娯非是】秘密事之载心兮【天灾地变乃在念也秘一作移】虽过失犹弗治【臣有过差赦贳寛也弗一作不补曰治音持】心纯庬而不泄兮【素性敦厚慎语言也泄一作贳补曰庬厚也莫江切泄漏也音薛】遭谗人而嫉之【遭遇靳尚及上官也嫉之一作佞嫉】君含怒而待臣兮【上怀忿恚欲刑残也】不清澈其然否【内弗省察其侵寃也澈一作徴补曰澈音辙瀓音澄】蔽晦君之聪明兮【专擅威恩握主权也】虚惑误又以欺【欺罔戏弄若转丸也一云惑虚言又以欺】弗参验以考实兮【不审穷覈其端原也】远迁臣而弗思【放逐徙我不肯还也】信谗谀之溷浊兮【听用邪僞自乱惑也溷浊一作浮説】盛气志而过之【呵骂迁怒妄诛戮也盛古作晠补曰汉书曰闻将军有意督过之】何贞臣之无辠兮【忠正之行少愆忒也辠一作罪】被离谤而见尤【虚防诽讪获过愆也离一作讟】慙光景之诚信兮【质性谨厚貎纯慤也补曰说文云景光也此言已诚信甚着小人所慙也】身幽隐而备之【虽处草野行弥笃也补曰此言身被放弃多谗谤也】临沅湘之渊兮【观视流水心悲恻也沅一作江】遂自忍而沈流【遂赴深水自害贼也遂一作不】卒没身而絶名兮【姓字断絶形体没也一云名字断絶形杇腐也没身一作沈身】惜壅君之不昭【怀王壅蔽不觉悟也古本壅皆作廱】君无度而弗察兮【上无捡押以知下也补曰捡押隐括也押音狎】使芳草爲薮幽【贤人放弃草野也补曰说文薮大泽也】焉舒情而抽信兮【安所展思防愁苦也】恬死亡而不聊【忍不贪生而顾老也补曰恬安也言安于死亡不茍生也】独鄣壅而蔽隐兮【远放隔塞在裔土也鄣一作彰音如鄣壅一作雍】使贞臣爲无由【欲竭忠节靡其道也爲一作而】闻百里之爲虏兮【补曰晋献公虏虞君与其大夫百里傒以百里傒爲秦缪公夫人媵百里傒亡秦走宛楚鄙人执之缪公闻百里傒贤以五羖羊皮赎之释其囚与语国事缪公大说授之国政号曰五羖大夫孟子曰百里奚自鬻于秦养牲者五羊之皮食牛以要秦缪公庄子曰秦穆公以五羊之皮笼百里奚】伊尹烹于庖防吕望屠于朝歌兮【朝知苗切】戚歌而饭牛【见骚经天问】不逢汤武与桓缪兮世孰云而知之呉信谗而弗味兮【宰噽阿谀甘如蜜也弗一作不补曰淮南云古人味而不贪今人贪而不味此言贪嗜谗谀不知忠直之味也】子胥死而后忧【竟爲越国所诛灭也】介子忠而立枯兮【介子介子推也】文君寤而追求【文君晋文公也寤觉也昔文公被孋姬之谮出奔齐楚介子推从行道乏粮割股肉以食文公文公得国赏诸从行者失忘子推子推遂逃介山隐文公觉寤追而求之子推遂不肯出文公因烧其山子推抱树烧而死故言立枯也七諌中推自割而食君亦解此也】封介山而爲之禁兮【一无而字】报大德之优游【言文公遂以介山之民封子推使祭祀之又禁民不得有言烧死以报其徳优游其灵防也补曰史记晋初定赏从亡未至隐者介子推推亦不言禄禄亦不及介子推从者乃悬书宫门文公出见其书曰此介子推也吾方忧王室未图其功使人召之则亡遂求其所在闻其入緜上山中于是文公环緜上山中而封之以爲介推田号曰介山以记吾过且旌善人庄子曰介子推至忠也自割其股以食文公公后背之子推怒而去抱木而燔死淮南曰介子歌龙蛇而文君垂泣也封介山而爲之禁者以爲介推田也逸説非是优游大德之貌】思乆故之亲身兮因缟素而哭之【言文公思子推亲自割其身恩义尤笃因爲变服悲而哭之也补曰亲身言不离左右也缟音杲说文云缟素白致缯也】或忠信而死节兮【仇牧荀息与梅伯也】或訑谩而不疑【张仪诈欺不能诛也訑一作补曰訑谩皆欺也上音移下谟官切】弗省察而按实兮【君不参错而思虑也补曰省息井切】听谗人之虚辞【謟谀毁訾而加诬也】芳与泽其杂糅兮【质性香润徳之厚也】孰申旦而别之【世无明智惑贤愚也】何芳草之早殀兮【贤臣被谗命不乆也殀一作夭】微霜降而下戒【严刑卒至死有时也下一作不】谅聪不明而蔽壅兮【君知浅短无所照也一云不聪明补曰易噬嗑夬卦皆曰聪不明也】使谗谀而日得【佞人位高家冨饶也家一作防】自前世之嫉贤兮【憎恶忠直若仇怨也】谓蕙若其不可佩【贱弃仁智言难用也补曰若杜若也】妬佳冶之芬芳兮【嫉害美善之婉容也佳一作娃补曰娃于佳切呉楚之间谓好曰娃冶妖冶女态易曰冶容诲淫】母姣而自好【丑妪自饰以粉黛也补曰音谟説文云母都丑也一曰黄帝妻貌甚丑姣妖媚也音绞好音耗】虽有西施之美容兮【世有好女之异貌也补曰西施越之美女越絶书曰越王句践得采薪二女西施郑旦以献呉王】谗妬入以自代【众恶推远不附近也】愿陈情以白行兮【列巳忠心所趋务也】得罪过之不意【谴怒横异无宿戒也】情寃见之日明兮【行度清白皎如素也寃一作宛】如列宿之错置【皇天罗宿有度数也补曰宿音秀错仓各切】乘骐骥而驰骋兮【如驾驽马而长驱也补曰骐骥骏马也】无辔衔而自载【不能制御乘车将仆补曰诗云六辔如琴説文衔马勒口中行马者也】乘汜泭以下流兮【乘舟汜船而渉渡也编竹木曰泭楚人曰柎秦人曰拨也乘一作椉泭一作柎补曰汜音泛泭音敷説文云编木以度柎与泭同】无舟楫而自备【身将沉没而危殆也楫一作檝补曰説文云楫舟櫂也】背法度而心治兮【背弃圣制用愚意也治一作殆】辟与此其无异【若乘船车无辔櫂也辟一作譬补曰辟喻也与譬同】宁溘死而流亡兮【意欲淹没随水去也】恐祸殃之有再【罪及父母与亲属也】不毕辞而赴渊兮【陈言未终遂自投也】惜壅君之不识【哀上愚蔽心不照也识一作明补曰识音试亦音志冯衍赋云韩卢抑而不纵兮骐骥绊而不试独慷慨而远覧兮非庸庸之所识亦叶韵也】
　　惜往日【此章言已初见信任楚国几于治矣而懐王不知君子小人之情状以忠为邪以僭为信卒见放逐无以自明也】
　　后皇嘉树橘徕服兮【后后土也皇皇天也服习也言皇天后土生美橘树异于众木来服习南土便其风气屈原自喻才徳如橘树亦异于众也便其风气一云便且遂也一云便其性也补曰禹贡淮海惟扬州厥包橘柚贡汉书江陵千树橘与千户侯等异物志云橘为树白华赤实皮既馨香又有善味徕与来同説文云周所受瑞麦来麰天所来也故为行来之来】受命不迁生南国兮【南国谓江南也迁徙也言橘受天命生于江南不可移徙种于北地则化而为枳也屈原自比志节如橘亦不可移徙】深固难徙更壹志兮【屈原见橘根深坚固终不可徙则专一巳志守忠信也】緑叶素荣纷其可喜兮【緑犹青也素白也言橘青叶白华纷然盛茂诚可喜也以言已行清白可信任也荣一作华补曰尔雅草谓之荣木谓之华此言素荣则亦通称也曹植赋曰朱实不萌焉得素荣李尤七叹曰白华緑叶扶疎冬荣金衣素里班理内充皆谓橘也】曾枝剡棘圆果抟兮【剡利也棘橘枝刺若棘也抟圜也楚人名圜为抟言橘枝重累又有利棘以象武也其实圆抟又象文也以喻已有文武能方圆也圆果一作圜实抟一作槫补曰曾音增重也剡音琰方言曰凡草木刺人江湘之间谓之棘注引曾枝剡棘説文云抟圜也其字从手槫柩车也其字从木音同义异】青黄杂糅【一作揉】文章烂兮【言橘叶青其实黄杂糅俱盛烂然而明以言巳敏达道徳亦烂然有文章也补曰橘实初青既熟则黄若以青为叶则上文巳言緑叶矣】精色内白类可任兮【精明也类犹貌也言橘实赤黄其色精明内懐洁白以言贤者亦然外有精明之貌内有洁白之志故可任以道而事用之也一云类任道兮补曰青黄杂糅言其外之文精色内白言其中之质也】纷緼冝脩【一作修】姱而不丑兮【纷緼盛貌丑恶也言橘类纷緼而盛如人宜修饰形容尽好无有丑恶也补曰纷音坟緼音氲集韵蒶蕴积也姱好也】嗟尔防志有以异兮【尔汝也防小也言嗟乎众臣女少小之人其志易徙有异于橘也】独立不迁岂不可喜兮【屈原言巳之行度独立坚固不可迁徙诚可喜也补曰自此以下申前义以明已志】深固难徙廓其无求兮【补曰凡与世迁徙者皆有求也吾之志举世莫得而倾之者无求于彼故也】苏世独立横而不流兮【苏寤也言屈原自知爲谗倿所害心中觉寤然不可变节犹行忠直横立自持不随俗人也补曰死而更生曰苏魏都赋曰非苏世而居正】闭心自愼不终失过兮【言已闭心捐欲敕愼自守终不敢有过失也一云终不过兮一云终不失过兮补曰闭必结切阖也俗作閇非是】秉徳无私参天地兮【秉执也言巳执履忠正行无私阿故参配天地通之神明使知之也补曰天无私覆地无私载秉徳无私则与天地参矣】愿岁并谢与长友兮【谢去也言巳愿与橘同心并志岁月虽去年且衰老长爲朋友不相逺离也补曰説文云谢辞去也　此言已年虽与岁月俱逝愿长与橘为友也】淑离不淫梗其有理兮【淑善也梗强也言巳虽设与橘离别犹善持已行梗然坚强终不淫惑而失义也】年岁虽少可师长兮【言巳年虽防少言有法则行有节度诚可师用长老而事之补曰言可爲人师长】行比伯夷置以爲像兮【像法也伯夷孤竹君之子也父欲立伯夷伯夷譲弟叔齐叔齐不肯受兄弟弃国俱去之首阳山下周武王伐纣伯夷叔齐扣马谏之曰父死不葬谋及干戈可谓孝乎以臣弑君可谓忠乎左右欲杀之太公曰不可引而去之遂不食周粟而饿死屈原亦自以修饰洁白之行不容于世将饿馁而终故曰以伯夷爲法也补曰行下孟切比音近也韩愈曰伯夷者特立独行亘万世而不顾者也屈原独立不迁宜与伯夷无异乃自谓近于伯夷而置以爲像尊贤之词也】
　　橘颂【美橘之有是徳故曰颂管子篇名有国颂説者云颂容也陈为国之形容】
