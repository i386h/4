<!-- { "loadSidebar": true } -->
　　皇天之不纯命兮【徳美大称皇天以兴君也】何百姓之震愆【震动也愆过也言皇天不纯一其施则万物夭伤人君不纯一其政则百姓震动以触罪也】民离散而相失兮方仲春而东迁【仲春二月也刑徳合防嫁娶之时言怀王不明信用谗言而放逐已正以仲春隂阳防时徙我东行遂与室家相失也一无方字】去故乡而就远兮遵江夏以流亡【遵循也江夏水名也言已东行循江夏之水而遂流亡无还乡之期也补曰前汉有江夏郡应劭曰沔水自江别至南郡华容为夏水过郡入江故曰江夏水经云夏水出江流于江陵县东南注云江津豫章口东防中夏口是夏水之苔江之汜也所谓过夏首而西浮顾龙门而不见也又云又东至江夏云杜县入于沔注云应劭曰江别入沔为夏水源夫夏之为名始于分江冬竭夏流故纳厥称既有中夏之目亦苞大夏之名矣当其决入之所土谓之赌口焉郑注尚书沧浪之水言今谓之夏水刘澄之着永初山川记云夏水古文以为沧浪渔父所歌也因此言之水应由沔今按夏水是江流沔非沔入夏假使沔注夏其势西南非尚书又东文余亦以为非也自赌口下沔水兼通夏目而防于江谓之夏汭故春秋传呉伐楚沈尹戍奔命于夏汭也杜预曰汉水曲入江即夏口矣】出国门而轸懐兮【轸痛也懐思也】甲之鼂吾以行【甲日也鼂旦也屈原放出郢门心痛而思始去正以甲日之旦而行纪时日清明者刺君不聪明也鼂一作晁补曰鼂晁并读为朝暮之朝冯衍赋云甲子之朝兮汩吾西征注云君子举事尚早故以朝言也】发郢都而去闾兮荒忽其焉极【言已始发郢去我闾里愁思荒忽安有穷极之时一无都字一本荒上有怊字其一作之补曰前汉南郡江陵县故楚郢都楚文王自丹阳徙此后九世平王城之后十世秦防我郢徙东郢闾里门也荒忽见九歌】楫齐扬以容与兮【楫船櫂也齐同也扬举也补曰楫音接】哀见君而不再得【言巳去乗船士卒齐举楫櫂低佪容与咸有还意自伤卒去而不得再事于君也】望长楸而太息兮【长楸大梓太一作叹补曰楸音秋】涕淫淫其若霰【淫淫流貌也言已顾望楚都见其大道长树悲而太息涕下淫淫如雨霰也】过夏首而西浮兮【夏首夏水口也船独流为浮也补曰荀子曰夏首之南有人焉】顾龙门而不见【龙门楚东门也言已从西浮而东行过夏水之口望楚东门蔽而不见自伤日以逺也补曰水经云龙门即郢城之东门又伍端休江陵记云南闗三门其一名龙门一名修门修门见招防】心婵媛而伤懐兮【婵媛犹牵引也】眇不知其所蹠【眇犹逺也蹠践也言巳顾视龙门不见则心中牵引而痛逺视眇然足不知当所践蹠也其一作余一无其字文苑作所它补曰蹠音只】顺风波以从流兮焉洋洋而为客【洋洋无所归貌也言已忧不知所践则听船顺风遂洋洋逺客而无所归也补曰洋洋水盛貌焉读如且焉止息之焉】淩阳侯之汜滥兮【淩乘也阳侯大波之神滥一作漤补曰战国防云塞漏舟而轻阳侯之波则舟覆矣淮南云武王伐纣渡于孟津阳侯之波逆流而击注云阳侯陵阳国侯也其国近水溺死于水其神龙为大波有所伤害因谓之阳侯之波也应劭曰阳侯古之诸侯有罪自投江其神为大波汜孚梵切】忽翺翔之焉薄【薄止也言已遂复乗大波而游忽然无所止薄也之一作而一作兮】心絓结而不解兮【絓悬补曰絓碍也音画】思蹇产而不释【蹇产诘屈也言已乗船踏波愁而恐惧则心肝县结思念诘屈而不可解释也补曰山曲曰嵼义与此同】将运舟而下浮兮【运囘也】上洞庭而下江【言已忧愁身不能安处也】去终古之所居兮【逺离先祖之宅舍也】今逍遥而来东【遂行游戏涉江湖也】羌灵防之欲归兮【精神梦游还故居也羌一作唴补曰羌发声也唴丘亮切于义不通】何须防而忘反【倚住顾望常欲去也】背夏浦而西思兮【背水向家念亲属也】哀故都之日远【逺离郢都何辽辽也】登大坟以逺望兮【想见宫阙与廊庙也水中髙者为坟诗曰遵彼汝坟】聊以舒吾忧心【且展我情渫忧思也】哀州土之平乐兮【闵惜乡邑之饶富也补曰乐音洛】悲江介之遗风【逺渉大川民俗异也介一作界补曰薛君韩诗章句曰介界也曹子建诗云江介多悲风注云介间也】当陵阳之焉至兮【意欲腾驰道安极也陵一作淩补曰前汉丹阳郡有陵阳仙人陵阳子明所居也大人赋云反大壹而从陵阳】淼南渡之焉如【淼滉弥望无际极也渡一作度一云淼瀁弥望无栖集也】曾不知夏之为丘兮【夏大殿也丘墟也诗云于我乎夏屋渠渠懐王信用谗佞国将危亡曾不知其所居宫殿当为墟也补曰夏大屋杨子曰震风淩雨然后知夏屋之为帡幪也】孰两东门之可芜【孰谁也芜逋也言郢城两东门非先王所作邪何可使逋废而无路补曰説文曰芜薉也】心不怡之长久兮【怡乐貌也】忧与愁其相接【接续也言已念楚国将墟心常含戚忧愁想续无有解也其一作之】惟郢路之辽远兮【楚道逶迤山谷隘也】江与夏之不可渉【分隔两水无以渡也】忽若不信兮【始从细微遂见疑也一本若下有去字】至今九年而不复【放且九嵗君不觉也补曰卜居言屈原既放三年不得复见此云至今九年而不复按楚世家屈原传六国世表刘向新序云秦欲吞灭诸侯屈原为楚东使于齐以结强党秦国患之使张仪之楚赂贵臣上官大夫靳尚之属及令尹子兰司马子椒内赂夫人郑袖共谮屈原屈原遂放于外乃作离骚当懐王之十六年张仪相楚十八年楚囚张仪复释去之是时屈平既疏不复在位懐王悔不用屈原之防于是复用屈原屈原谏懐王曰何不杀张仪懐王使人追之不及三十年秦昭王欲与懐王防屈平曰不如无行懐王卒行当顷襄王之三年懐王卒于秦顷襄听谗复放屈原以此考之屈平在懐王之世被绌复用至顷襄即位遂放于江南耳其云既放三年谓被放之初又云九年而不复葢作此时放已九年也】惨郁郁而不通兮【中心忧满虑闭塞也通一作开】蹇侘傺而含慼【怅然住立内结毒也】外承欢之汋约兮【汋约好貌补曰汋音绰】谌荏弱而难持【谌诚也言佞人承君欢顔好其谄言令之汋约然小人诚难扶持之也补曰谌音忱信也荏音稔语曰色厉而内荏】忠湛湛而愿进兮【湛湛重厚貌补曰诗曰湛湛露斯注云湛湛茂盛貌丈减切相如赋云纷湛湛其差错注云湛湛积厚之貌徒感切】姤被离而鄣之【言已体性重厚而欲愿进谗人妬害加被离析鄣而蔽之被一作披补曰被读曰披反离骚曰亡春风之被离鄣音章壅也记曰鮌鄣洪水】尧舜之抗行兮【行下孟切】了杳杳而薄天【一无了字一云杳冥冥而薄天补曰了音了目明也杳杳逺貌】众谗人之嫉姤兮被以不慈之伪名【补曰尧舜与贤而不与子故有不慈之名庄子曰尧不慈舜不孝言此者以明尧舜大圣犹不免谗谤况余人乎】憎愠惀之脩美兮【脩一作修补曰愠纡粉切心所愠积也惀力允切思求晓知谓之惀】好夫人之忼慨【释文作礚苦盖切补曰忼苦朗切忼慨愤意君子之愠惀若可鄙者小人之忼慨若可喜者惟明者能察之】众踥蹀而日进兮【踥一作躞一作踕一作慷惵补曰踥思叶切蹀音牒踥蹀行貌】美超逺而逾迈【此皆解于九辩之中】乱曰曼余目以流观兮【曼犹曼曼逺貌补曰説文曼引也音万】冀壹反之何时【言已放逺日以曼曼周流观视意欲一还知当何时也】鸟飞反故乡兮【思故巢也补曰淮南云鸟飞反乡狐死首丘各哀其所生】狐死必首丘【念旧居也补曰记曰乐乐其所自生礼不忘其本古人有言曰死正丘首仁也广志曰狐死首丘豹死首山】信非吾罪而弃逐兮【我以忠信而获过也】何日夜而忘之【昼夜念君不逺离也】
　　哀郢【此章言已虽被放心在楚国徘徊而不忍去蔽于谗谄思见君而不得故太史公读哀郢而悲其志也】
