<!-- { "loadSidebar": true } -->
　　思美人兮【言己忧思念怀王也】擥涕而竚眙【竚立悲哀涕交横也补曰擥犹拔也竚直吕切乆立也眙直视也丑吏切文选注云伫眙立视也今市聚人谓之立眙】媒絶路阻兮【良友隔絶道壊崩也一云媒絶而道路阻文苑作路絶而媒阻】言不可结而诒【秘密之语难传诵也一无而字】蹇蹇之烦寃兮【忠谋盘纡气盈胷也寃一作惋补曰易曰王臣蹇蹇】陷滞而不发【含辞郁结不得扬也陷一作滔补曰怀沙云防滞而不济】申旦以舒中情兮【诚欲日日陈己心也以一作不补曰九辩云申旦而不寐五臣云申至也】志沈菀而莫达【思念沈积下得通也一无志字补曰菀音郁积也】愿寄言于浮云兮【思托要谋于神灵也】遇丰隆而不将【云师径游不我听也】因归鸟而致辞兮【思附鸿鴈达中情也】羌宿髙而难当【飞集山林道径异也一云羌迅髙而难寓补曰当値也】髙辛之灵盛兮【帝喾之德茂神灵也盛一作晟一作威补曰史记帝喾髙辛者黄帝之曾孙生而神灵自言其名张晏曰髙辛所兴之地名也】遭鸟而致诒【喾妃吞燕卵以生契也言殷契合神灵之祥知而生于是性有贤仁爲尧三公屈原亦得天地正气而生自伤不遭圣主而遇乱世也】欲变节以从俗兮【念改忠直随谗佞也】媿易初而屈志【慙耻本行中回倾也补曰媿与傀同志音之叶韵】独历年而离兮【修德累岁身疲病也】羌心犹未化【愤懑守节不易性也补曰与慿同】宁隐闵而寿考兮【怀智佯愚终年命也】何变易之可爲【心不改更死忠正也一云何变初而可爲】知前辙之不遂兮【比干子胥防祸患也辙一作道】未改此度【执心不回志弥固也】车既覆而马顚兮【君国倾侧任小人也车以喻君马以喻臣言车覆者君国危也马顚仆者所任非人】蹇独怀此异路【遭逢艰难思忠臣也】勒骐骥而更驾兮【举用才德任俊贤也】造父爲我操之【御民以道须明君也补曰史记秦之先造父以善御幸于周缪王得骥温骊骅骝騄耳之驷西廵狩父音甫操七刀切】迁逡次而勿驱兮【使臣以礼得中和也补曰迁逡犹逡廵行不进貎再宿爲信过信爲次说文曰次不前也逡七旬切】聊假日以须峕【朞月考功知徳化也补曰假日见骚经须待也峕古时字】指嶓冢之西隈兮【泽流山野被流沙也嶓冢山名尚书嶓冢导漾隈一作隅补曰嶓音波禹贡导嶓冢至于荆山注云嶓冢在梁州指嶓冢之西隈言日薄于西山也】与纁黄以爲期【待闲静时与贤谋也纁黄葢黄昏时也纁一作曛补曰纁浅绛也其爲色黄而兼赤曛日入余光并音薰】开春发岁兮【承阳施惠养百姓也】白日出之悠悠【君政温仁体光明也】吾将荡志而愉乐兮【涤我忧愁佚豫也将一作且补曰愉音逾】遵江夏以娯忧【循两水涯以娯志也】擥大薄之芳茝兮【欲援芳茝以爲佩也擥一作防茝一作芷补曰薄丛薄也】搴长洲之宿莽【采取香草用饰已也楚人名冬生草曰宿莽】惜吾不及古人兮【生后殷汤周文王也惜一作然一云古之人】吾谁与玩此芳草【谁与竭节尽忠厚也此一作斯补曰玩五换切说文弄也】解萹薄与杂菜兮【萹萹畜也杂菜杂香之菜补曰萹音匾尔雅曰竹萹蓄注云似小蔾赤茎节好生道旁本草云亦呼爲萹竹萹薄谓萹蓄之成丛者按萹蓄杂菜皆非芳草此言解去萹菜而备芳茝宿莽以爲交佩也】备以爲交佩【交合也言己解折萹蓄杂以香菜合而佩之言修饰弥盛也备一作脩】佩缤纷以缭转兮【徳行纯美能絶异也以一作其补曰缤匹賔切缭音了缭绕也】遂萎絶而离异【终以放斥而见疑也补曰萎于危切】吾且儃佪以娯忧兮【聊且游戏乐所志也儃佪一作徘徊】观南人之变态【览察楚俗化改易也】窃快在中心兮【私怀侥幸而欣喜也一无在字一云吾窃快在其中心兮一无吾字】扬厥慿而不竢【思舒愤懑无所待也】芳与泽其杂糅兮【正直温仁徳茂盛也】羌芳华自中出【生含天姿不外受也补曰出尺类切自中而外也】纷郁郁其远承兮【法度文辞行四海也一云行度文辞流四海也承一作蒸补曰说文郁有章也承奉也】满内而外扬【修善于身名誉起也】情与质信可保兮【言行相副无表里也】羌居蔽而闻章【虽在山泽名宣布也居一作重一云居重蔽而闻章】令薜荔以爲理兮【意欲升髙事贵戚也以一作而】惮举趾而缘木【惮难也诚难抗足屈踡局也】因芙蓉而爲媒兮【意欲下求从风俗也因一作用】惮蹇裳而濡足【又恐衣裳被垢浊也补曰庄子曰蹇裳躩歩蹇起防切葢读若褰谓抠衣也足一作之】登高吾不说兮【事上得位我不好也】入下吾不能【随俗显荣非所乐也】固朕形之不服兮【我性婞直不曲挠也】然容与而狐疑【俳佪进退观众意也】广遂前画兮【恢廓仁义圣道也补曰画音获计防也】未改此度也【心终不变内自守也一无也字补曰度徒故切】命则处幽吾将罢兮【受禄当穷身劳苦也一无则字补曰罢读若疲】愿及白日之未暮【思得进用先年老也一本句末有也字】独焭焭而南行兮思彭咸之故也
　　思美人【此章言己思念其君不能自达然反观初志不可变易益自修饬死而后已也】
