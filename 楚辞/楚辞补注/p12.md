<!-- { "loadSidebar": true } -->
　　九章者屈原之所作也屈原放于江南之壄思君念国忧心罔极故复作九章【史记云上官大夫短屈原于顷襄王王怒而迁之乃作懐沙之赋则九章之作在顷襄时也】章者着也明也言已所陈忠信之道甚着明也卒不见纳委命自沈楚人惜而哀之世论其词以相传也【卒释文作骚经之词缓九章之词切浅深之序也五臣云九义与九歌同】惜诵以致兮【惜贪也诵论也致至也病也言巳贪忠信之道可以安君论之于心诵之于口至于身以疲病而不能忘一作愍补曰音敏惜诵者惜其君而诵之也】发愤以杼情【愤懑也杼渫也言已身虽疲病犹发愤懑作此辞赋陈列利害渫已情思以风諌君也杼一作舒补曰杼渫水槽也音署杜预云申杼旧意然文选云抒情素又曰抒下情而通讽谕其字竝从手上与丈吕二切】所作忠而言之兮【言已所陈忠信之道先虑于心合于仁义乃敢为君言之也作一作非一本忠下有心字补曰作为也下文云作忠以造怨】指苍天以爲正【春曰苍天正平也设君谓已作言非邪愿上指苍天使正平之也夫天明察无所阿私惟徳是辅惟恶是去故指之以为誓也补曰正音征叶韵】令五帝以防中兮【五帝谓五方神也东方爲太皥南方爲炎帝西方爲少昊北方爲颛顼中央爲黄帝防犹分也言已复命五方之帝分明言是与非也一本作折中补曰防与析同按史记索隠解折中于夫子引此为证云折中正也安均云折断也中当也言欲折断其物而用之与度相中当故言折中也中陟仲切】戒六神与向服【六神谓六宗之神也尚书禋于六宗向对也服事也言已愿复令六宗之神对听已言事可行与否也一云以乡服补曰孔丛子曰宰我问禋于六宗孔子曰所宗者六埋少牢于太昭祭时也祖迎于坎坛祭寒暑也主于郊宫祭日也夜明祭月也幽禜祭星也雩禜祭水旱也禋于六宗此之谓也孔安国王肃用此説又一説云六宗星辰风伯雨师司中司命一云乾坤六子顔师古用此説一云天地四时一云天宗三日月星辰地宗三太山河海一云六爲地数祭地也一云天地间游神也一云三昭三穆王介甫用此説一云六气之宗谓太极冲和之气苏子由云舍祭法不用而以意立説未可信也】俾山川以备御兮【俾使也御侍也】命咎繇使听直【咎繇圣人也言已愿复令山川之神备列而处使御知已志又使圣人咎繇听我之言忠直与否也夫神明照人心圣人达人情故屈原动以神圣自证明也命一作防使一作以补曰舜举咎繇不仁者逺惟兹臣庻罔或干予正故使之听直】竭忠诚防事君兮【竭尽一本君下有子字】反离羣而赘肬【羣众也赘肬过也言已竭尽忠信以事于君若人有赘肬之病与众别异以得罪谪也补曰赘之芮切肬音尤瘤肿也庄子曰附赘悬肬】忘儇媚以背众兮【儇佞也媚爱也背违也言已修行正直忘爲佞媚之行违偝众人言见憎恶也补曰儇隳缘切説文慧也一曰利也言已忘佞人之害已为忠直以背众背音佩】待明君其知之【须贤明之君则知已之忠也书曰知人则哲秦缪公举由余齐桓任管仲知人之君也一本无明字】言与行其可迹兮【出口为言所履爲迹】情与貌其不变【志愿为情顔色为貌变易也言已吐口陈辞言与行合诚可循迹情貌相副内外若一终不变易也】故相臣莫若君兮【言相视臣下忠之与佞在君知之明也补曰相视也息亮切传曰知臣莫若君】所以证之不远【证验也言君相臣动作应对察言观行则知其善恶所证验之迹近取诸身而不逺也一本之下有而字】吾谊先君而后身兮【言我所以修执忠信仁义者诚欲先安君父然后乃及于身也夫君安则已安君危则已危也补曰谊与义同人臣之义当先君而后已】羌众人之所仇【羌然辞也怨耦曰仇言在位之臣营私为家已独先君后身其义相反故为众人所仇怨一本羌下有然字一本仇下有也字】专惟君而无他兮【惟一作思一作为】又众兆之所雠【兆众也百万为兆父怨曰雠言已专心思欲竭忠情以安于君无有他志不与众同趋故为众所怨雠欲杀已也兆一作人一本雠下有也字】壹心而不豫兮【豫犹豫也】羌不可保也【保知也言已专壹忠信以事于君虽为众人所恶志不犹豫顾君心不可保知易倾移也一本此句与下文皆无也字】疾亲君而无他兮【疾恶】有招祸之道也【招召也言已疾恶谗佞欲亲近君侧众人悉欲来害巳有招祸之道将遇咎也】思君其莫我忠兮【言众人思君皆欲自利无若已欲尽忠信之节忠一作知补曰此言君不以我为忠也】忽忘身之贱贫【言巳忧国念君忽忘身之贱贫犹愿自竭】事君而不贰兮【贰二也而一作其】迷不知宠之门【迷惑也言已事君竭尽信诚无有二心而不见用意中迷惑不知得遇宠之门户当何由之也补曰老子云宠为不宠非君子之所贵也屈原惟不知出此故以信见疑以忠被谤】忠何罪以遇罚兮【罚刑】亦非余心之所志【言已履行忠直无有罪过而遇放逐亦非我本心宿志所望于君也一本此句末与下文皆有也字】行不羣以巅越兮【巅殒越坠】又众兆之所咍【咍笑也楚人谓相啁笑曰咍言已行度不合于俗身以巅堕又为人之所笑也或曰众兆之所异言已被放而巅越者行与众殊异也补曰咍呼来切説文云蚩笑也】纷逢尤以离谤兮【纷乱貌也尤过也补曰纷众貌言尤谤之多也离遭也】謇不可释【謇辞也释解也言已逢遇乱君而被罪过终不可复解释而説也一本句末有也字】情沈抑而不达兮【沈没也抑按也】又蔽而莫之白【言已懐忠贞之情沈没胷臆不得白达左右壅蔽无肻白达已心也一本句末有也字补曰情沈抑而不达人君不知其用心也又蔽而莫之白羣臣莫肯明已所存也】心郁邑余侘傺兮【郁邑愁貌也侘犹堂堂立貌也傺住也楚人谓失志怅然住立为侘傺也心一作忳】又莫察余之中情【言已懐忠不达心中郁邑惆怅住立失我本志曾无有察我之中情也】固烦言不可结诒兮【诒遗也诗曰诒我徳音也固一作故一本结下有而字补曰诒音怡赠言也】愿陈志而无路【愿思也路道也言己积思累日其言烦多不可结续以遗于君欲见君陈已志又无道路也补曰思美人曰媒絶路阻兮言不可结而诒】退静黙而莫余知兮进号呼又莫吾闻【言已放弃所在幽远众无知已之情也补曰号大呼也音豪】申侘傺之烦惑兮【申重也言众人无知巳之情思念惑乱故重侘傺怅然失意也】中闷瞀之忳忳【闷烦也瞀乱也忳忳忧貌也言巳忧心烦闷忳忳然无所舒也中一作心补曰瞀音茂忳徒昆切闷也】昔余梦登天兮魂中道而无杭【杭度也诗曰一苇杭之魂一作防杭一作航补曰杭与航同许慎曰方两小船竝与共济为航】吾使厉神占之兮【厉神葢殇也左传曰晋侯梦大厉搏膺而踊也补曰礼记王立七祀有泰厉诸侯有公厉大夫有族厉注云厉主杀罚】曰有志极而无旁【旁辅也言厉神为屈原占之曰人梦登天无以渡犹欲事君而无其路也但有劳极心志终无辅佐】终危独以离异兮【言已行忠直身终危殆与众人异行之故也】曰君可思而不可恃【恃怙也言君诚可思念为竭忠谋顾不可怙恃能实任已与不也】故众口其铄金兮【铄销也言众口所论万人所言金性坚刚尚为销铄以喻谗言多使君乱惑也补曰铄书药切邹阳曰众口铄金积毁销骨顔师古曰美金见毁众共疑之数被烧炼以至销铄】初若是而逢殆【殆危也言巳志行忠信正直性若金石故为谗人所危殆】惩于羮者而吹兮【言人有歠羮而中心中惩防见则恐而吹之言易改移也独已执守忠直终不可移也一无者字一云惩于热羮者一云惩热于羮一作一作韲补曰惩戒也音赍郑康成云凡防酱所和细切为一曰姜蒜辛物为之故曰曰受辛也】何不变此志也【何不改忠直之节随从吹之志也一云何不变此之志一本自此句至又何以为此援竝无也字】欲释阶而登天兮【释置也登上也人欲上天而释其阶知其无由登也以言我欲事君而释忠信亦知终无以自通也补曰释名云阶梯也孟子所谓完廪捐阶是也易曰天险不可升语曰犹天之不可阶而升欲释阶而登天甚言其不可也】犹有曩之态也【曩向也言欲使已变节而从俗犹向者欲释阶登天之态也言已所不能履行也犹有一作又犹补曰谓惩羮吹之态】众骇遽以离心兮又何以为此伴也【伴侣也言已见众人易移意中惊骇遂离已心独行忠直身无伴侣特立于世也一无众字补曰言众人见已所为如此皆惊骇遑遽离心而异志也】同极而异路兮又何以为此援也【路道也言众人同欲极志事君顾忠佞之行异道而殊趋也援引也言忠佞之志不相援引而同也补曰援于愿切接援救助也】晋申生之孝子兮【一无晋字】父信谗而不好【好爱也申生晋献公太子也体性慈孝献公娶后妻孋姬生子奚齐立为太子因误申生使祭其毋于曲沃归胙于献公孋姬于酒肉置鸩其中因言曰胙从外来不可信乃以酒赐小臣以肉食犬皆毙姬乃泣曰贼由太子于是申生遂自杀故曰父信谗而不爱也补曰礼记曰晋献公将杀其世子申生公子重耳谓之曰子盍言子之志于公乎世子曰不可君安骊姬是我伤公之心也然则盍行乎曰不可君谓我欲弑君也天下岂有无父之国哉吾何行如之使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏茍出而图吾君申生受赐而死再拜稽首乃卒是以为恭世子也】行婞直而不豫兮【婞很也豫厌也豫一作斁】鮌功用而不就【鮌尧臣也言鮌行婞很劲直恣心自用不知厌足故殛之羽山治水之功以不成也屈原履行忠直终不囘曲犹鮌婞很终获罪罚补曰申生之孝未免陷父于不义鮌绩用不成殛于羽山屈原举以自比者申生之用心善矣而不见知于君父其事有相似者鲧以婞直忘身知刚而不知义亦君子之所戒也】吾闻作忠以造怨兮忽谓之过言【始吾闻为君建立忠防必为羣佞所怨忽过之耳以爲不然今而后信】九折臂而成医兮吾至今而知其信然【言人九折臂更歴方药则成良医乃自知其病吾被放弃乃信知谗佞为忠直之害也一云九折臂而为良医一云吾至今而知其然一云吾今而知其然补曰左氏云三折肱知为良医孔丛子云宰我问曰梁丘据遇虺毒三旬而后瘳大夫众宾复献攻疗之方何也夫子曰三折肱为良医梁丘子遇虺毒而获疗诸有与之同疾者必问所以已之之方焉众人为此故各言其方欲售之以已人之疾也】矰弋机而在上兮【矰缴射矢也弋亦射也论语曰弋不射宿弋一作隿补曰矰音增淮南云矰缴机而在上罟张而在下虽欲翺翔其势焉得注云矰弋射鸟短矢也机发也】罻罗张而在下【罻罗捕鸟网也言上有罥缴弋射之机下有张施罻罗之网飞鸟走兽动而遇害喻君法繁多百姓动触刑罚也补曰罻音尉记曰鸠化为鹰然后设罻罗下音户】设张辟以娯君兮【辟法也娯乐也补曰辟毗亦切説文云法也节制其罪也】愿侧身而无所【言君法繁多谗人复更设张峻法以娯乐君巳欲侧身窜首无所藏匿也】欲儃佪以干傺兮【儃佪犹低佪也干求也傺住也言已意欲低佪留待于君求其善意恐终不用恨然立住补曰儃知然切儃佪不进貌干傺谓求仕而不去也】恐重患而离尤【尤过也言已欲求君之善意恐重得患祸逢罪过也补曰恐去声重储用切增益也离遭也】欲髙飞而远集兮君罔谓汝何之【罔无也言已欲远集它国君又诬罔我言汝远去何之乎补曰言欲髙飞远集去君而不仕得无谓我逺去欲何所适也】欲横奔而失路兮坚志而不忍【言已意欲变节易操横行失道而从佞伪心坚于石而不忍为也一云葢志坚而不忍】背膺牉以交痛兮【膺胷也牉分也一本牉下有合字一云背膺敷牉其交痛补曰牉音判传曰夫妻牉合也字林云牉半也】心郁结而纡轸【纡曲也轸隠也言巳不忍变心易行则忧思郁结胷背分裂心中交引而隠痛也结一作约补曰纡萦也轸痛也】梼木兰以矫蕙兮【矫犹糅也梼一作捣矫一作挢糅一作揉补曰梼音捣断木也挢举手也释文古昴切】糳申椒以爲粮【申重也言已虽被放逐而弃居于山泽犹重糳兰蕙和糅众芳以为粮食饮有节修善不倦也糳一作凿补曰左传曰粢食不凿凿精细米説文曰粝米一斛舂九斗曰糳并音作】播江离与滋菊兮【播种也诗曰播厥百谷滋莳也】愿春日以爲糗芳【糗糒也言已乃种江离莳香菊采之为粮以供春日之食也补曰糗去久切干饭屑也孟子饭糗茹草江离与菊以为糗糒取其芳香也糒音备】恐情质之不信兮【情志也质性也质一作志】故重着以自明【言我修善不懈恐君不深照已之情故复重深陈饮食清洁以自着明也补曰重直用切】矫兹媚以私处兮【矫举也兹此也释文作桥居表切补曰挢本从手举手也】愿曾思而远身【曾重也言已举此众善可以事君则愿私居远处唯重思而察之补曰曾音増】
