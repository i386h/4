<!-- { "loadSidebar": true } -->
　　滔滔孟夏兮【滔滔盛阳貌也史记作陶陶补曰说文滔水漫漫大貌他刀切又滔聚也音陶前云方仲春而东迁此云滔滔孟夏者屈原以仲春去国以孟夏徂南土也】草木莽莽【言孟夏四月纯阳用事煦成万物草木之类莫不莽莽盛茂自伤不蒙君惠而独放弃曾不若草木也补曰莽莫补切】伤怀永哀兮【怀思也永长也】汩徂南土【汩行貌徂徃也言己见草木盛长而已独汩然放流徃居江南之土僻远之处故心伤而长悲思也土一作去补曰汩越笔切见骚经】眴兮杳杳【眴视貌也杳杳深冥貌也史记作窈窈补曰眴与瞬同说文云开阖目数揺也】孔静幽黙【孔甚也诗曰亦孔之将黙黙无声也言江南山髙泽深视之冥冥野甚清净漠无人声一云孔静兮史记黙作墨】郁结纡轸兮【纡屈也轸痛也史记纡作寃】离慜而长鞠【慜痛也鞠穷也言己愁思心中郁结纡屈而痛身遭疾病长穷困苦恐不能自全也史记慜作而作之补曰离遭也慜与同】抚情効志兮【抚循也効犹覈也】寃屈而自抑【抑按也言已身多病长穷恐遂巅沛抚己情意而考覆心志无有过失则屈志自抑而不惧也史记云俛诎以自抑】刓方以爲圜兮【刓削补曰刓吾官切圆削也】常度未替【度法也替废也言人刓削方木欲以爲圜其常法度尚未废也以言谗人谮逐放已欲使改行亦终守正而不易也】易初本廸兮【史记廸作由一无初字】君子所鄙【鄙耻也言人遭世遇变易初行远离常道贤人君子之所耻不忍爲也】章画志墨兮【章明也志念也史记志作职补曰画音】前图未改【图法也改易也言工明于所画念其防墨修前人之法不易其道则曲木直而恶木好也以言人遵先圣之法度修其仁义不易其行则徳誉兴而荣名立也史记图作度】内厚质正兮【史记作内直质重兮】大人所盛【言人质性敦厚心志正直行无过失则大人君子所盛美也】巧倕不斲兮【倕尧巧工也斲斫也史记作巧匠斲一作刘一作断补曰倕音垂书曰埀汝共工庄子曰工倕旋而盖规矩淮南曰周鼎着倕使衔其指说文云斲斫也刘杀也作斲者是】孰察其拨正【察知也拨治也言倕不以斤斧斲斫则曲木不治谁知其工巧者乎以言君子不居爵位众亦莫知其贤能也史记作揆正补曰说文曰拨治也比末切揆度也】文处幽兮【墨也幽冥也史记作幽处】蒙瞍谓之不章【蒙盲者也诗云蒙瞍奏工章明也言持墨之文居于幽冥之处则蒙瞍之徒以爲不明也言持贤知之士居于山谷则众愚以爲不贤也瞍一作史记无瞍字补曰有眸子而无见曰蒙无眸子曰瞍】离娄微睇兮【离娄古明目者也孟子曰离娄之明睇眄之也补曰淮南曰离朱之明卽离娄也黄帝时人明目能见百步之外秋毫之末睇音弟说文曰目小视也南楚谓眄曰睇】瞽以爲无明【瞽盲者也诗云有瞽有瞽言离娄明目无所不见微有所眄盲人轻之以爲无明也言贤者遭困厄俗人侮之以爲痴也补曰说文瞽目但有状也】变白以爲黑兮【世以浊爲清也史记以作而】倒上以爲下【俗人以愚爲贤也补曰下音户】鳯皇在笯兮【笯笼落也徐广曰笯一作郊补曰笯音暮释文音奴又女家切説文曰笼也南楚谓之笯】鸡鹜翔舞【言圣人困厄小人得志也史记鹜作雉补曰鹜鳬属音木】同糅玉石兮【贤愚杂厠补曰糅杂也女救切】一槩而相量【忠佞不异补曰槩平斗斛木古代切】夫惟党人鄙固兮【楚俗狭陋鄙一作交史记云夫党人之鄙妬兮】羌不知余之所臧【莫照我之善意也史记云羌不知吾所臧】任重载盛兮【补曰盛多也言所任者重所载者多也重直用切】陷滞而不济【陷没也济成也言己才力盛壮可任重载而身放弃陷没沉滞不得成其本志】怀瑾握瑜兮【在衣爲怀在手爲握瑾瑜美玉也补曰传云钟山之玉瑾瑜爲良瑾音仅瑜音逾】穷不知所示【示语也言己怀持美玉之德遭世闇惑不别善恶抱寳穷困而无所语也史记云穷不得余所示】邑犬之羣吠兮吠所怪也【言邑里之犬羣而吠者怪非常之人而噪之也以言俗人羣聚毁贤智者亦以其行度异故羣而谤之也一云邑犬羣兮吠所怪也史记无之字一本此句与下文无也字】非俊疑杰兮【千人才爲俊一国髙爲杰也史记云诽骏疑桀补曰淮南云知过万人谓之英千人谓之俊百人谓之豪十人谓之杰】固庸态也【庸厮贱之人也言众人所谤非杰异之士斯庸夫恶态之人也何者徳髙者不合于众行异者不合于俗故爲犬之所吠众人之所讪也】文质疏内兮【史记疏作踈补曰内旧音讷疏疏通也讷木讷也释文内如字】众不知余之异采【采文采也言己能文能质内以疏达众人不知我有异艺之文采也史记余作吾徐广曰异一作奥】材朴委积兮【条直爲材壮大爲朴壮一作庬史记朴作朴积一作质补曰说文云朴木皮也朴木素也】莫知余之所有【言材木委积非鲁班则不能别其好丑国民众多非明君则不知我之能也】重仁袭义兮【重累也袭及也补曰淮南云圣人重仁袭恩注云袭亦重累】谨厚以爲丰【谨善也丰大也言众人虽不知己犹复重累仁徳及兴礼义修行谨善以自广大也】重华不可□兮【□逢一作遌史记作悟补曰□遌当作□音忤与迕同列子□物而不慴是也释文遌五各切心不欲见而见曰□于义颇迃】孰知余之从容【从容举动也言圣辟重华不可逢遇谁得知我举动欲行忠信也】古固有不竝兮【并俱补曰此言圣贤有不并时而生者故重华不可□汤禹不可慕也】岂知其何故【言徃古之世忠佞之臣不可俱并事君必相克害故曰岂知其何故一本此与下句末皆有也字史记云岂知其故也】汤禹乆远兮邈而不可慕【慕思也言殷汤夏禹圣徳之君明于知人然去乆远不可思慕而得事之也史记云邈不可慕也】惩连改忿兮【惩止也忿恨也史记连作违】抑心而自强【抑按也言己知禹汤不可得则止已留连之心改其忿恨按慰已心以自强勉也强史记作彊补曰强巨两切】离慜而不迁兮【慜病也迁徙也慜史记作湣一作闵】愿志之有像【像法也言己自勉修善身虽遭病心终不徙愿志行流于后世爲人法也史记像作象】进路北次兮【路道也次舎也】日昧昧其将暮【昧冥也言己思念楚国愿得君命进道北行以次舍止兾遂还归日又将暮不可去也】舒忧娯哀兮【娯乐史记云含忧虞哀】限之以大故【限度也大故死亡也言己自知不遇聊作词赋以舒展忧思乐己悲愁自度以死亡而已终无它志也补曰孟子云今也不幸至于大故】乱曰浩浩沅湘【史记此句末至明告君子竝有兮字】分流汩兮【浩浩广大貎也汩流也言浩浩广大乎沅湘之水分汩而流将归乎海伤已放弃独无所归也分一作汾补曰汩音骨者水声也音鹘者涌波也庄子曰与汩俱出郭象云洄伏而涌出者汩也】脩路幽蔽道远忽兮【脩长也言己虽在湖泽之中幽深蔽闇道路甚远且乆长也史记蔽作拂自道远忽兮以下有曾唫恒悲兮永叹慨兮世旣莫吾知兮人心不可谓兮四句】怀质抱情【史记云怀情抱质】独无匹兮【匹双也言己怀敦笃之质抱忠信之情不与众同故孤焭独行无有双匹也匹俗作疋】伯乐旣没骥焉程兮【伯乐善相马也程量也言骐骥不遇伯乐则无所程量其才力也以言贤臣不遇明君则无所施其智能也史记没作殁焉上有将字补曰战国防云昔骐骥驾盐车上呉坂迁延负辕而不能进遭伯乐仰而鸣之知伯乐之知己也淮南子曰造父不能爲伯乐注云伯乐善相马事秦缪公又王逸云孙阳伯乐姓名而张晏云王良字伯乐非也王良善驭事赵简子】万民之生各有所错兮【错安也言万民禀受天命生而各有所错安其志或安于忠信或安于诈僞其性不同也一云民生有命史记民作人一云民生禀命】定心广志余何畏惧兮【言己既安于忠信广我志意当复何惧乎威不能动法不能恐也】曾伤爰哀永叹喟兮【爰于也喟息也言己所以心中重伤于是叹息自恨怀道不得施用也曾一作增补曰曾音增喟丘愧切】世溷浊莫吾知人心不可谓兮【谓犹说也言己遭遇乱世众人不知我贤亦不可户告人说一云念不可谓兮史记云世溷不吾知心不可谓兮一云世溷莫知不可谓兮】知死不可让愿勿爱兮【让辞也言人知命将终可以建忠伏节死义愿勿辞让而自爱惜之也补曰屈子以爲知死之不可让则舍生而取义可也所恶有甚于死者岂复爱七尺之躯哉】明告君子吾将以爲类兮【告语也类法也诗云永锡尔类言已将执忠死节故以此明白告诸君子宜以我爲法度一本明下有以字】
　　怀沙【此章言己虽放逐不以穷困易其行小人蔽贤羣起而攻之举世之人无知我者思古人而不得见伏节死义而已太史公曰乃作怀沙之赋遂自投汨罗以死原所以死见于此赋故太史公独载之】
