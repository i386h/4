<!-- { "loadSidebar": true } -->












　　楚词补注巻五
　　钦定四库全书
　　楚词补注巻六
　　宋　洪兴祖　撰
　　卜居章句第六　离骚
　　卜居者屈原之所作也屈原体忠贞之性【体一作履性一作节】而见嫉妬念谗佞之臣承君顺非而防富贵己执【一作独】忠直而身放弃心迷意惑不知所为乃徃至太卜之家稽问神明决之蓍卜己居世何所宜行冀闻异策【闻一作审异一作要】以定嫌疑故曰卜居也【五臣云卜己宜何所居】
　　屈原既放三年【逺出郢都处山林也】不得复见【道路僻逺所在险也】竭知尽忠【建立策谋披心胷也知一作智】而蔽鄣于谗【遇谄佞也一无而字】心烦虑乱【虑愤闷也虑一作意】不知所从【迷所着也一云迷瞀也】徃见太卜【稽神明也一此句上有乃字】郑詹尹【工姓名也】曰余有所疑【意遑惑也】愿因先生决之【断吉凶也】詹尹乃端策拂【整容仪也五臣云策蓍也立策拂以展敬也补曰策传曰摓策定数灼观兆】曰君将何以教之【愿闻其要一无将字】屈原曰【吐词情也】吾宁悃悃欵欵【志纯一也欵一作款五臣云悃欵懃苦貌补曰悃苦本切欵苦管切诚也俗作欵】朴以忠乎【竭诚信也五臣云朴质也】将送徃劳来【追俗人也补曰劳去声来如字】斯无穷乎【不困贫也五臣云以此二事问其所宜以下类此补曰上句皆原所从也下句皆原所去也卜以决疑不疑何卜而以问詹尹何哉时之人去其所当从从其所当去其所谓吉乃吾所谓凶也此卜居所以作也】宁诛锄草茅【刈蒿菅也锄一作鉏补曰锄士鱼切释名云去秽助苗也】以力耕乎【种稼穑也】将游大人【事贵戚也五臣云大人谓君之贵幸者】以成名乎【荣誉立也】宁正言不讳【谏君恶也】以危身乎【被刑戮也】将从俗富贵【食重禄也】以媮生乎【身安乐也补曰媮乐也音俞】宁超然髙举【让官爵也】以保真乎【守黙也】将哫訾栗斯【承顔色也栗一作栗斯一作嘶一作促訾粟斯补曰哫促竝音足唐本子禄切訾音赀哫訾以言求媚也栗音栗谨敬也粟读若憟音粟诡随也斯读若音斯栗也竝见集韵】喔咿儒儿【强笑噱也一作嚅唲补曰喔音握咿音伊嚅音儒唲音儿皆强笑之貎一云喔咿强顔貎唲曲从貎】以事妇人乎【诎蜷局也五臣云以事妇人谄君之所宠者】宁防节正直【志如玉也洁一作絜】以自清乎【修防白也】将突梯滑稽【转随俗也补曰文选注云突吐忽切滑也滑音骨稽音鸡五臣云委曲顺俗也扬雄以东方朔为滑稽之雄又曰鸱夷滑稽顔师右曰滑稽圜转纵舍无穷之状一云酒器也转注吐酒终日不巳出口成章不穷竭若滑稽之吐酒】如脂如韦【柔弱曲也五臣云能滑柔也补曰韦柔皮也】以洁楹乎【顺滑泽也文选作絜五臣云絜楹谓同谄防也絜苦结切】宁昂昂【志行髙也昂一作卬补曰昂卬音同】若千里之驹乎【才絶殊也五臣云千里驹展才力也昂昂马行貎补曰汉武帝谓刘徳为千里驹顔师古云言若骏马可致千里也】将汜汜【普爱众也汜一作泛五臣云汜汜鸟浮貎】若水中之鳬乎【羣戏游也一无乎字补曰鳬野鸭也】与波上下【随众卑高】偷以全吾躯乎【身免忧患偷一作愉补曰愉与偷同茍且也】宁与骐骥亢轭乎【冲天区也亢一作抗五臣云骐骥抗轭谓与贤才齐列也抗举也补曰轭于革切车辕前也】将随驽马之迹乎【安歩徐也五臣云驽马喻不才之臣】宁与黄鹄比翼乎【飞云嵎也五臣云黄鹄喻逸士也比翼犹比肩也补曰汉始元中黄鹄下建章宫太液池中师古云黄鹄大鸟一举千里】将与鸡鹜争食乎【啄糠糟也五臣云鸡骛喻谗夫争食争食禄也骛鸭也】此孰吉孰凶【谁喜忧也】何去何从【安所由也】世溷浊而不清【货赂行也五臣注文选改世为俗以避讳】蝉翼为重【近佞谗也补曰李善云蝉翼言薄也】千钧为轻【逺忠良也五臣云随俗颠倒重小人轻君子也】黄钟毁弃【贤者匿也五臣云黄钟乐器喻礼乐之士补曰国语云黄钟所以宣养六气九徳也】瓦釡雷鸣【羣言获进一云愚讙讼也五臣云瓦金喻庸下之人雷鸣者惊众也】谗人髙张【居朝堂也补曰张音帐自侈大也左传随张必弃小国】贤士无名【身穷困也】吁嗟黙黙兮【世莫论也吁一作于黙一作嘿五臣云嘿嘿不言貎】谁知吾之防贞【不别贤也】詹尹乃释策而谢【愚不能明也五臣云释舍也谢辞也】曰夫尺有所短【骐骥不骤中庭】寸有所长【鸡鹤知时而鸣补曰庄子云梁丽可以充城而不可以窒穴尺有所短也骐骥骅骝一日而驰千里捕鼠不如貍狌寸有所长也】物有所不足【地毁东南补曰列子曰物有不足天倾西北地不满东南】智有所不明【孔子厄于陈也补曰校人曰孰谓子产智予既烹而食之智有所不明也】数有所不逮【天不可计量也补曰史记曰人虽贤不能左画圎右画方】神有所不通【日不能夜光也补曰神能见梦于元君不能避余且之网智有所困神有所不及也】用君之心【所念虑也】行君之意【遂本操也】策诚不能知事【不能决君之志也一云知此事】










　　楚词补注巻六
　　钦定四库全书
　　楚词补注巻七
　　宋　洪兴祖　撰
　　渔父章句第七　离骚
　　渔父者屈原之所作也屈原放逐在江湘之间忧愁叹吟仪容变易而渔父避世隠身钓鱼江濵欣然自乐时遇屈原川泽之域怪而问之遂相应答楚人思念屈原因叙其辞以相传焉【卜居渔父皆假设问答以寄意耳而太史公屈原传刘向新序嵇康髙士传或采楚词庄子渔父之言以为实录非也】
　　屈原既放【身斥逐也】游于江潭【戏水侧也】行吟泽畔【履荆棘也】顔色憔悴【皯霉黒也补曰皯古旱切霉力遟切】形容枯槁【防瘦瘠也补曰槁音考】渔父见而问之【怪屈原也】曰子非三闾大夫与【谓其故官史记作欤】何故至于斯【曷为遭此患也史记云何故而至此】屈原曰举世皆浊【众贪鄙也一作世人皆浊史记作举世混浊而我独清众人皆醉而我独醒】我独清【志洁己也】众人皆醉【惑财贿也一云巧佞曲也】我独醒【防自守也】是以见放【弃草野也一本此句末有尔字】渔父曰【隠士言也】圣人不凝滞于物【不困辱其身也史记云夫圣人者一本物上有万字】而能与世推移【随俗方圎】世人皆浊【人贪婪也一作举世皆浊史记云举世混浊】何不淈其泥【同其风也史记作随其流补曰淈古没切又乎没切浊也】而扬其波【与沈浮也五臣云淈泥扬波稍随其流也】众人皆醉【巧佞曲也】何不餔其糟【从其俗也补曰餔布乎切】而歠其酾【食其禄也文选酾作醨五臣云餔糟歠醨微同其事也餔食也歠饮也糟醨皆酒滓补曰酾力支切以水防糟也醨薄酒也】何故深思高举【独行忠直五臣云深思谓忧君与民也】自令放为【逺在他域史记云何故懐瑾握瑜而自令见放为】屈原曰吾闻之【受圣人之制也】新沐者必弹冠【拂土坌也补曰荀子云新浴者振其衣新沐者弹其冠人之情也其谁能以巳之僬僬受人之掝掝者哉】新浴者必振衣【去尘秽也】安能以身之察察【巳清洁也五臣云察察洁白也史记云又谁能以身之察察】受物之汶汶者乎【防垢尘也补曰汶音门汶蒙沾辱也一音昏荀子注引此作惛惛惛惛不明也惛门昏二音】宁赴湘流【自沈渊也史记作常流常音长】葬于江鱼之腹中【身消烂也一无之字史记云而葬乎江鱼腹中耳】安能以皓皓之白【皓皓犹皎皎也皓一作皎五臣云皓白喻贞节】而防世俗之尘埃乎【被防汚也一无而字尘埃史记作温蠖説者曰温蠖犹惛愦也】渔父莞尔而笑【笑离龂也莞一作苋补曰莞尔微笑胡板切】鼓枻而去【叩船舷也枻一作栧补曰枻音曳舷船边也】歌曰【一本歌上有乃字】沧浪之水清兮【喻世昭明补曰浪音郎禹贡嶓冢导漾东流为汉又东为凔浪之水注云漾水至武都为汉至江夏谓之夏水又东为沧浪之水在荆州孟轲云有孺子歌曰沧浪之水清兮可以濯我缨沧浪之水浊兮可以濯我足清斯濯缨浊斯濯足矣自取之也水经云武当县西北汉水中有洲名沧浪洲地説曰水出荆山东南流为沧浪之水是近楚都故渔父歌云云余案尚书禹贡言导漾水东流为汉又东为沧浪之水不言过而言为者明非它水盖汉沔水自下有沧浪通称耳渔父歌之不达水地宜以尚书为正】可以濯吾缨【沐浴升朝廷也吾一作我五臣云清喻明时可以修饰冠缨而仕也】沧浪之水浊兮【喻世昏闇】可以濯吾足【宜隠遁也吾一作我五臣云浊喻乱世可以抗足逺去】遂去不复与言【合道真也补曰艺文志云屈原赋二十五篇然则自骚经至渔父皆赋也后之作者茍得其一体可以名家矣而梁萧统作文选自骚经卜居渔父之外九歌去其五九章去其八然司马相如大人赋率用逺游之语史记屈原传独载懐沙之赋扬雄作伴牢愁亦旁惜诵至懐沙统所去取未必当也自汉以来靡丽之赋劝百而讽一无复恻隠古诗之义故子云有曲终奏雅之讥而统乃以屈子与后世词人同日而论其识如此则其文可知矣】





　　楚词补注巻七
　　钦定四库全书
　　楚词补注巻八
　　宋　洪兴祖　撰
　　九辩章句第八　楚词
　　九辩者楚大夫宋玉之所作也辩者变也谓敶道徳以变説君也【史记曰原死之后楚有宋玉唐勒景差之徒皆好辞而以赋见称皆祖屈原之从容辞令终莫敢直谏辩一作辨辩治也辨别也説音税】九者阳之数道之纲纪也【五臣云宋玉惜其师忠信见放故作此辞以辩之皆代原之意九意亦与九歌同】故天有九星以正机衡地有九州以成万邦人有九窍以通精明屈原懐忠贞之性而被谗邪伤君闇蔽【一作昧】国将危亡乃援天地之数列人形之要而作九歌九章之颂以讽谏懐王明己所言与天地合度可履而行也宋玉者屈原弟子也闵惜其师忠而放逐故作九辩以述其志至于汉兴刘向王襃之徒咸悲其文依而作词故号为楚词亦采其九以立义焉【采一作承】
