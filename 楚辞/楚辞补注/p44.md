<!-- { "loadSidebar": true } -->
　　叹曰譬彼蛟龙乘云浮兮【一云譬彼云龙无乘云浮兮一句一云乘云游兮一云乘浮云兮】泛淫澒溶纷若雾兮【言已懐徳不用譬若蛟龙潜于川泽忽然乗云泛滛而游纷纭若雾而乃见之也泛一作沉澒一作鸿补曰泛滛已见九懐澒鸿并乎孔切溶戈孔切】潺湲轇轕【轇一作胶补曰轕音葛】雷动电发馺高举兮【言蛟龙升天其形潺湲若水之流纵横轇轕遂乘雷电而高举也以言已亦想遭明时举而进用补曰馺素合切方言馺马驰也注云疾貌】升虚凌冥沛浊浮清入帝宫兮【言龙能登虚无凌清冥弃浊秽入天帝之宫言已亦想升贤君之朝斥去贪佞之人也升一作登沛一作弃】揺翘奋羽驰风骋雨游无穷兮【言龙既升天奋揺翘羽驰使风雨言已亦愿奋竭智谋以辅事贤君流恩百姓长无穷极也】
　　逺游

　　楚词补注巻十六
　　钦定四库全书
　　楚词补注巻十七
　　宋　洪兴祖　撰
　　九思章句第十七　楚词
　　逢尤【逢一作见】
　　怨上
　　疾世【世一作俗】
　　悯上【悯一作闵】
　　遭厄
　　悼乱【一作隠思一作散乱】
　　伤时
　　哀嵗
　　守志
　　九思者王逸之所作也逸南阳人【一作南郡】博雅多览读楚辞而伤屈原故为之作解又以自屈原终没之后忠臣介士游览学者读离骚九章之文莫不怆然心为悲感高其节行妙其丽雅至刘向王襃之徒咸嘉其义【一云咸嘉叹之】作赋骋辞防讃其志则皆列于谱録世世相傅【皮日休九讽叙云屈平既放作离骚经正诡俗而为九歌辨穷愁而为九章是后词人摭而为之若宋玉之九辩王褒之九懐刘向之九叹王逸之九思其为清怨素艶幽快古秀皆得芝兰之芬芳鸾凤之毛羽也扬雄有广骚梁竦有悼骚不知王逸奚罪其文不以二家之述为离骚之两派也】逸与屈原同土共国悼伤之情与凡有异窃慕向襃之风作颂一篇号曰九思以禆其辞未有解説故聊叙训谊焉【一无叙字】辞曰【逸不应自为注解恐其子延夀之徒为之尔】
　　悲兮愁哀兮忧【伤不遇也】天生我兮当闇时【君不明也】被诼谮兮虚获尤【为佞人所伤害也诼毁也尤过也补曰诼音卓】心烦愦兮意无聊【愁君迷蔽忿奸兴也愦乱也聊乐也补曰愦音溃聊音留】严载驾兮出戏游【将以释忧愤也】周八极兮歴九州【求贤君也】求轩辕兮索重华【觊遇如黄帝尧舜之圣明也】世既卓兮逺眇眇【去前圣逺然不可得也卓逺也卓一作逴补曰逴音卓】握佩玖兮中路躇【懐寳不舒怅仿偟也补曰躇音除】羡咎繇兮建典谟【乐古贤臣遇明君也咎一作臯】懿风后兮受瑞图【懿深也屈原之喻也风后黄帝师受天瑞者也】愍余命兮遭六极【愍一作悯】委玉质兮于泥涂【见放逐污辱若防泥涂中也泥一作埿】遽傽遑兮驱林泽【遽一作遂傽一作章一作慞一作愦补曰集韵傽徨行不正】歩屏营兮行丘阿【忧愦不知所为徒经营奔走也补曰屏音并卑盈切征彸也】车軏折兮马虺頽【驱骋不能寕定车而马病也軏一作轴补曰语云小车无軏軏车辕耑持衡者一作轨非是虺音灰集韵作】憃怅立兮涕滂沲【忧悴而涕流也憃一作防一作惆一作怊补曰憃丑江切防音同视不明也一曰直视】思丁文兮圣明哲【丁当也文文王也心志不明愿遇文王时也】哀平差兮迷谬愚【平楚平王差吴王夫差也平王杀忠臣伍奢奢子员仕吴以破楚夫差不用子胥而为越所灭也】吕傅举兮殷周兴【吕吕望傅傅説两贤举用而二代以兴盛也】忌嚭专兮郢吴虚【忌楚大夫费无忌嚭吴大夫宰嚭虚空也忌嚭佞伪惑其君而败二国空虚郢楚都也嚭一作嚭补曰普美切集韵从喜】仰长叹兮气防结【仰将诉天也防结也补曰防于结切説文飰窒也与噎同】悒殟絶兮咶复苏【愤忿晻絶徐乃苏也殟释文作愠咶一作活一作恬苏释文作稣补曰殟广雅云极也音温咶息也乎刮切】虎兕争兮于廷中【廷朝廷也虎兕恶兽以喻奸臣】豺狼鬭兮我之隅【隅旁也言众佞辩争常在我傍也】云雾防兮日冥晦【众伪蔽君如云雾之隐日使不可得见也】飘风起兮扬尘埃【回风为飘以喻小人造设奸伪贼害仁贤为君垢秽如回风之起尘埃也】走鬯罔兮乍东西【动触谄毁东西趋走一作鬯防一作畅防一本云防敞音又主尚切补曰集韵有防敞尚二音距也蹋也有防音饷正也】欲窜伏兮其焉如【无所逃难】念灵闺兮隩重深【灵谓懐王闺閤也言欲诉论輙为羣邪所逆不能得通达隩一作奥一作窈】愿竭节兮隔无由望旧邦兮路逶随【逶随迂逺也近而障隔则与迂逺同也逶一作委】忧心悄兮志勤劬【悄犹惨也劬劳也志一作以补曰悄子小切】防焭焭兮不遑寐【防一作魂】目眽眽兮寤终朝【眽眽视貌也终朝自旦及夕言通夜不能瞑也眽一作脉一作补曰眽目视貌音脉】
　　逢尤
　　令尹兮謷謷【今尹楚官掌政者也謷謷不聼话言而妄语也补曰謷五高切】羣司兮譨譨【羣司众僚譨譨犹偬偬也言皆竞于佞也羣一作群补曰譨譨多言也奴侯切】哀哉兮淈淈【淈淈一国并乱也补曰淈音骨】上下兮同流【君臣俱愚意无别也】菽藟兮蔓衍【菽藟小草也蔓衍广延也补曰菽释文音焦藟力水切】芳虈兮挫枯【虈香草名也挫枯弃不用也补曰虈许苖切本草白芷一名虈説文楚谓之蓠晋谓之虈齐谓之茝】朱紫兮杂乱防莫兮别诸【君不识贤使紫夺朱世无别知之者】倚此兮岩穴【退遁逃也】永思兮窈悠【长守忠信念无违而涂悠逺也悠一作窕】嗟懐兮惑【懐懐王也为众佞所欺曜目尽迷瞀】用志兮不昭【独行忠信无明已者昭一作照】将丧兮玉斗遗失兮钮枢【钮枢所以校玊斗玉斗既丧将失其钮枢言放弃贤者逐去之一注云钮枢玊斗皆所寳者补曰释文钮女有切一作劔非是】我心兮煎熬惟是兮用忧【熬亦煎也忧无已也煎熬一作熬释文作补曰并音炒】进恶兮九旬【纣为九旬之饮而不聼正恶一作思进恶一作集慕九旬一作仇荀一注云纣为长夜之饮补曰仇荀谓仇牧荀息】复顾兮彭务【彭彭咸务务光皆古介士耻受污辱自投于水而死也复一作退务一作瞀注同释文音牟】拟斯兮二踪【拟则也踪迹也言愿效此二贤之迹亦当自沈】未知兮所投謡吟兮中壄【未得所死且仿偟也一作野】上察兮璇玑【璇一作旋一作琁机补曰北斗魁四星为璇玑】大火兮西睨摄提兮运低【璇玑天中故先察之大火西流摄提运下夜分之候愁思不寐起视星辰以解戚者也流一作匿补曰大火房心尾也晋志摄提六星直斗杓之南主建时节】雷霆兮硠礚【雷声补曰上音郎下苦盖切】雹霰兮霏霏【霏霏集貌】奔电兮光晃凉风兮怆凄【独处愁思不寐见雹电凉风之至益忧多也晃一作照】鸟兽兮惊骇相从兮宿栖【言鸟兽惊惶尚相从就伤己单独心用悲也】鸳鸯兮噰噰【和鸣貌也】狐狸兮徾徾【相随貌补曰徾释文音眉一作岳非】哀吾兮介特【介特独也一吾下有子字】独处兮罔依【罔无也】蝼蛄兮鸣东蟊兮号西蛓缘兮我裳蠋入兮我懐虫豸兮夹余惆怅兮自悲【言已独处山野与众虫为伍心悲感也一作蛓一作懐一作衣豸一作豸补曰蝼蛄娄姑二音蟊矛节二音蟊虫食草根者尔雅茅蜩似蝉而小青色音截蛓音次説文云毛虫有毒螫人蠋音蜀豸直氏切有足谓之虫无足谓之豸】伫立兮忉怛【伫停补曰忉音刀忧劳也怛丁葛切】心结縎兮折摧【补曰縎结也音骨】
　　怨上
　　周徘徊兮汉渚【言己山中愁愤复之汉水之涯庶欲以释思念也渚一作濵】求水神兮灵女【冀得水中神女以慰思念】嗟此国兮无良【此国楚国也言君臣无善皆凶愚也】媒女诎兮謰謱【謰謱不正貌一云媒女一云媒拙讷兮补曰诎与讷同方言謰謱拏也南楚曰謰謱音连缕注云言譇拏也一曰謰謱语乱也】鴳雀列兮哗讙【鴳雀小鸟以喻小人列位也言小人在位患失之竞为佞謟声呶呶也鴳一作鷃】鸲鹆鸣兮聒余【鸲鹆鴳雀类也多声乱耳为聒补曰鸲音劬】抱昭华兮寳璋【昭华玉名璋一作章补曰淮南云尧赠舜以昭华之玉】欲鬻兮莫取【行卖曰鬻卖也言已竭忠信以事君而不见用犹抱此昭华寳璋卖之璋玉名也】言旋迈兮北徂【已不见用欲逺去也旋一作逝一云逝言迈兮】叫我友兮配耦【叫急叫也言此国已无良人庶北行遇贤友而以自耦也】日隂曀兮未光【北方多隂隂一作□】閴睄窕兮靡睹【閴窥也睄窕幽冥也一作阗防雿补曰閴古覔切睄与宵同窕徒了切深也】纷载驱兮高驰【适北无所遇故欲驰而去】将谘询兮皇羲【皇羲羲皇也谘问询谋所以安已也一云羲伏羲伏羲称皇也】遵河臯兮周流路变易兮时乖【所志不遇无所用其志也时一作旹】濿沧海兮东游沐盥浴兮天池【天池则沧海也濿一作厉补曰濿与厉同】访太昊兮道要【太昊东方青帝也将问天道之要务】云靡贵兮仁义【太昊答惟仁义为上补曰义有仪音】志欣乐兮反征就周文兮邠岐【闻惟仁义故欣喜复之西方就文王也邠岐周本国邠一作】秉玉英兮结誓【愿与文玉约信以玉英为贽币也】日欲暮兮心悲【日暮而嵗迈年将老悲不见进用也】惟天禄兮不再【福不至年嵗一过则终讫也】背我信兮自违【若背忠信以趋时俗则违本心故不忍为】逾陇堆兮渡漠【陇堆山名漠沙漠也一云汉汉水也】过桂车兮合黎【桂车合黎皆西方山之名】赴昆山兮騄【昆山昆仑也言渡陇堆适桂车合黎乃至昆仑取骏马而绊之騄骏马名昆一作昆一作防补曰竹及切绊马也騄耳马名音緑】从卭遨兮栖迟【卭兽名遨游也騄从卭而栖迟顾望也一云从卢敖兮补曰卬谓卬卬駏虚也】吮玉液兮止渴齧芝华兮疗饥【玉液琼蘂之精气芝神草也渴啜玉精饥食芝华欲僊去也渴释文作防补曰吮常兖切呧也又子兖切潄也防与渴同】居嵺廓兮尠畴【嵺廓空洞而无人也尠少也畴匹也言独行而抱影也补曰嵺音寥】逺梁昌兮防迷【梁昌陷据失所也迷惑欲还也陷据一作蹈懅】望江汉兮濩渃【濩渃大貌也还见江汉水大也汉一作海补曰濩音获渃音若大水也】心紧絭兮伤懐【紧絭纠缭也望旧土而心感伤也絭一作韏一作缱绻补曰紧缱并袪引切韏绻并苦逺切纒绵也】时昢昢兮旦旦【日月始出光明未盛为昢昢一作朏一云旦旦一云且旦补曰昢日将曙朏月未盛明并普突切且子鱼切】尘莫莫兮未晞【莫莫合也晞消也朝阳未开雾气尚盛莫一作漠】忧不暇兮寝食咤増叹兮如雷【咤一作咤増一作曾补曰咤竹嫁切吐怒也】
　　疾世
