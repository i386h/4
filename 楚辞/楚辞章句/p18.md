<!-- { "loadSidebar": true } -->

　　楚辞章句巻十
　　钦定四库全书
　　楚辞章句卷十一
　　汉　王逸　撰
　　惜誓章句第十一
　　惜誓者不知谁所作也或曰贾谊疑不能明也惜者哀也誓者信也约也言哀惜懐王与已信约而复背之也古者君臣将共为治必防信誓相约然后言乃从而身防亲也葢刺懐王有始无终也
　　惜余年老而日衰兮嵗忽忽而不反【言哀己年嵗已老气力衰微嵗月卒过忽然不还而功不成徳不立也】登苍天而髙举兮厯众山而日逺【言己想得道真上升苍天髙抗志行经厯众山去我乡邑日以逺也】观江河之纡曲兮离四海之霑濡【言已遂见江河之纡曲志为盘结过四海之风波衣为濡湿心愁身苦忧悲且思也】攀北极而一息兮吸沆瀣以充虚【言已周流行求道真冀得上攀北极之星且休息吸清和之气以充空虚疗饥渇也】飞朱鸟使先驱兮驾太一之象舆【言己吸天元气得道真即朱雀神鸟为我先导遂乗太一神象之轝而游戏也】苍龙蚴虬于左骖兮白虎骋而为右騑【言已徳合神明则驾苍龙骖白虎其状蚴虬有威容也】建日月防为葢兮载玉女于后车【言乃立日月之光以为车葢载玉女于后车以待栖宿也】驰骛于杳防之中兮休息虖昆仑之墟【言已虽驰骛杳冥之中修善不倦休息昆仑之山以游观也】乐穷极而不厌兮愿从容虖神明【言已周行观望乐无穷极志犹　不厌愿复与神明俱游行也】渉丹水而驼骋兮【丹水犹赤水也淮南言赤水出昆仑也】右大夏之遗风【大夏外国名也在西南言已复渡丹水而驰骋顾见大夏之俗思念楚国也】鸿鹄之一举兮知山川之纡曲再举兮睹天地之圜方【言鸿鹄养其羽翼一举则见山川之屈曲再举则知天地之圜方身居益髙所睹愈逺也以言贤者亦宜髙望逺虑以知君之贤愚也】临中国之众人兮托回颷虖尚羊【尚羊游戏也言己临见楚国之中众人贪佞故托回风逺行游戏也】乃至少原之壄兮【少原之野仙人所居】赤松王乔皆在旁【言遂至众仙所居而见赤松子与王乔也】二子拥瑟而调均兮【均亦调也】余因称虖清商【清商歌曲也言赤松王乔见己欢喜持瑟调而歌我因称清商之曲最为善也】澹然而自乐兮吸众气而翺翔【众气谓朝霞正阳沦隂沆瀣之气也言已得与松乔相对心中澹然而自欣乐但吸众气而游戏也】念我长生而久仙兮不如反余之故乡【言屈原设去世离俗遭遇真人虽得长生久仙意不甘乐犹思楚国念故郷忠信之至恩义之笃也】黄鹄后时而寄处兮鸱枭羣而制之【言黄鹄一举千里常集髙山茂林之上设后时而欲寄处则鸱枭羣聚禁而制之不得止也言贤者失时后辈亦为谗侫所排逐也】神龙失水而陆居兮为蝼蚁之所裁【蝼蝼蛄也蚁蚍蜉也裁制也言神龙常潜深水设其失水居于陵陆之地则为蝼蚁蚍蜉所裁制而见啄齧也以言贤者不居庙朝则为俗人所侵害也】夫黄鹄神龙犹如此兮况贤者之逢乱世哉【言黄鹄能飞翔神龙能存能亡奄然失所为鸱枭蝼蚁所制其困如此何况贤者身无爵禄为俗人所困侮固其宜也】寿冉冉而日衰兮固儃回而不息【儃回运转也言已年寿日以衰老而楚国羣臣承顺君非随之运转常不止息也】俗流从而不止兮众枉聚而矫直【枉邪也矫正也言楚国俗人流从謟谀不可禁止众邪羣聚反欲正忠直之士使随之也】或偷合而茍进兮或隠居而深藏【言士有偷合于世茍欲进取以得爵位或自修行徳义隠藏深山而君不照知也】若称量之不审兮【称所以知轻重量所以别多少】同权概而就衡【概平也权衡皆称也言患苦众人称物量谷不知审其多少同其称平以失情实则使众人怨也以言君不称量士之贤愚而同用之则使智者恨也】或推迻而苟容兮或直言之谔谔【言臣承顺君非可推可迻茍自容入以得髙位有直言谔谔谏正君非而反放弃之也】伤诚是之不察兮并纫茅丝防为索【单为纫合为索言已诚伤念君待遇茍合之人与忠直之士曽无别异犹并纫丝与茅共为索也】方世俗之幽昏兮【幽昏不明也】黒白之美恶【惑也言方今之世君臣不明惑于贪浊于黒白不能知人善恶之情也】放山渊之玉兮【可以决吉凶人亦寳之今放弃也】相与贵夫砾石【小石为砾言世人皆弃昆山之玉大泽之反相与小石也言闇君贵佞伪贱忠直之士也】梅伯数谏而至醢兮【已解于前也】来革顺志而用国【来革纣佞臣也言来革佞謟从顺纣意故得显用持国权也】悲仁人之尽节兮反为小人之所贼【言哀伤梅伯尽忠直之节谏正于纣反为来革所谮而被贼害也】比干忠諌而剖心兮箕子被发而佯狂【已解于九章】水背流而源竭兮木去根而不长【言水横流背其源泉则枯竭木去其根株则枝叶不长也以言人背仁义违忠信亦将遇害也】非重躯以虑难兮惜伤身之无功【言已非重爱我身以虑难而不竭忠诚伤生于世间无功徳于民也】已矣哉独不见夫鸾鳯之髙翔兮乃集太皇之壄【太皇之壄太荒之薮】循四极而回周兮见盛徳而后下【言鸾鸟鳯皇乃髙飞于太荒之野循于四极回旋而戏见仁圣之王乃下来集归于有徳也以言贤者亦宜处山泽之中周流观望见髙明之君乃当仕也】彼圣人之神徳兮逺浊世而自藏【言彼伸智之鸟乃与圣人合徳见非其时则逺藏匿迹言已亦宜效之也】使麒麟可得羁而系兮又何防异虖犬羊【言麒麟仁智之兽逺见避害常藏隠不见有圣徳之君乃肯来出如使可得羇系而畜之则与犬羊无异不足贵也言贤者亦以不可枉屈为髙如可趋走亦不足称也】

　　楚辞章句卷十一
　　钦定四库全书
　　楚辞章句卷十二
　　汉　王逸　撰
　　招隠士章句第十二
　　招隠士者淮南小山之所作也昔淮南王安博雅好古招懐天下俊伟之士自八公之徒咸慕其徳而归其仁各竭才智著作篇章分造辞赋防类相从故或称小山或称大山其义犹诗有小雅大雅也小山之徒闵伤屈原又怪其文升天乗云役使百神佀若仙者虽身沈没名徳显闻与隠处山泽无异故作招隠士之赋防章其志也
　　桂树丛生兮【桂树芬香以兴屈原之忠贞也】山之幽【逺去朝廷而隠藏也】偃蹇连蜷兮【容貌美好惪茂盛也】枝相缭【仁义交错条理成也以言才徳髙明宜辅贤君为贞干也】山气巃嵸兮【岑崟防嵳云滃郁也】石嵯峨【嵯峨嶻嶭峻蔽日也】谿谷崭岩兮【﨑岖閜为险阻也】水曽波【涌跃澧沛流迅疾也】猨羣啸兮【禽兽所居志乐佚也】虎豹嘷【猛兽争食欲相龁也以言山谷之中幽深险阻非君子之所处也猨虎豹非贤者之偶也】攀援桂枝兮【登山引木逺望愁也】聊淹留【周旋中野立踟蹰也】王孙游兮【隠士避世在山隅也】不归【违背旧土弃家室也】春草生兮【万物蠢动抽萌芽也】萋萋【垂条吐叶纷荣华也】嵗莫兮【年齿已老寿命衰也】不自聊【中心烦乱常含忧也】蟪蛄鸣兮【蜩蝉得夏喜呼号也】啾啾【秋节将至悲嘹噍也以言物盛则衰乐极则忧不宜久隠失盛时也】坱兮轧【雾气昧也】山曲【盘诘屈也】心淹留兮【志望絶也】洞荒忽【亡妃匹也】罔兮沕【精气失也】憭兮栗【心剥切也】虎豹岤【嵺穿岤也】丛薄深林兮【攒荆棘也】人上栗【恐变色也】嵚崯碕礒兮碅磳磈硊【山阜嵎崔巍嵳嵃也】树轮相糺兮【交错扶疎也】林木茇骩【枝叶盘纡也】青莎杂树兮薠草靃靡【草木杂居随风披敷也】白鹿麏麚兮或腾或倚【众兽并游走住殊异也】状貌崯崯兮峨峨【头角甚殊也】凄凄兮漇漇【凄凄漇漇毛衣若濡也】狝猴兮熊罴【百兽皆具也】慕类兮以悲【哀已不遇也从此已上皆陈山林倾危草木茂盛麋鹿所居虎兕所聚不宜育道徳养情性欲屈原还归郢也】攀援桂枝兮【配记香木誓同志也】聊淹留【踟蹰徘徊待明时也】虎豹鬭兮【残贼之兽忿争怒也】熊罴咆【贪杀之兽跳梁吼也】禽兽骇兮【雉免之羣惊犇走也】亡其曹【违离乡党失羣偶也】王孙兮归来【旋反旧邑入故宇也】山中兮不可以久留【诚多患害难隠处也】
　　楚辞章句卷十二
　　钦定四库全书
　　楚辞章句卷十三
　　汉　王逸　撰
　　七諌章句第十三
　　初放
　　沈江
　　怨世
　　怨思
　　自悲
　　哀命
　　谬谏
　　七谏者东方朔之所作也諌者正也谓陈法度以谏正君也古者人臣三諌不从退而待放屈原与楚同姓无去之义故加为七諌慇懃之意忠厚之节也或曰七諌者法天子有争臣七人也东方朔追悯屈原故作此辞以述其志所以昭忠信矫曲朝也
　　平生于国兮【平屈原名也】长于原壄【髙平曰原埛外曰野言屈原少生于楚国与君同朝长而见逺弃于山野伤有始而无终也】言语讷譅兮【出口为言相荅曰语讷者钝也譅者难也】又无彊辅【言已质性忠信不能巧利辞令言语讷钝复无彊友党辅以保达已志也】浅智褊能兮闻见又寡【褊狭也寡少也屈原多才有智博闻逺见而言浅狭者是其谦也】数言便事兮见怨门下【门下喻亲近之人也言已数进忠言陈便宜之事以助治而见怨恨于左右欲害已也】王不察其长利兮卒见弃乎原壄【言懐王不察己忠谋可以安国利民反信谗言终弃我于原野而不还也】伏念思过兮无可改者【言已伏自思念行无过失可改易也】羣众成朋兮上浸以惑【上谓君也浸稍也言佞人相与羣聚朋党成众君稍以惑乱而不自知也】巧佞在前兮贤者灭息【灭消也言佞臣巧好其言顺意承防旦夕在于君前而使忠贤之士心懐恐惧吞声小语消灭謇謇之气以避祸患也】尧舜圣已没兮孰为忠直【言尧舜圣明今已没矣谁为尽忠直也】髙山崔巍兮【崔巍髙貌】水流汤汤【汤汤流貌言已仰视髙山其形崔巍而不知頽弛俛视水流汤汤流行而不知竭自伤不如山水之性身将颠沛也】死日将至兮与麋鹿同坈【陂池曰坈言已年嵗衰老死日将至不得处国朝辅政治而与麋鹿同坈鸟兽同伍将坠防坈穽不复久也】块鞠兮【块独处貌匍匐为鞠】当道宿【夜止曰宿言已孤独无耦块然独处鞠然匍匐当道而踬卧无所栖宿也】举世皆然兮余将谁告【举与也言举当世之人皆行佞伪当何所告我忠信之情】斥逐鸿鹄兮【鸿鹄大鸟】近习鸱枭【防枭恶鸟】斩伐橘柚兮【橘柚美木】列树苦桃【苦桃恶木言君亲近贪贼奸恶之臣而逺仁贤之臣也】便娟之修竹兮寄生乎江潭【便娟好貌屈原以竹自喻言有便娟长好之竹生于江水之潭被防润泽而茂盛自恨放流而独不防君之惠也】上葳蕤而防露兮【葳蕤盛貌防蔽也】下泠泠而来风【泠泠清凉貌言竹被润泽上则葳蕤而防蔽雾露言上能有所覆也下则泠泠清凉可休庇也以言已徳上能覆葢于君下能庇廕于民】孰知其不合兮若竹栢之异心【竹心空屈原自喻志通达也栢心实以喻君闇塞也言已性达道徳而君闭塞其志不合若竹栢之异心也】往者不可及兮【谓圣明之王尧舜禹汤文武也】来者不可待【欲须贤君年齿已老命不可待也】悠悠苍天兮莫我振理【悠悠忧貌振救也言已忧愁思想则呼苍天言已懐忠正而君不知羣下无有救理我之侵寃者】窃怨君之不寤兮吾独死而后已【言已私怨懐王用心闇惑终不觉寤令我独抱忠信死于山野之中而已】
　　初放
