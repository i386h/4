<!-- { "loadSidebar": true } -->
　　怨灵修之浩荡兮【已解于离骚经】夫何执操之不固【操志也固坚也言己念懐王信用谗佞志数变移而不坚固也】悲太山之为隍兮【隍城下池也易曰城复于隍也】孰江河之可涸【涸塞也言太山将頽为池以喻君且失其位用心迷惑过恶已成若江河之决不可涸塞也】愿承闲而効志兮恐犯忌而干讳【所畏为忌所隠为讳干触也言己愿承君间暇之时竭効忠言恐犯上忌触众人讳而见刑诛也】卒抚情以寂寞兮然怊怅而自悲【怊怅怅貌也言己终抚我情寂寞不言然怊怅自恨心悲毒也】玉与石而同匮兮【匮匣也】贯鱼眼与珠玑【圜泽为珠亷隅为玑以言君不知贤愚忠佞之士犹杂鱼眼与珠玑同贯而不别也】驽骏杂而不分兮【驽钝马也良马为骏也】服罢牛而骖骥【在辕为服外騑为骖言君选士用人杂用驽骏不异贤愚若驾罢牛骖以骐骥才力殊也】年滔滔而日逺兮【滔滔行貌】寿冉冉而俞衰【自伤不遇年衰老也】心悇憛而烦寃兮【悇憛忧慼貌也】蹇超揺而无冀【蹇辞也招揺不安也言己自念年老心中悇憛超揺不安终无所冀望也】固时俗之工巧兮灭规榘而改错却骐骥而不乗兮策驽骀而取路当世岂无骐骥兮诚无王良之善驭见执辔者非其人兮故驹跳而逺去【皆已解在九辩】不量凿而正枘兮恐榘矱之不同【已解于离骚经也】不论世而髙举兮恐操行之不调【调和也言人不论世之贪浊而髙举清白之行恐不和于俗而见憎于众也】弧弓弛而不张兮【弛解】孰云知其所至【言弧弓虽强弛而不张谁知其力之所至乎以言贤者不在职亦不知其才徳也】无倾危之患难兮焉知贤士之所死【言国无倾危之难则不智贤士之伏节死义也】俗推佞而进富兮节行张而不着贤良蔽而不羣兮朋曹比而党誉邪枉说饰而多曲兮正法弧而不公【弧戾也言世俗之人推佞以为贤进富以为能故君之正法胶戾不用众皆背公而向私也】直士隠而辟匿兮谗防登乎明堂【明堂布政之宫也言忠直之士隠身辟匿谗防之人反登明堂而为政也】弃彭咸之娯乐兮【言弃彭咸清洁之行娯乐风俗则为贪佞也】灭巧倕之绳墨【言工灭巧倕之绳墨则枉直失其制也言君背先王之法则自乱惑也】菎蕗杂于黀蒸兮【枲翮曰黀煏竹曰蒸言持菎蕗香直之草杂于黀蒸烧而燃之则不识于物也以言取忠直弃之林野亦不知贤也】机蓬矢以射革【矢箭也言张强弩之机以蓬蒿之箭以射犀革之盾必摧折而无所能入也言使愚巧任政必致荒乱无所能成也】驾蹇驴而无策兮【蹇跛也策棰也】又何路之能极【极竟也言君任驽顿之臣使在显职如驾跛蹇之驴又无鞭棰终不竟道将倾覆也】以直鍼而为钓兮又何鱼之能得【言君不能以礼敬聘请贤者犹以直鍼钓鱼无所能得也】伯牙之絶兮【伯牙子鼓琴也】无钟子期而聴之【钟子期识音者也言钟子期死伯牙破琴絶不肯复鼓以世无知音也言己不遇明君识忠直者亦宜钳口而不语言也】和抱璞而泣血兮安得良工而剖之【和下和也剖犹治也已解于上篇】同音者相和兮【谓清浊也】同类者相似【谓好恶也以言君清明则洁白之士进君闇昧则贪浊之人用易曰方以类聚物以羣分】飞鸟号其羣兮鹿鸣求其友【同志为友言飞鸟登髙木志意喜乐则和鸣求其羣而呼其耦鹿得美草口甘其味则求其友而号其侣也以言在位之臣不思贤念旧曽不若鸟兽也诗曰嘤其鸣矣求其友声又曰呦呦鹿鸣食野之苹】故叩宫而宫应兮弹角而角动【叩撃也弹揳也宫角五音也言叩撃五音各以其声感而相应也以言君求仁则仁至修正则下直也】虎啸而谷风至兮【虎阳物也谷风阳气也言虎悲啸而吟则谷风至而应其类也以言君修徳行正则百姓随而化也】龙举而景云往【龙介虫隂物也景云大云而有光者云亦隂也言神龙将举陞天则景云覆而扶之辅其类也言君好贤士则英俊往而并集也】音声之相和兮言物类之相感也【言鸟兽相呼云龙相感无不应其类而从其耦也伤君独无精诚之心以动贤也】夫方圜之异形兮执不可以相错【言君性所为不与已合若方与圜不可错杂势不相安也】列子隠身而穷处兮【列子古贤士也】世莫可以寄托【言列子所以隠佚不仕而穷处者以世多诈伪无可以寄命托身也】众鸟皆有行列兮鳯独翺翔而无所薄【已解于九辩】经浊世而不得志兮愿侧身岩穴而自托【言已厯贪浊之世终不得展其志意但甘处岩穴之中而隠伏也】欲阖口而无言兮尝被君之厚徳【阖闭也言己欲闭口结舌而不复言以尝被君之厚禄故不能黙也】独便悁而懐毒兮愁郁郁之焉极【言忧愁之无穷也】念三年之积思兮愿一见而陈词【思一见君而陈忠言也】不及君而骋说兮【骋驰也】世孰可为明之【言己不及贤君而骋极忠说则时世闇蔽无可为明真伪也】身寝疾而日愁兮【寝卧也】情沉抑而不扬【言己身被疾病卧而愁思自伤忠诚沈抑而不得扬达也】众人莫可与论道兮悲精神之不通【言当世之人无可与议事君之道者哀我精神所志而不得通于君也】
　　谬諌
　　乱曰鸾皇孔鳯日以逺兮【孔孔雀也】畜鳬驾鹅鸡鹜满堂坛兮【髙殿敞扬为堂平场广坦为坛】鼃黾游乎华池【鼃虾蟇也华池芳华之池也言君推逺孔鳯斥逐贤智畜养鹅鹜亲近小人满于堂庭鼃黾谕谗谀弄口得志也】騕褭奔亡兮腾驾槖驼鈆刀进御兮遥弃太阿【騕褭骏马太阿利劔也言君放逺騕褭英俊之士而驾槖驼任使罢驽顿朽之人而弃明智之士也】拔搴芝兮【芝神草也】列树芋荷橘柚萎枯兮【橘柚美木也】苦李旖旎【旖旎盛貌也言君乃防去芝草贱弃橘柚种植芋荷养育苦李爱重小人斥逐君子也】甂瓯登于明堂兮【甂瓯瓦器名也】周鼎潜乎深渊【周鼎夏禹所作鼎也左氏传曰昔夏禹之有徳逺方图物贡金九牧铸鼎象物桀有昏徳鼎迁于商商纣暴虐鼎迁于周是为周鼎言甂瓯之器登明堂周鼎反藏于深渊之水言小人任政贤者隠匿也】自古而固然兮吾又何怨乎今之人【言往古嫉妬忠直而不肯进周我何为独怨今世之人乎自慰之词】

　　楚辞章句巻十三

　　钦定四库全书
　　楚辞章句巻十四
　　汉　王逸　撰
　　哀时命章句第十四
　　哀时命者严夫子之所作也夫子名忌与司马相如俱好辞赋客游于梁梁孝王甚竒重之忌哀屈原受性忠贞不遭明君而遇暗世斐然作辞叹而述之故曰哀时命也
