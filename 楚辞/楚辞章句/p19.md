<!-- { "loadSidebar": true } -->
　　惟往古之得失兮【言己思念古者人君得道则安失道则危禹汤以王桀纣以亡】览私微之所伤【伤害也言已又观人君私爱佞谗受其微言伤害贤臣者国以危殆也楚之无极呉之宰噽是也】尧舜圣而慈仁兮后世称而弗忘【言尧舜所以有圣明之徳者以任贤能慈爱百姓故民至今称之也】齐桓失于専任兮夷吾忠而名彰【夷吾管仲名也管仲将死戒桓公曰竪刁自割易牙烹子此二臣不爱其身不慈其子不可任也桓公不从使専国政桓公卒二子各欲立其所傅公子诸公子并争国乱无主而桓公尸不棺积六十日虫流出户故曰失于専任夷吾忠而名著也】晋献惑于孋姬兮申生孝而被殃【已解于九章篇中】偃王行其仁义兮荆文寤而徐亡【荆楚也徐偃王国名也周宣王之舅申伯所封也诗曰申伯畨畨既入于徐周衰其后僭号称王也偃谥也言徐偃王修行仁义诸侯朝之三十余国而无武备楚文王见诸侯朝徐者众心中觉悟恐为所并因兴兵击之而灭徐也故司马法曰国虽强大忘战必危葢谓此也】纣暴虐以失位兮周得佐乎吕望【卒怒曰暴贼善曰虐言殷纣暴虐以失其位周得吕望而有天下也】修往古以行恩兮封比干之丘陇【小曰丘大曰陇言武王修先古之法敬爱贤能克纣封比干之墓以彰其徳宣示四方也】贤俊慕而自附兮日浸淫而合同【才敌千人为俊淫多貌也言天下贤能英俊慕周之徳日来亲附浸淫盛多四海并合皆同志也】明法令而修理兮兰芷幽而有方【言周家选贤任士官得其人法令修理故幽隠之士皆有嘉名也】苦众人之妬予兮【言已患苦楚国众人妬我忠直欲害已也】箕子寤而佯狂【箕子纣之庻兄见比干谏而被诛则被髪佯狂以脱其难也】不顾地以贪名兮心怫郁而内伤【言己欲效箕子佯狂而去不顾楚国之地贪忠直之名念君闇昧心为伤痛怫郁而伤病也】聨蕙芷以为佩兮过鲍肆而失香【言仁人聫结蕙芷芬香之草服之于身过鲍鱼之肆则失其性而不芬香也以言己积累忠信为谗人所毁失其忠名也】正臣端其操行兮反离谤而见攘【谤讪也攘排也言正直之臣端其心志欲以辅君反为谗人所谤讪身见排逐而逺放也】世俗更而变化兮伯夷饿于首阳【言当世俗人皆改其清洁化为贪邪当若伯夷饿于首阳而身垂功名也】独亷洁而不容兮叔齐久而逾明【叔齐伯夷弟也言己独行亷洁不容于世虽饥饿而死幸若叔齐久而有荣名也】浮云陈而蔽晦兮使日月乎无光【言谗佞陈列在侧则使君不聪明也】忠臣贞而欲諌兮谗防毁而在旁【言忠臣正其心欲谏其君谗毁在旁而不敢言也】秋草荣其将实兮微霜下而夜降【微霜杀物以喻谗谀言秋时百草将实微霜夜下而杀之使不得成熟也以言谗人晨夜毁已亦将害已身使其忠名不得成也】商风肃而害生兮【商风西风肃急貌】百草育而不长【言秋气起则西风急疾而害生物使百草不得盛长以言君今急促刬伤百姓使不得保其性命也】众并谐以妬贤兮孤圣特而易伤【言众佞相与并同以妬贤者虽有圣明之智孤特无助易伤害也】懐计谋而不见用兮岩穴处而隠藏【士曰隠寳曰藏言已懐忠信之计不得列见独处岩穴之中隠藏而已】成功隳而不卒兮【隳壊也】子胥死而不【言子胥为吴伐楚破郢谋行功成后用谗言赐劔弃死故言死而不也】世从俗而变化兮随靡风而成行【言当世之人见子胥被害则变心从俗以承上意若风靡而羣聚成行而罗列】信直退而毁败兮虚伪进而得当【言信直之臣被防谮毁而身败弃虚伪之人进用在位而当显职也】追悔过之无及兮岂尽忠而有功【言君进用虚伪之臣则国倾危追而自悔亦无所及也已欲尽忠直之节终不能成其功也】废制度而不用兮务行私而去公【言在位之臣废先王之制度务从私邪背去公正争欲求利也】终不变而死节兮惜年齿之未央【言己执守清白而死忠直终不变节惜年齿尚少夀命未尽而将夭逝也】将方舟而下流兮兾幸君之发蒙【大夫方舟士特舟蒙僮蒙也言我将方舟随江而浮兾幸懐王开其蒙惑之心而还已也】痛忠言之逆耳兮恨申子之沈江【申子伍子胥也呉封之于申故号为申子也哀痛忠直之言忤逆君耳使之恚怒若申胥谏呉王杀而沈之江流也】愿悉心之所闻兮遭值君之不聪【悉尽也聴逺曰聪言已欲尽忠竭其所闻陈列政事遭值懐王闇不聪明而不见纳也】不开寤而难道兮不别横之与纵【纬曰横经曰纵言君心常惑而不可开寤语以政道尚不别缯布经纬横纵不能知贤愚亦明矣】聴奸臣之浮说兮絶国家之久长【言君好聴邪说之臣虚言浮说以自误乱将絶国家累世久长之禄也】灭规榘而不用兮背绳墨之正方【言君为政灭先圣之法度而不施用背弃忠直之臣以自倾危】离忧患而乃寤兮若纵火于秋蓬【蓬蒿也秋时枯槁言君信任佞防不虑艰难卒遭忧患然后乃觉若放火于秋蒿不可救制也】业失之而不救兮尚何论乎祸凶【言君施行业已失道身将危殆尚复论国之祸凶岂不晚哉】彼离畔而朋党兮独行之士其何望【言彼谗佞相与朋党并食重禄独行忠直之士当复何望宜穷困也】日渐染而不自知兮【稍积为渐污变为染】秋毫微哉而变容【鋭毛为毫夏落秋生言君用谗邪日以渐染随之变化而不自知若秋毫更生其容微而日长大也】众轻积而折轴兮原咎杂而累重【咎过也言车载众轻之物以折其轴而不可乗其过咎由重絫杂载众多之故也以言国君聴用羣小之言则壊败法度而自倾危也】赴湘沅之流澌兮恐逐波而复东【言已心清洁不能久居浊世故赴湘沅之水与流澌俱浮恐遂乗波而东入大海也】懐沙砾而自沈兮不忍见君之蔽壅【砾小石也言已所以懐沙负石甘乐死亡自沈于水者不忍久见懐王壅蔽于谗佞也】
　　沈江
　　世沈淖而难论兮【沈没也淖溺也】俗岒峨而防嵯【岒峨防嵯不齐貌言时世之人沈没财利用心淖溺不论是非不别忠佞风俗毁誉髙下防嵯贤愚合同上不任贤化使然也】清泠泠而殱灭兮【清泠泠以喻洁白殱尽也灭消也】溷湛湛而日多【溷湛湛喻贪浊也言泠泠清洁之士尽弃销灭不见论用贪浊之人进在显位日以盛多】枭鸮既以成羣兮鹤弭翼而屏移【言贪狠之人并进成羣亷洁之士敛节而退也】蓬艾亲入御于床笫兮【笫牀箦也以喻亲密】马兰踸踔而日加【马兰恶草也踸踔暴长貌也加盛也言蓬蒿萧艾入御房中则马兰之草踸踔暴长而茂盛也以言佞謟见亲近则邪伪之徒踊跃而欣喜也】弃捐药芷与杜衡兮余奈世之不知芳何【言弃捐芳草忠正之士当奈世人不知贤何】何周道之平易兮然芜秽而险戏【险戏犹言倾危也言周家建立徳化其道平直公方所履无失而言芜秽倾危者心惑意异也以平直为倾危则以忠正为邪枉也诗曰周道如砥其直如矢】髙阳无故而委尘兮【髙阳帝颛顼也委尘坋尘也言帝颛顼圣明克让然无故被尘翳言与帝共工争天下也】唐虞防灼而毁议【防污也灼炙也犹身有病人防灸之言尧舜至圣道徳扩被尚防灸谤毁言有不慈之过卑父之累也】谁使正其真是兮【言佞人妄论以善为恶乃非讪圣王当谁使正其真伪乎已以忠被罪固其宜也】虽有八师而不可为【八师谓禹稷契皋陶伯夷倕益防也言尧舜有圣贤之臣八人以为师傅不能除去虚伪之谤平疾谗之辞也】皇天保其髙兮后土持其久【言皇天保其髙明之姿不可逾越也后土持其久长不可掘发也贤人守其志分亦不可倾夺也】服清白以逍遥兮偏与乎英异色【英纯黒也以喻贪浊言己被服芬香履修清白偏与贪浊者异行不可同趣也】西施媞媞而不得见兮【西施美女也媞媞好貌也诗曰好人媞媞也】母勃屑而日侍【母丑女也勃屑犹媻姗膝行貌言西施媞媞仪容姣好屏不得见毋丑恶反得媻姗而侍左右以言亲近小人斥逐君子也】桂蠧不知所淹留兮【桂蠧以喻食禄之臣也言桂蠹食芬香居髙显不知留止妄欲移徙则失甘美之木亡其处也以言众臣食君之禄不建忠信妄行佞謟亦将失其位防其所也】蓼虫不知徙乎葵菜【言蓼虫处辛烈食苦恶不能知徙于葵菜食甘美终以困苦而癯瘦也以喻已修洁白不能变志易行以求禄位亦将终身贫贱而困穷也】处湣湣之浊世兮今安所达乎吾志【言已居浊溷之世无有达我清白之志也】意有所载而逺逝兮固非众人之所识【识知也言已心载忠正之志欲逺去以求贤人君子固非众人所能知也】骥踌躇于輂兮【踌躇不行貌】遇孙阳而得代【孙阳伯乐姓名也言众人不识骐骥以驾败车则不肯进遇伯乐知其才力以车代之则至千里流名徳也以言俗人不识已志亦将遇明君建道流化垂功业也】吕望穷困而不聊生兮遭周文而舒志寗戚饭牛而商歌兮桓公闻而弗置【皆解于离骚经】路室女之方桑兮【路室客舍也】孔子过之以目侍【言孔子出游过于客舍其女方采桑一心不视喜其贞信故以自侍】吾独乖剌而无当兮【乖差也刺邪也】心悼怵而耄思【耄乱也九十曰耄言古贤俊皆有遭遇我独乖差与时邪刺故心中自伤怵愓而思志为耄乱】思比干之恲恲兮【恲恲忠直之貌】哀子胥之慎事【子胥临死曰抉吾两目置呉东门以观越兵之入也死不忘国故言慎事也】悲楚人之和氏兮献寳玉以为石遇厉武之不察兮羌两足以毕斮【斮防也昔卞和得寳玉之璞而献之楚厉王或毁之以为石王怒防其左足武王即位和复献之武王不察视又防其右足和乃抱宝泣于荆山之下悲极血出于是暨成王乃使玉人攻之果得美玉世所谓和氏之璧也或曰两足毕索索尽也以言玉石易别于忠佞尚不能知已之获罪是其常也】小人之居势兮【志狭智少为小人也】视忠正之何若【言小人智少虑狭茍欲承顺求媚以居位势视忠正之人当何如乎甚于草芥也】改前圣之法度兮喜嗫嚅而妄作【嗫嚅小语谋私貌也言小人在位以其愚心改更先圣法度背违仁义相与耳语谋利而忘造虚伪以谮毁贤人也】亲谗谀而疏贤圣兮讼谓闾娵为丑恶【讙哗为讼闾娵好女也言君亲信谗谀之臣斥逐忠正背先圣法度众人讙哗之讼以好为恶心惑意迷而不自知也】惀近习而蔽逺兮孰知察其黒白【言君近謟谀习而信之蔽逺贤者言不见用谁当知已之清白彼之贪浊也】卒不得效其心容兮安眇而无所归薄【薄附也言己放流不得内竭忠诚外尽形体东西眇眇无所归附也】専精爽以自明兮晦冥冥而壅蔽【言己専壹忠情竭尽耳目之精明欲以助君而为佞人之所壅蔽不得进也】年既已过大半兮然輡轲而留滞【輡轲不遇也言己年已过五十而輡轲沈滞卒无所逄遇也】欲髙飞而逺集兮恐离罔而灭败【罔以喻法言己欲髙飞逺止他方恐遭罪法以防败忠厚之志也】独寃抑而无极兮伤精神而寿夭【寿命夭也】皇天既不纯命兮余生终无所依【依保也】愿自沈于江流兮絶横流而径逝宁为江海之泥涂兮安能久见此浊世【言己思委命于江流沈为泥涂不忍久见贪浊之俗也】
　　怨世
