<!-- { "loadSidebar": true } -->
　　子，谓山鬼也。窈窕，好貌。《诗》曰：“窈窕淑女。”言山鬼之貌，既以夸丽，亦复慕我善行好姿，故来见其容也。
　　乘赤豹兮从文狸，
　　狸一作。
　　辛夷车兮结桂旗。
　　辛夷，香草也。言山鬼出入，乘赤豹，从文狸，结桂与辛夷，以为车旗。言其香也。
　　被石兰兮带杜衡，
　　石兰、杜衡，皆时草。衡一作蘅。
　　折芳馨兮遗所思。
　　所思，谓清洁之士若屈原者也。言山钣修饰众香，以崇其善，屈原履行清洁，以厉其身，神人同好，故折芳馨相遗，以同其志也。
　　余处幽篁兮终不见天，
　　言山钣所处，乃在幽篁之内，终不见天地，所以来出，归有德也。或曰：幽篁，竹林也。
　　路险难兮独后来。
　　言所处既深，其路险阻又难，故来晚暮，后诸神也。
　　表独立兮山之上，
　　表，特也。言山鬼后到，特立于山之上而自异也。
　　云容容兮而在下，杳冥冥兮羌昼晦，
　　言山鬼所在至高邈，云出其下，虽白昼犹晦冥也。
　　东风飘兮神灵雨。
　　飘，风貌。《诗》曰：“匪风飘兮。”言东风飘然而起，则神灵应之而雨，以言阴阳通感，风雨相和，屈原自伤无和也。飘一作飘飘。
　　岁既晏兮孰华予？
　　晏，晚也。孰，谁也。言己宿留怀王，冀其还己，心中忄詹然，安而忘归，年岁晚暮，将欲罢老，谁复令我荣华也。
　　采三秀兮于山间，
　　石磊磊兮葛蔓蔓。
　　言己欲服芝草，以延年命，周旋山间，采而求之，终不能得，但见山石磊磊，葛草蔓蔓。或曰：三秀，秀材之士隐处者也。言石、葛者，喻所在深也。
　　怨公子兮怅忘归，
　　公子，谓公子椒也。言己所以怨公子椒者，以其知己忠信而不肯达，故我怅然失志而忘归也。
　　君思我兮不得。
　　言怀王时思念我，顾不肯以暇之日召己谋议也。
　　山中人兮芳杜若，
　　山中人，屈原自谓也。
　　饮石泉兮荫松柏，君思我兮然疑作。
　　言己虽在山中无人之处，犹取杜若以为芬芳，饮石泉之水，荫松柏之木，饮食居处，动以香洁自饰也。
　　{}填填兮雨冥冥，
　　{}一作雷。
　　犭爰啾啾兮又夜鸣。
　　又一作。
　　风飒飒兮木萧萧，
　　言己在深山之中，遭雷电暴雨，犭爰号呼，风木动摇，以言恐惧，失其所也。或曰：雷为诸侯，以兴于君，雨冥昧，以兴佞臣，犭爰善鸣，以兴谗言，风以喻政，木以喻民，雷填填者，君妄怒也。雨冥冥者，群亻妄聚也。犭爰啾啾者，谗夫弄口也。风飒飒者，政烦扰也。木萧萧者，民惊骇也。
　　思公子兮徒离忧！
　　言己怨子椒不见达，故遂去而忧愁也。
　　○国殇
　　操吴戈兮被犀甲，
　　戈，戟也。甲，铠也。言国殇始从军之时，手持吴戈，身被犀铠而行也。或曰，操吾科；吾科，之名也。
　　车错毂兮短兵接。
　　错，交也。短兵，刀剑也。言戎车相迫，轮毂交错，长兵不施，故用刀剑以相击也。
　　旌蔽日兮敌若云，
　　言兵士竟路趣敌，旌旗蔽天，敌多人众，来若云也。
　　矢交坠兮士争先。
　　坠，堕也。言两军相射，流矢交堕，壮夫奋怒，争先在前也。坠一作队。
　　凌余阵兮躐余行，左骖殪兮右刃伤。
　　凌，犯也。躐，践也。言敌家来侵，凌我屯阵，践躐我行伍也。躐一作。
　　霾两轮兮絷四马，
　　絷，绊也。《诗》曰：“絷之维之。”言己马虽死伤，更霾车两轮，绊四马，终不反顾，示必死也。霾一作埋。
　　援玉χ兮击鸣鼓。
　　言己愈自厉怒，势气益盛。援一作摇，χ一作桴。
　　天时坠兮威灵怒，
　　坠，落也。言己战斗，适遭天时，命当堕落，身虽死亡，而威神怒健，不畏惮也。
　　严杀尽兮弃原{土}。
　　严，壮也。杀，死也。言壮大士尽其死命，则骸骨弃于原{土}，而不土葬也。洪云“{土}，古野字”。
　　出不入兮往不反，
　　言壮士出阃，不复顾入，一往必死，不复还反也。
　　平原忽兮路超远。
　　言身弃平原山{土}之中，去家道甚远也。一云平原路兮忽超远。。《闻校补》云：“《方言》六云：‘亻勿、邈，离也，楚谓之越，或谓之远；吴越曰亻勿。’忽、亻勿通。《荀子?赋篇》曰‘忽兮其远之极也’，本书《怀沙》曰‘道远忽兮’，字并作忽。‘平原忽’与‘路超远’祗是一义而变文重言之以足句，此与上文‘出不入兮往不反’，词例正同。一本以忽字倒在兮下，非是。”，
　　带长剑兮挟秦弓，
　　言身虽死，犹带剑持弓，示不舍武也。
　　首身离兮心不惩。
　　惩，也。言己虽死，头足分离，而心终不惩也。身一作虽。《闻校补》云：“《战国策?秦策》曰‘首身分离，暴骨草泽’，‘首身分离’，自是古之恒语，一本作虽，非是。”《姜校》云：“首身分离，盖古之成语，《战国策?秦策》‘首身分离，暴骨草泽。则作虽者非也。”，
　　诚既勇兮又以武，终刚强兮不可凌。
　　言国殇之性，诚以勇猛刚强之气，不可凌犯也。
　　身既死兮神以灵，子魂魄兮为鬼雄！
　　言国殇死后，精神强壮，魂魄武毅，长为百鬼之雄杰也。一云毅，一云子魂毅。洪兴祖曰：《左传》曰：“人生始化曰魄，既生魄，阳曰魂。用物精多，则魂魄强。”疏云：“人禀五常以生，感阴阳以灵，有身体之质，名之曰形，有嘘吸之动，谓之为气，气之灵者曰魄，既生魄矣，其内自有阳气也，气之神者曰魂。魂魄，神灵之名，本从形气而有，附形之灵为魄，附气之神为魂。附形之灵者，谓初生之时，耳目心识，手足运动，啼呼为声。此则魄之灵也。附气之神者，谓精神性识，渐有所知。此则附气之神也。魄在于前，魂在于后，魄识少而魂识多。人之生也，魄盛魂强，及其死也，形销气灭。圣人缘生以事死，改生之魂曰神，改生之魄曰鬼。合鬼与神，教之至也。魄附于气，气又附于形，形强则气强，形弱则气弱，魂以气强，魄力以形强。”《淮南子》曰：“天气为魂，地气为魄。”注云：“魂，人阳神；魄，
　　人阴神也。”，
　　○礼魂
　　成礼兮会鼓，
　　言祠祀九神，皆先斋戒，成其礼敬，乃传歌作乐，急疾击鼓，
　　传芭兮代舞，
　　芭，巫所持香草名也。代，更也。言祠祀作乐而歌，巫持芭而舞讫，以复传与他人，更用之也。芭一作巴。
　　夸女倡兮容与。
　　夸，好也。谓使童稚好女，先倡而舞，则进退容与，而有节度也。与一作冶。《姜校》云：“容冶，双声连绵字，其字形虽不定，而无作容冶者。”
　　春兰兮秋菊，
　　洪兴祖曰：古语云，春兰秋菊，各一时之秀也。菊一作鞫。
　　长无绝兮终古！
　　言春祠以兰、秋祠以菊为芬芳，长相继承，无绝于终古之道也。

　　●卷三
　　《天问》者，屈原之所作也。何不言问天？天尊不可问，故曰天问也。屈原放逐，忧心愁悴（一作瘁），彷徨山泽（一作川泽），经历陵陆，嗟号昊，仰天叹息，见楚有先王之庙及公卿祠堂，图画天地山川，神灵琦玮亻亻危（一作谲诡）及古贤圣怪物行事，周流罢倦，休息其下，仰见图画，因书其壁，何而问之（何一作呵）。以渫愤懑，舒泻愁思，楚人哀惜屈原，因共论述，故其文义不次序云尔。
　　遂古之初，谁传道之？
　　遂，往也。初，始也。言往古太始之元，虚廓无形，神物未生，谁传道此事也。《考异》、《姜校》、金开诚《屈原集校注》、程嘉哲《天问新注》同谓《太平御览》卷一引亦作邃。姜云：“作邃是也，遂则假借字。”程曰：“邃，遂通。”皆非。
　　上下未形，何由考之？
　　言天地未分，溷沌无垠，谁考定而知之也。考一作知，定一作述。
　　冥昭瞢ウ，谁能极之？
　　言日月昼夜，清浊晦明，谁能极知之。《天问笺》曰：“自‘遂古之初’至‘何本何化’，凡六韵，皆言混沌未辟，景象，恶有所谓清明者。此昭字自属勿之误字。勿，《说文》：‘尚冥。’与昧古通用。冥勿瞢ウ，四字平列。”，
　　冯翼惟像，何以识之？
　　言天地既分，阴阳运转，冯冯翼翼，何以识知其形像乎。《文选》卷四七夏侯湛《东方朔画赞》注引惟作遗，何剑熏谓当作“遗像”。《姜校》本惟作维。
　　明明ウウ，惟时何为？
　　言纯阴纯阳，一晦一明，谁造为之乎。
　　阴阳三合，何本何化？
　　谓天地人三合成德，其本始何化所生乎。
　　圜则九重，孰营度之？
　　言天圜而九重，谁营度而知之乎。
　　惟兹何功，孰初作之？
　　言此天有九重，谁功力始作之邪？
　　斡维焉系？天极焉加？
　　斡，转也。维，纲也。言天昼夜转旋，宁有纲维系缀，其际极字所加乎。
　　八柱何当？东南何亏？
　　言天有八山为柱，皆何当值？东南不足，谁亏之也。柱何当，东南何亏？”洪兴祖曰：“《素问》曰：‘天不足西北，故西北方阴也，而人右耳不如左明也。地不满东南，故东南方阳也，而人左手足不如右强也。’又曰：‘天不足西北，左寒而右凉；地不满东南，右热而左温。’注云：‘中原地形，西北高，东南下。今百川满凑东之沧海，则东西南北高下可知。’”
　　九天之际，安放安属？
　　九天：东方天，东南方阳天，南方赤天，西南方朱天，西方成天，西北方幽天，北方亥天，燕北方变天，中央钧天。其际会何分，安所系属乎。
　　隅隈多有，谁知其数？
　　言天地广大，隅隈众多，宁有知其数乎。
　　天何所沓？十二焉分？
　　沓，合也。言天与地合会何所，十二辰谁所分别乎。
　　日月安属？列星安陈？
　　言日月众星，安所系属，谁陈列也。《金校》引一说属作烛，谓二字古通，“此句当从烛照取义”。
　　出自汤谷，次于蒙汜；
　　次，舍也。汜，水涯也。言日出东方汤谷之中，暮入西极蒙水之涯也。
　　自晦及明，所行几里？
　　言日平旦而出，至暮而止，所行凡几何里乎。
　　夜光何德，死则又育？
　　夜光，月也。育，生也。言月何德于天，死而复生也。一云：言月何德居于天地，死而复生。
　　厥利维何，而顾菟在腹？
　　言月中有菟，何所贪利，居月之腹而顾望乎。菟一作兔。
　　女岐无合，夫焉取九子？
　　女岐，神女，无夫而生九子也。
　　伯强何处？惠气安在？
