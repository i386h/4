<!-- { "loadSidebar": true } -->
　　桂念祖一名赤，字伯华，江西德化人。同治八年（一八六九）生，与夏敬观同师皮锡瑞，经词章，根柢深厚。光绪丁酉（一八九七）上副举。以甲午（一八九四）受刺激，戊戌（一八九八）从康、梁变政，主沪萃报馆。梁启超离湖南，举念祖代时务学堂讲席。未行而难作，念祖匿於乡，旋趣金陵，依杨文会学佛。嗣后留学日本十余年，以民国四年（一九一五）三月五日客死。临终，自撰挽联云：“无限惭惶，试回思囊日壮心，只余一恸。有何建白？惟收拾此番残局，准备重来。”（参考《忍古楼词话》及欧阳渐撰：《桂伯华行述》。）遗词收入《艺蘅馆词选》者三首，连《忍古楼词话》所载，共六首而已。

　　○临江仙

　　落尽红英千点，愁攀绿树千条。云英消息隔蓝桥。袖间今古泪，心上往来潮。懊恼寻芳期误，更番怀远诗敲。灵风梦雨自朝朝。酒醒春色墓，歌罢客魂消。
　　【评】叶恭绰曰：语含哲理，诗杂仙心。（《广箧中词》二）

　　○菩萨蛮

　　〔读小山词〕
　　才华已为情锁损，那堪又被多情困？珠玉女儿喉，新词懒入眸。清愁消不得，梦入莲花国。方信断肠痴，断肠天不知。

　　右桂念祖词二首，录自《艺衡馆词选》，依《广箧中词》及《忍古楼词话》校正。

　　●张尔田

　　张尔田一名采田，字孟劬，浙江钱塘人。同治十三年（一八七四）正月二十九日生。父上和，曾从蒋春霖受词学，又与郑文焯为词画至交，侨寓苏州，著有《吴沤烟语》。尔田治史学及《俱舍论》甚深。清季官候补知府。民国初建，预修《清史》，旋任北京大学教授，晚为燕京大学国学总导师。以民国三十四年（一九四五）阴历正是初七日卒，年七十二。著有《史微》、《玉溪生年谱会笺》、《清史后妃传》、《遯盫文集》等书。《遯盫乐府》一卷，刻入《沧海遗音集》。余为别刊二卷本，最为完仆。（参阅《词学季刊》尔田撰：《大鹤山人逸事》及夏敬观著：《忍古楼词话》。）

　　○烛影摇红

　　〔晚春连雨，感怀。〕
　　轻暖轻寒，谢巢愁损双栖燕。东风只解绊杨花，往事和天远。半镜流红涴遍，荡愁心伤春倦眼。数峰窥户，约略残颦，一眉新怨。寥落空尊，少年曾预西园宴。流光销尽雨声中，此恨凭谁遣？容易林禽又变，绿尘飞蔷薇弄晚。恹恹睡起，澹日花梢，无人庭院。

　　○三姝媚

　　〔中秋夜，感遇成歌。〕
　　西堂残烛ㄠ。荡帘波沈沈，镜天无罅。细浪芳尊，绕桂丛犹记，赏秋栏夜。露脚飞迟，双鬓安花飘凉麝。望里琼空，依约年时，半镫蛩话。春老兰情衰谢。欢旧箧题香，怨红销帕。扇底圆姿，问故山眉意，澹蛾谁画？倦眼霄程，还自觑仙軿来下。那更苍龙侵晓，瑶台梦惹。

　　○木兰花慢

　　〔尧化门车中作〕
　　倚轮天似醉，问何地，著羁才？看乱雪荒壕，春鹃泪点，残梦楼台。低徊笛中怨语，有梅花休傍故园开。燕外寒欺酒力，莺边暖阁吟怀。惊猜，鬓缕霜埃。杯暗引，剑空埋。甚萧瑟兰成，江关投老，一赋谁衰？秦淮旧时月色，带栖乌还过女墙来。莫向危帆北睇，山青如发无涯！

　　○采桑子

　　〔史馆秋蓼〕
　　旧家池馆栽无地，一角墙东，画出霜容，澹到秋心不许红。夕阳著意相怜藉，媚尽西风，蝶梦烟空，明日登楼送塞鸿。

　　○玉漏迟

　　〔古微丈逝世海上，读弁阳翁吊梦窗《锦鲸仙去》句，怆怀万端，即用其调，以当哀些。〕
　　乱离词客少！锦鲸仙去，鹤归华表。把酒生平，都是旧时言笑。零落霜腴润墨，流怨入江南哀调。春恨渺，十年心事，残鹃能道。白头饱阅与亡，又浅到红桑，海尘扬了！万里吞声，凄绝杜陵愁抱。归唱水云夜壑，料应比人间春好。鸥梦觉，沈沈卞峰残照。

　　○声声慢

　　〔闲步郊原，追念彊村翁，凄然成咏。〕
　　碧将山断，红带霞分，登临何限沾衣？醉后羊昙，西园处处花飞。芒洲已无杜若，便涉江欲采贻谁？还解佩，甚楚兰盈把，都化相思？怕听黄垆碎语，几夜窗秉烛，惊梦犹疑。旧隐鸥边，如今应怅人非。飘零坠梅怨曲，尚泠泠海上心期。愁更远，抚霜鸿弹断素徽。

　　○鹧鸪天

　　〔六十自述〕
　　六十明朝过眼新，镜中吟鬓老於真。寄生槐国原无梦，避世桃源岂有津？苍狗幻，白鸥驯，安排歌泣了闲身。百年垂死今何日？曾是开天乐世人！

　　○石州慢

　　〔《上彊村授砚图》，为榆生题。〕
　　蜕后哀蝉，珍重瓣香，词老亲敕。高情无著庵中，梦冷闲鸥成忆。药炉禅榻，几人夜半传衣，踏天直割蟾蜍月。彩笔素心违，想吟边头白。休说，薰香红袖，谏草青蒲，旧家遗直。■〈纟番〉谱新声，流怨云腴能识。劝君携取，萧条异代吾师，晴窗长伴研朱滴。泼墨《霅川图》，满空江烟阔。

　　○木兰花令

　　繁华催送，人世恍然真一梦。何处笙歌？水殿风来散败荷。饥乌啄肉，回首都亭三日哭。国破城空，残照千山泪点红。

　　○满庭芳

　　〔丁丑九月，客燕京，书感。〕
　　照野江烽，连天海气，物华卷地休休！残阳一霎，怎不为人留？几点昏鸦噪晚，荒村外鬼火星稠。伤高眼，还同王粲，金难强登楼。惊弓如塞雁，林间失侣，落影沙洲。便青山纵好，何处吾丘？夜夜还乡梦里，分飞阻重到无由？空城上，戍旗红闪，白日淡幽州。

　　○浣溪沙

　　著意人前晕翠螺，娇多贪耍不成歌，长裙出水碾新荷。斗帐罢熏添古刺，香轮催发响摩托，月明归路奈君何？

　　○渡江云

　　〔僦园杂时花木，颇有终焉之志，赋示榆生、瞿禅。〕

　　溪堂何处好？杂花手植，背郭俯晴郊。十年云海卧，自断音书，泛宅到渔樵。舟横野彴，渐梦落江雨春潮。兰径深，隔怜疏援，紫蔓上藤梢。无聊，墙东遗世，塞北为家，任旁人一笑。休更惊羌村烽火，投老安巢。绿阴满地初宜夏，步水曲山鸟相招。沈醉语，生涯换得枯瓢。

　　右张尔田词十二首，录自忍塞卢刊本《遯盫乐府》。

　　【集评】夏敬观曰：君自遘世蹇屯，盆励士节，勤撰述。其寓思於词也，时一倾吐肝肺芳馨，微吟斗室间，叩於窈冥；诉於真宰，心癯而文茂，旨隐而义正，岂馀子所能几及哉？（《遯盫乐府序》）叶恭绰曰：孟劬词渊源家学，濡染甚深，与大鹤研讨，复究极幽微，故所作亦具冷红神理。（《广箧中词》三）

　　●陈洵

　　陈洵字述叔，广东新会人。少有才思，游江右十余年。晚岁教授广州中山大学。归安朱孝臧见其词，甚加推许，尝称新会陈述叔、临桂况夔笙为《并世两雄，无与抗手》。又为校印所著《海绡词》，并题句曰：《雕虫手，千古亦才难。新拜海南为上将，试要临桂角中源，来者孰登坛？》亦见其推许之至矣。其后复收入《沧海遗音集》，共二卷。洵生性孤峭，少与顺德黄节善。番禺梁鼎芬每为扬誉，并称《陈词黄诗》。以同治十年（一八七一）生，民国三十一年（一九四二）五月初六日卒於广州，年七十二。（参考黄节《海绡词序》及《同声月刊》第二卷第六号予所撰《陈海绡先生之词学》）尚有遗词一卷，待刊。

　　○六丑

　　〔木棉谢后作〕
　　正朱华照海，带碧瓦参差楼阁。故台更高，无风花自落，一梦非昨。过眼千红尽，去来歌舞，怨粉轻衣薄。青山客路鸪啼恶。泪断香县，灯收雨箔。颓然旧游城郭，尚幢幢日盖，残霸天邈。川盘岭礴，算孤根易托。顿有离家恨，何处著？争枝又闹群雀。似依依念定，惹茸曾约。芳韶好柳黄初啄。得知道一样天涯化絮，到头漂泊。山中事分付榴萼。笑燕子尚恋西园夜，春归未觉。

　　○长亭怨慢
　　〔谭子端家燕巢复毁，再赋。〕
　　正飞絮人间无主，更听凄凄，碧纱烟语。梦迹空梁，泪痕残照有今古。托身重省，都莫怨狂风雨。自别汉宫来，眄故国平居何处？且住？甚寻常客恨，也到旧家闲宇？天涯又晚，恐犹有野亭孤露。漫目断黯黯云樯，付村落黄昏衰鼓。向暗里销凝，谁念无多桑士？

　　○瑞龙吟

　　〔庄头村花田，自五代迄今，盖亦地之韵者。余既来游，感欢今昔，托之於音。〕
　　是何世？依旧占水耕花，就桥通市。朝朝簪约裾盟，有情未免，多才尽费。凝愁睇，惰共露晞平晓，梦痕清眦。分携敛日垆烟，步波皱损，娇尘漫委。遍称天涯芳怨，眼中今古，秋声还起。谁惜故山衰迟，吟畔憔悴。鲛绡罢织，愁迸蛮珠碎。伤心到无人为省，荒村年岁。换劫鬘华坠。海风卷尽，宫斜废隧。须信吾乡美，终未比仙源桃花春水。感时倦客，空抛铅泪。

　　○虞美人

　　芳菲冉冉辞鶗鴂，又作人间别。黄昏楼殿月冥濛，一夜高寒相望断天风。宫衣瘦尽苕华在，不信连环解。无情辽水自年年，只有雁飞犹见旧山川。

　　○前调

　　〔夜栏炳烛，聊复命题。〕
　　兰成先自吟魂断，雁塞龙沙远。炉烟销尽始孤明，恰称天涯今夜此时情。凄花飐飐流尘泊，惜别心如昨。曙窗谁为唤啼红？故国新霜帘幕梦华中。

　　○风入松

　　〔重九〕
　　人生重九且为欢，除酒欲何言？佳辰惯是闲居觉，悠然想今古无端。几处登临多事，吾卢俯仰常宽。菊花全不厌衰颜，一岁一回看。白头亲友垂垂尽，尊前问心素应难。败壁哀蛩休诉，雁声无限江山。
　　【评】叶恭绰日：沈厚转为高浑，此境最不易到。（《广箧中词》三）

　　○水龙吟

　　〔丁卯除夕〕
　　春来准拟开怀，是谁不放残年去？寒更灯火，断魂依在，严城戍鼓。天北天南，一声归雁，有人愁苦。算寻常经过，今年事了，都休向，明朝语。光景花前冉冉，倚东风从头还数。因循却怕，登临无地，夕阳如故。烂醉生涯，颓然自卧，懒歌慵舞。待鸣难唤起，白头簪胜，尽平生度。

　　○南乡子

　　〔已已三月，自郡城归乡，过区华吾西园话旧。〕
　　不用问田园，十载归来故旧欢。一笑从知春有意，篱边，三两余花向我妍。哀乐信无端，但觉吾心此处安。谁分去来乡国事，凄然，曾是承平两少年？

　　○烛影摇红

　　〔沪上留别彊村先生〕
　　鲈脍称杯，树声一夜生离怨。趁潮津月向人明，还似当时见。芳草天涯又晚，送长风萧萧去雁。凄凉客枕，宛转江流，朅来孤馆。头白相看，后期心数逡巡遍。此情江海自年年，分付将归燕。襟泪香兰暗泫，两无言青天望眼。老怀翻怕，对酒听歌，吴姬休劝。

　　○宴山亭

　　〔辛未九日，与风余诸子风雨登高。〕
