<!-- { "loadSidebar": true } -->
　　落落寒云晓不流。是谁能寄语？竹窗幽。还怀如画一天秋。钟徐歇，独自倚层楼。点点鬓霜稠。十年山水梦，未全收。相期人在别峰头。閒鸥意，烟雨又扁舟。

　　○满江红

　　〔大风泊黄巢矶下〕
　　激浪轮风，偏绝分乘风破浪。滩声战冰霜竞冷，雷霆失壮。鹿角狼头休地险，龙蟠虎踞无天相。问何人唤汝作黄巢？真还谤。雨欲退，云不放。海欲进，江不让。早堆危一笑，万机俱丧。老去已忘行止计，病来莫算安危帐。是铁衣著尽著僧衣，堪相傍。

　　○水调歌头

　　〔忆翠严霁色〕
　　好雨正重九，不上海山门。螺严却忆绝顶，齐色满乾坤。少得白衣一个，赢得翠发千叠，罗立似儿孙。独坐可忘老，何用更称尊。龙山会，南徐戏，共谁论？古今画里，且道还有几人存？便拂六铢石尽，重见四空天堕，此处不交痕。远水吞碧落，斜月吐黄昏。

　　○八声甘州

　　〔卧疴初起，将还丹霞，谒别孝山。〕
　　算军持频挂到於今，已是十三年！便龙钟如许，过头拄杖，缓步难前。若个唤春发去，高柳足啼鹃。有得相留恋，也合悠然。况复吟笺寄兴，似风吹萍聚，欲碎仍圆。只使君青鬓，霜雪又勾连。欢人间支新收故，尽飞尘赴海不能填。重相惜，后来还得，几度相怜？

　　○风流子

　　〔上元风雨〕
　　东皇不解事，颠风雨吹转海门潮。看烟火光微，心灰凤蜡；笙歌声咽，泪满鲛绡。吾无恙，一炉焚柏子，七碗覆松涛。明月寻人，已埋空谷；暗尘随马，更拆星桥。素声田畔路，当年梦应有金屋藏娇。不见漆灯续焰，蔗节生苗。尽翠绕珠围，寸阴难驻；钟鸣漏尽，抔土谁浇？问取门前流水，夜夜朝朝。
　　【评】叶恭绰曰：痛切！（《广箧中词》）

　　右今释澹归词五首，录自清初丹霞寺原抄本《遍行堂词》。

　　●宋琬

　　宋琬字玉叔，号荔裳，山东莱阳人。明万历四十二年（一六一四）生。顺治四年进士，授户部主事，累迁永平兵仆道、宁绍台道。族子因宿憾，诬其与闻逆谋，下狱三年。久之得白，流寓吴、越间，寻起四川按察使，康熙十二年（一六七三）卒。琬诗入杜、韩之室，与施闺章齐名，有《南施北宋》之目。著有《安雅堂集》及《二乡亭词》，吴廷熹氏牧其词入《右莲庵山左入词》中。

　　○蝶恋花

　　〔旅月怀人〕
　　月去疏帘才几尺。乌鹊惊飞，一片伤心白。万里故人关塞隔，南楼谁弄梅花笛？蟋蟀灯前欺病客。清影裴回，欲睡何由得？墙角芭蕉风瑟瑟，生憎遮掩窗儿黑。
　　【评】谭献曰：忧谗（《箧中词》一）

　　○破阵子

　　〔关山道中〕
　　投地千盘深黑，插天一线青冥。行旅远从鱼贯入，樵牧深穿虎穴行，高高秋月明。半紫半红山树，如歌如哭泉声。六月阴崖残雪在，千骑宵征画角清，丹青似李成。（李营丘有《关山图》。）

　　右宋琬词二首，录自《二乡亭词》。

　　●宋徵兴

　　宋徽兴字直方，一字辕文，松江华亭人。明万历四十六年（一六一八）生。顺治进士，官至副都御史。为诸生时，与陈子龙、李雯等倡几社，以古学相砥砺。其诗以博瞻见长，声誉亚於子龙。康熙六年（一六六七）卒。著有《林屋诗文稿》。

　　○小重山

　　春流半绕凤凰台。十年花月夜，汎金杯。玉箫鸣咽画船开。清风起，移棹上秦淮。客梦五更回。清砧迎塞雁，渡江来。景阳宫井断苍苔。

　　○踏莎行

　　锦幄销香，翠屏生雾，妆成漫倚纱窗住。一双青雀到空庭，梅花自落无人处。回首天涯，归期又误。罗衣不耐东风舞。垂杨枝上月华明，可怜独上银床去！
　　【评】谭献曰：何减冯、韦？（《箧中词》一）

　　○忆秦娥

　　〔杨花〕
　　黄金陌，茫茫十里春云白。春云白，迷离满眼，江南江北。来时无奈珠帘隔，去时著尽东风力。东风力，留他如梦，送他如客。
　　【评】谭献曰：身世可怜。（《箧中词》一）

　　○蝶恋花

　　宝枕轻风秋梦薄。红敛双蛾，颠倒垂金雀。新样罗衣浑弃却，犹寻旧日春衫著。偏是断肠花不落。人若伤心，镜里颜非昨。会误当初青女约，只今霜夜思量著。
　　【评】谭献曰：悱恻忠厚。（《箧中词》一）

　　○玉楼春

　　〔燕〕
　　雕梁画栋原无数，不问主人随意住。红襟惹尽百花香，翠尾扫闲三月雨。半年别我归何处？相见如将离恨诉。海棠枝上立多时，飞向小桥西畔去。

　　【评】谭献曰：探喉而出。（《箧中词》一）

　　右宋徽舆词五首，录自《箧中词》。

　　●屈大均

　　屈大均初名绍隆，字翁山，又字介子，广东番禺人。明崇祯三年庚午（一六三○）九月初五日生。初为诸生，弃去为浮屠，名今种，字一灵，一字骚除。中年返初服。工诗，高浑兀奡，与陈恭尹、梁佩兰并称《岭南三大家》。清康熙三十五年丙子（一六九六）五月十六日卒。著有《广东新语》、《道援堂集》等书。其《翁山诗外》末附《骚屑》二卷，有康熙刊本及清季国学扶轮社排印本。武进赵氏《惜阴堂汇明词》题作《道援堂词》，流传绝少。王昶《明词综》录一灵词七首，未注明为屈氏，亦非其杰构也。大均尝北走燕、赵，慨然有复兴明室之志，与一时名俊，酬唱亦多。近人朱孝臧题其词集云：“湘真老，断代殿朱明。不信明珠生海峤，江南哀怨总难平，愁绝庾兰成！”（《彊邨语业》卷三）於所举清代诸名家，即以大均冠首，亦足见其倾挹之至矣。

　　○紫萸香慢

　　〔送雁〕
　　恨沙蓬偏随人转，更怜雾柳难青。问征鸿南向，几时暖返龙庭？正有无边烟雪，与鲜飚千里，送度长城。向并门少侍白首牧羝人，正海上手摧李卿。秋声，宿定远惊，愁里月不分明。又哀笳四起，衣砧断续，终夜伤情。跨羊小儿争射，凭能到白蘋汀？尽长天遍排人字，逆风飞去，毛羽随处飘零，画寄未成。
　　【评】叶恭绰曰：声情激楚，嗔薄而出。（《广箧中词》一）

　　○长亭怨

　　〔与李天生冬夜宿雁门关作〕
　　记烧烛雁门高处，积雪封城，冻云迷路。添尽香煤，紫貂相拥夜深语。苦寒如许！难和尔，凄凉句。一片望乡愁，饮不醉庐头施乳。无处间长城旧主，但见武灵遗墓。沙飞似箭，乱穿向草中狐兔。那能使口北关南，更重作并州门户？且莫吊沙场，收拾秦弓归去。
　　【评】叶恭绰曰：纵横排荡，稼轩神髓。（《广箧中词》一）

　　○梦江南〔四首〕

　　悲落叶，叶落落当春。岁岁叶飞还有叶，年年人去更无人，红带泪痕新。
　　悲落叶，叶落绝归期。纵使归来花满树，新枝不是旧时枝，且逐水流迟。
　　清泪好，点点似珠匀。蛱蝶情多元凤子，鸳鸯恩重是花神，恁得不相亲？
　　红茉莉，穿作一花梳。金缕抽残蝴蝶茧，钗头立尽凤凰雏，肯忆故人姝？
　　【评】况周颐曰：“且逐水流迟”五字，含有无限凄惋，令人不忍寻味，却又不容已於寻味。第三、四首哀感顽艳，亦复可泣、可歌。（《蕙风词话》五）叶恭绰曰：一字一泪。（《广箧中词》一）

　　右屈大均词六首，录自《道援堂词》。

　　●王夫之

　　王夫之字而农，号姜斋，湖南衡阳人。明万历四十七年（一六一九）生。举崇祯壬午（一六四二）乡试。曾走桂林，依桂王，图恢复。旋知事不可为，遂决叶老牖下，浪游郴、永、涟、邵间，最后归衡阳之石船山，筑土室曰《观生居》，学者称船山先生。窜伏穷山，四十余年，一岁数徙其居，故国之戚，生死不忘。（以上参考李元度《国朝先正事略》卷二十七《经学传》。）清康熙三十一年（一六九二）卒，年七十四。著作至道光、同治间，始传於世。湘乡会氏汇刊为《船山遗书》三百二十四卷，附《鼓棹初、二集》及《潇湘怨词》。其词虽音律多疏，而芳悱缠绵，怆怀故国，风格遒上。朱孝臧题云：“苍梧恨，竹泪已平沈。万古湘灵闻乐地，云山韶入凄音，字字楚骚心。”（《彊村语业》卷三）所谓伤心人别有怀抱，真屈子《离骚》之嗣响也！

　　○青玉案

　　〔忆旧〕
　　桃花春水湘江渡，纵一艇，迢迢去。落日赤光摇远浦。风中飞絮，云边归雁，尽指天涯路。故人知我年华暮，唱彻灞陵回首句。花落风狂春不住。如今更老，佳期逾杳，谁倩啼鹃诉？

　　○更漏子

　　〔本意〕
　　斜月横，疏星炯，不道秋宵真永！声缓缓，滴泠泠，双眸未易扃。霜叶坠，幽虫絮，薄酒何会得醉！天下事，少年心，分明点点深。

　　○清平乐

　　〔咏雨〕
　　归禽响瞑，隔断南枝径。不管垂杨珠泪迸，滴碎荷声千顷。随波赚杀鱼儿，浮萍乍满清池。谁信碧云深处，夕阳仍在天涯？

　　○玉楼春

　　〔白莲〕
　　娟娟片月涵秋影，低照银塘光不定。缘云冉冉粉初匀，玉露泠泠香自省。荻花风起秋波冷，独拥檀心窥晓镜。他时欲与问归魂，永碧天空清夜永。

　　○蝶恋花

　　〔衰柳〕
　　为问西风因底怨？百转千回，苦耍情丝断。叶叶飘零都不管，回塘早似天涯远。阵阵寒鸦飞影乱。总趁斜阳，谁肯还留恋？梦里鹅黄拖锦线，春光难借寒蝉唤。

　　○惜馀春慢

　　〔本意〕
　　似惜花娇，如怜柳懒，前月峭寒深护。从今追数，雨雨风风，总是被他轻误。便与挥手东风，闲愁抛向，绿阴深处。也应念曲岸数枝新柳，不禁飞絮。争遣不烧烛留欢，暗邀花住？坐待啼莺催曙。怕燕子归来，定巢栖稳，不解商量细语。未拟攀留长久，乍雨乍晴，系来无据。待荷珠露满，梅丸黄熟，任伊归去。
　　【评】叶恭绰曰：宛转关情，心灰肠断。（《广箧中词》一）

　　○绮罗香

　　〔读《邵康节遗事》，属纩之际，闻户外人语，惊问所语云何？且云：“我道复了幽州”。声息如丝，俄顷逝矣！有感而作。〕
　　流水平桥，一声杜宇，早怕雒阳春暮。杨柳梧桐，旧梦了无寻处。拼午醉日转花梢，甚夜阑风吹芳树？到更残月落西峰，泠然胡蜨忘归路。关心一丝别罣，欲挽银河水，仙槎遥渡。万里闲愁，长怨迷离烟雾。任老眼月窟幽寻，更无人花前低诉。君知否？雁字云沈，难写伤心句。
　　【评】叶恭绰曰：缠绵往复，忠厚之遗。（《广箧中词》一）

　　○摸鱼儿

　　〔东洲桃浪（《潇湘小八景词》之三）〕
