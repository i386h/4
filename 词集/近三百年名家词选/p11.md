<!-- { "loadSidebar": true } -->
　　看斜阳一缕，刚送得，片帆归。正岸绕孤城，波回野渡，月暗闲提。依稀是谁相忆？但轻魂如梦逐烟飞。赢得双双泪眼从教涴尽罗衣。江南几日又天涯，谁与寄相思？怅夜夜霜花，空林开遍，也只侬知。安排十分秋色，便芳菲总是别离时。惟有醉将醽醁，任他柔橹轻移。

　　○疏影

　　〔庭中桂华盛开，因忆往岁偕亡友江安甫吴山之游，感而赋此。〕
　　香林映月，有黄英数树，金粟重叠。见说亭皋，斜倚晴空，依稀此地离别。西风一夜窗前度，乍变了霜痕叶叶。是耶非？吹到空山，已误再来时节。堪笑年年焦顇，鬓丝换几缕？长共愁绝。自是花工，解释秋情，染就千枝绛雪。明朝试与簪花去，怕满镜星星华发。莫等闲消受黄昏，断送玉颜香骨。

　　○风入松

　　〔感逝〕
　　碧林风树夜争鸣，离绪最先惊。分明付与人肠断，为秋声怕听春声。却是清商送我，谁人解道愁生？莫须收汝泪纵横，馀恨更难平。断魂化作蛛丝去，向檐前黏住红英。怎祝东风一夜，和他尘梦吹醒？

　　○菩萨蛮

　　〔湖上送别〕
　　西风日日吹空树，一林霜叶浑无主。山色接湖光，离情自此长。离情随绿草，绿遍江南道。他日望君来，相思又绿苔。

　　○江城子

　　〔里中作〕
　　寒风相送出层城。晓霜凝，画输轻。墙内乌啼，墙外少人行。折尽垂杨千万缕，留不住，此时情。红桥独上数春星。月华生，水天平。镜里夫容，应向脸边明。金雁一双飞过也！空目断，远山青。
　　【评】谭献曰：格高。（《箧中词》三）

　　○虞美人

　　韶华争肯偎人住？已是滔滔去。西风无赖过江来，历尽千山万水几时回？秋声带叶萧萧落，莫响城头角。浮云遮月不分明，谁挽长江一洗放天青？

　　○忆旧游

　　〔寄题《落花人独立，微雨燕双飞》卷子。〕
　　怅韶华逝水，万点胭脂，零乱成堆。花面非人面，早芹泥送冷，独下空阶。燕儿似惜花落，双影尚徘徊。又暗雨如丝，和愁织遍，凄绝池台！萧斋怨离阻，盼旧侣归时，与诉春怀。泪眼无睛日，有当年笑口，知为谁开？买欢胜买肠断，从此怕衔杯。算好梦偏遥，东风惯带幽恨来。
　　【评】谭献曰：郁勃无端。（《箧中词续》二）

　　○兰陵王

　　〔江行〕
　　水声咽，中夜兰桡暗发，残春在，催暖送晴，九十韶光去偏急。垂杨手漫折，难结，轻帆一叶。离亭远，归路渐迷，千里沧波楚天阔。除寒乍消歇。胜雾锁花魂，风砭诗骨。茫茫江草连云湿。怅绿树莺老，碧栏蜂瘦，空留樯燕似诉别，向人共愁绝！重叠，浪堆雪。坐缥缈浮槎，烟外飞越。衔山一寸眉弯月，照枉渚疑镜，乱峰如发。扁舟独自，记旧梦，忍细说？

　　右董士锡词八首，录自江阴缪氏本《齐物论斋词》。

　　【集评】沈曾植曰：《齐物论斋词》为皋文正嫡。皋文疏节阔调，犹有曲子律缚不住者。在晋卿则应徽按柱，敛气循声，兴象风神，悉举骚雅古怀，纳诸令慢。标碧山为词家四宗之一，此宗超诣，晋卿为无上之乘矣。玉田所谓“清空骚雅”者，亦至晋卿而后尽其能事。其与白石不同者，白石有名句可标，晋卿无名句可标，其孤峭在此，不便摹拟亦在此。仲修仆识渊源，对之一辞莫赞，毗陵词人亦更无能嗣响者，可谓门庭峻绝！（《菌阁琐谈》）

　　●周济

　　周济字保绪，江苏荆溪人。一字介存，晚号止庵。嘉庆十年（一八○五）进士，官淮安府学教授。少与同郡李兆洛、泾县包世臣以经世学相切劘，兼通兵家言，习击刺骑射。淮北枭徒为乱，制府畀以侦缉之任，屡败擒之。以所得赀购所姬，养豪客，意气盛极一时。后悉弃去，隐居金陵春水园，潜心著述。所著《晋略》八十卷，论者谓借史事自抒猷画，非徒考据而已。生於乾隆四十六（一七八一）年，以道光十九年（一八三九）卒。济承张惠言之馀绪，又曾从董士锡共商词学，所辑《宋四家词选》及《词辨》，附《介存斋论词杂著》，独具手眼，为世所宗。其《味隽斋词》自序云：“吾郡自皋文、子居两先生开辟榛莽，以国风、离骚之指趣，铸温、韦、周、辛之面目，一时作者竞出，晋卿集其成。余与晋卿议论，或合或否，耍其指归，各有正鹄，倘亦知人论世者所取资也？”於此足其造诣之一斑。朱孝臧题云：“金针度，词辨止庵精。截断众流穷正变，一灯乐苑此长明，推演四家评。”《彊村语业》卷三）其推许周氏论词之作，可谓至矣。《味隽斋词》刊於道光癸未（一八二三），而谭氏《箧中词》所选十首不在其中，当别有止庵词刊本耶？往年得《存审轩词》钞本，一时无从觅校。

　　○渡江云

　　〔杨花〕
　　春风真解事，等闲吹遍，无数短长亭。一星星是恨，直送春归，替了落花声。凭栏极目，荡春波万种春情。应笑人春粮几许？便要数征程。冥冥，车轮落日，散绮馀霞，渐都迷幻景。，问收向红窗画箧，可算飘零？相逢只有浮云好，奈蓬莱东指，弱水盈盈。休更惜，秋风吹老莼羹。
　　【评】谭献曰：怨断之中，豪宕不减。（《箧中词》三）

　　○满庭芳

　　〔犁花〕
　　珍重经年，玲珑数朵，楼前越样丰姿。东君著意，开比海棠迟。烂漫群芳似锦，深宵露洗尽燕支。无人见，亭亭顾影，明月过墙时。浑疑，逢洛浦，凌波佩解，天慰相思。正圊圆果就，怎说将离？一翦红襟斜度，窥鸳枕云想轻移。年年约，湔裙俊侣，沈醉碧颇黎。
　　【评】谭献曰：逋峭。（《箧中词》三）

　　○蝶恋花

　　柳絮年年三月暮。断送骂花，十里湖路。万转千回无落处，随侬只恁低低去。满眼颓垣欹病树。纵有馀英，不直封姨妒。烟里黄沙遮不住，河流日夜东南注。
　　【评】谭献曰：浑灏。（《箧中词》三）

　　○蝶恋花

　　络纬唬秋唬不已。一种秋声，万种秋心里。残月似嫌人未起，斜光直透罗帏底。唤起闲庭看露洗。薄翠疏红，毕竟能馀几？记得春花真似绮，谁将片片随流水？

　　右周济词四首，录自谭氏《箧中词》三。

　　【集评】蒋敦复曰：借得先生《存审轩词》一卷，读之，是真得《意内言外》之旨。盖先生少年时，与张皋文、翰风兄弟同里相切劘，又与董晋卿各致力于词，启古人不传之秘。近来浙、吴二派俱宗南宋，独常州诸公能辨香周、秦，以上窥唐人微旨，先生其眉目也。（《芬陀利室词话》卷一）谭献曰：《茗柯词选》出，倚声之学，日趋正鹄。张氏甥董晋卿，造微踵美，予未得其全集。止苍切磋於晋卿，而持论盆精。其言曰：“慎重而后出之，驰骋而变化之，胸金酝酿，乃有所寄。”又曰：“词非寄託不入，专寄托不出。一物一事，引伸触类，意（感偶生），假类必达，斯入矣。万感横集，五中无主，”赤子随母笑号，野人缘剧喜怒，能出矣。”以予所见周氏撰定《词辨》、《宋家词筏》（案即《宋四家词选》），推明张氏之旨而广大之，此道遂与於著作之林，与诗赋文笔同其正变也。止苍自为词，精密纯正，与茗柯把臂入林。（《箧中词》三）又曰：《四家词选》为后来定本，陈义甚高，胜於《宛邻词选》，即潘四农亦无可诋其矣。《以有寄托入，以无寄托出》，千古文章之能事尽矣，岂独填词为然。（《复堂日记》）

　　●周之琦

　　周之琦字稚圭，号退庵，河南祥符人。嘉庆十三年（一八○八）进士，由翰林院编修，累官广西巡抚，以病乞休。生於乾隆四十七年（一七八二），同治元年（一八六二）卒。辑有《心日斋十六家词选》。谭献称其《截断众流，金咸度与，虽未及皋文、保绪之陈义甚高，要亦倚声家疏凿手》。（《箧中词》三）其自为词有《心日斋词》四种。朱孝臧题云：“舟如叶，著岸是君恩。一梦金梁馀旧月，千年玉笥有归云，片席蜕严分。”（《彊村语业》卷三）其词格故与元张翥为近也。第一种为《金梁梦月词》，有写刻本，绝精。

　　○好事近四首

　　〔舆中杂书所见，得四阕。〕
　　杭苇岸才登，行入乱峰层碧。十里平沙浅渚，又渡头人立。笋将摇梦上轻舟，舟尾浪花湿。恰好乌篷小小，载一肩秋色。（自获鹿至井陉，日三四问渡。）诗句夕阳山，扇底故人曾说。好是固关西去，看万山红叶。翠蛟潭上认题名，屐齿为君折。蓦地鲜花浓处，出一双胡蝶。（陈受笙画扇赠行，题诗有《好山都在固关西》之句。）峻坂怯肩与，引绠雨行犹弱。几日牵船岸上，只薄帆难著。一声璧月大堤头，旧梦定谁托？何似春风天半，挽秋千红索？（入太行道中，舆前以索挽之。）引手摘星辰，云气扑衣如湿。前望翠屏无路，忽天门中辟。等闲鸡犬下方听，人住半山侧。行蹋千家檐宇，看炊烟斜出。（南天门尤陡峻，人多凿窯而居。）

　　○蹋莎行

　　劝客清尊，催诗画鼓，酒痕不管衣襟污。玉笙谁与唱消魂？醉中只想懵腾去。绮席频邀，高轩惯驻，闷来却觅栖鸦语。城头一角晋阳山，怪他青到无人处。

　　○思佳客

　　巴上新题闲旧题，苦无佳句比红儿。生怜桃萼初开日，那信杨花有定时？人悄悄，书迟迟，殷勤好梦托蛛丝。绣帏金鸭薰香坐，说与春寒总未知。
　　【评】谭献曰：唐人佳境，寄托遥深，珠玉、六一之遗音也。（《箧中词》三）

　　○三姝媚

　　〔海淀集贤院，有水石花柳之胜，余岁或数十信宿。戊寅春暮，独游池畔，万物赋情，弁阳翁所谓《薄酒孤吟》者也。〕
　　交枝红在眼。荡廉波香深，镜澜痕浅。费尽春工，占胜游惟许，等闲莺燕。朱履廊回，盈退粉蛛丝偷罥。小影竛竮，冷到梨云，便成秋苑。容易题襟催散。又酒逐花迷，梦将天远。系马垂杨，但翠眉远识，旧时人面。暗数韶华，空笑我樱桃三见。胜有盈盈胡蝶，西窗弄晚。
　　【评】谭献曰：工力甚深。（《箧中词》三）

　　○瑞鹤仙

　　〔四月六日出都，小憩芦沟桥，偶述。〕
　　柳丝征袂绾。试锦羽初程，玉总犹恋。铜街佩声远。向天边回首，故人如面。藤阴翠晚，但怪得琴尊梦短。有游蜂知我心期，刚是褪红曾见。还看，珠巢题字，墨晕初乾，酒痕微泫。晴云乍展，春已在，驿桥畔。问柔波一样，仙源流下，为底人间较浅？要重寻京邑尘香，素襟漫浣。
　　【评】谭献曰：促宣灞岸之篇。（《箧中词》三）

　　○青衫湿遍

　　〔道光已丑夏五，余有骑省之戚，偶效纳兰容若词为此。虽非宋贤遗谱，音节有可述者。〕
