<!-- { "loadSidebar": true } -->
　　〔纤夫词〕
　　战舰排江口。正天边真王拜印，蛟螭蟠钮。徵发棹船郎十万，列郡风驰雨骤。叹闾左骚然鸡狗。里正前团催后保，尽累累锁系空仓后。捽头去，敢摇手？稻花恰称霜天秀。有丁男临歧诀绝，草间病妇。此去三江牵百丈，雪浪排樯夜吼。背耐得土牛鞭否？好倚后园枫树下，向丛祠亟倩巫浇酒。神祐我，归田亩。

　　○又

　　〔赠何生铁（铁，小字阿黑，镇江人，流寓泰州，精诗画，工篆刻。）〕
　　铁汝前来者！易不学雀刀龙笛，腾空而化？底事六州都铸错，孤负阴阳炉冶？气上烛斗牛分野。小字又闻呼阿黑，距王家处仲卿其亚？休放诞，人笞骂。萧疏粉墨营丘画。更雕鑱渐台威斗，邺宫铜瓦。不值一钱畴惜汝？醉倚江楼独夜。月照到寄奴山下。故国十年归不得，旧田园总被寒潮打。思乡泪，浩盈把。
　　【评】陈廷焯曰：飞扬跋扈，不可羁缚，一味横霸，亦足雄跨一时。（《白雨斋词话》卷三）

　　○摸鱼儿

　　〔家善伯自崇川来，小饮冒巢民先生堂中。闻白生璧双亦在河下，喜甚，数使趣之。须臾，白生抱琵琶至，拨弦按拍，宛转作陈、隋数弄，顿尔至致。余也悲从中来，并不自知其何以故也。别后寒灯孤馆，雨声萧槭，漫赋此词，时漏已下四鼓矣。〕
　　是谁家本师绝艺？檀槽摇得如许！半弯逻沙无情物，惹我伤今吊古。君何苦！君不见青衫已是人迟暮。江东烟树。纵不听琵琶，也应难觅，珠泪曾乾处。凄然也！似秋宵掩泣，灯前一对儿女。忽然凉瓦疯然飞，千岁老狐人语。浑无据！君不见澄心结绮皆尘土。两家后主，为一两三声，也曾听得，撇却家山去。
　　【评】谭献曰：拔奇本师长歌之外。（《箧中词》二）

　　右陈维崧词三十四首，录自《湖海楼词》。

　　【集评】蒋景祁曰：读先生之词，以为苏、辛可，以为周、秦可，以为温、韦可，以为左、国、史、汉、唐、宋诸家之文亦可。盖既具什伯众人之才，而又为志好古，取裁非一体，造就非一诣，豪情艳趍，触绪纷起，而耍皆含咀醢酿而后出，以故履其阈，赏心洞目，接应不暇；探其奥，乃不觉晦明风雨之真移我情；噫其至矣！（《陈检讨词钞序》）谭献曰：锡鬯、其年出，而本朝词派始成。雇朱伤於碎，陈厌其率，流弊亦百年而渐变。锡鬯情深，其年笔重，固后人所难到。嘉庆以前，为二家牢笼者十居七八。（《箧中词》二））陈廷焯曰：国初词家，断以迦陵为巨擘。后人每好扬朱而抑陈，以为竹坨独得南宋真胍。呜呼！彼岂真知有南宋哉？迦陵词气魄绝大，骨力绝迹，填词之富，古今无两。只是一发无馀，不及稼轩之浑厚沈郁。然在或初诸老中，不得不推为大手笔。迦陵词沈雄后爽，论其气魄，古今无敌手。若能加以浑厚沈郁，便可突过苏、辛，独步千古，惜哉！蹈扬湖海，一发无馀，是其年短处；然其长处亦在此。盖偏至之诣，至於绝后空前，亦令人望而却走，其年亦人杰矣哉！其年诸短调，波澜壮阔，气象万千，是何神勇！（《白雨斋词话》卷三）

　　●朱彝尊

　　朱彝尊字锡鬯，号竹鬯，又号金风亭长、小长芦钓鱼师，浙江秀水人。明崇祯二年（一六二九）生。清康熙已未（一六七九），举博学鸿词，授检讨，寻入直南书房，出典江南省试。罢归后，殚心著述。工诗，与王士祯为南北二大宗，论者谓王才高而学足以副之，朱学博而才足以运之。康熙四十八年（一七○九）卒，年八十一。著有《日下旧闻》、《经义考》、《曝书亭诗文集》等书。（参考《国朝先正事略》卷三十九《文苑》）彝尊选辑唐、五代、宋以来下逮元张翥诸家词为《词综》，以开浙西词派，而其渊源所自，盖出於曹溶（嘉兴人）。尝称：“余壮日从先生（谓曹溶）南游岭表，西北至云中，酒栏登池，往往以小令、慢词，更迭唱和。有井水处，辄为银筝、檀板所歌。念倚声虽小道，当其为之，必崇尔雅，斥淫哇，极其能事，则亦以宣昭六义，鼓吹元音。往者明三百禩，词学失传，先生搜辑遗集，余曾表而出之。敷十年来，浙西填词者，家白石而户玉田，春容大雅，风气之变，实由於此。”（《静志居诗话》）於此，亦足略窥其宗旨，及其影响所及。其《曝书亭词》，自定为《江湖载酒集》、静志居琴趣》、《茶烟阁体物集》、《蕃锦集》等四种，有李富孙注本。朱孝臧题云：江湖老，载酒一年年。体素微妨耽绮语，食多宁独是诗篇？宗派浙河先。》（《彊村语业》卷三）浙派词以醇雅为宗，其流弊每致意旨枯寂，视湖海楼一派之叫嚣犷悍，厥失维均，而创始者不任其咎也。

　　○高阳台

　　〔吴江叶元钵，少日过流虹桥，，有女子在楼上，见而慕之，竟至病死。气力绝，适元钵复过其门，女之母以女临终之言告叶，叶入哭，女目始瞑。友人为作传，余记以词。〕
　　桥影流虹，湖光映雪，翠廉不倦春深。一寸横波，断肠人在楼阴。游丝不系羊车住，倩何人传语青禽？最难禁，倚遍雕栏，梦遍罗衾。重来已是朝雲散，怅明珠佩冷，紫玉烟沈。前度桃花，依然开满江浔。钟情怕到相思路，盼长隄草尽红心。动愁吟，碧落黄泉，雨处谁寻？
　　【评】谭献曰：遗山、松雪所不能为。（《箧中词》二）

　　○桂殿秋

　　思往事，渡江干，青蛾低映越山看。共眠一舸听秋雨，小簟轻衾各自寒。
　　【评】谭献曰：单调小令，逝世名家，复振五代、北宋之绪。（《箧中词》二）况周颐曰：或问国朝词人，当以谁氏为冠？再三审度，举金风亭长对。问佳构奚若？举捣练子（即《桂殿秋》）云云。（《蕙风词话》卷五）

　　○满江红

　　〔吴大帝庙〕
　　王座苔衣，拜遗像紫髯如乍。想当日周郎陆弟，一时声价。乞食肯从张子布？举杯但属甘兴霸。看寻常谈笑敌曹刘，分区夏。南北限，长江跨。楼橹动，降旗诈。欢六朝割据，从来谁亚？原庙尚存龙虎地，春秋未辍鸡豚社。剩山围衰草女墙空，寒潮打。

　　○卖花声

　　〔雨花台〕
　　衰柳白门湾，潮打城还。小长干接大长干。歌板酒旗零落尽，剩有渔竿。秋草六朝寒，花雨空坛。更无人处一凭栏。燕子斜阳来又去，如此江山！
　　【评】谭献曰：声可裂竹。（《箧中词》二）

　　○洞仙歌

　　〔吴江晓发〕
　　澄湖淡月，响渔榔无数。一霎通波拨柔橹。过垂虹亭畔，语鸭桥边，离根绽点点牵牛花吐。红楼思此际，谢女檀郎，几处残灯在窗户。随分且奇眠，枕上吴歌，声未了梦轻重作。（去声）。也尽胜鞭丝乱山中，听风铎郎当，马头冲雾。

　　○梅花引

　　〔苏小小墓〕
　　小溪澄，小桥横，小小填前松柏声。碧云停，碧云停，凝想往时，香车油壁轻。溪流飞遍红襟鸟，桥头生遍红心草。雨初晴，雨初晴，寒食落花，青骢不忍行。

　　○百字令

　　〔度居庸关〕
　　崇墉积翠，望关门一线，似县檐溜。瘦马登登愁径滑，何况新霜时候？画鼓无声，朱旗卷尽，惟剩萧萧柳。薄寒渐甚，征袍明日添又。谁放十万黄巾？刃泥不闭，直入车箱口。十二园陵风雨暗，响遍哀鸿离獸。旧事惊心，长途望眼，寂寞闲庭堠。当年锁论，董龙真是鸡狗。
　　【评】谭献曰：意深（《箧中词》二）

　　○消息

　　〔度雁门关〕
　　千里重关，凭谁踏遍，雁衔芦处？乱水滹沱，层霄冰雪，鸟道连勾注。画角吹愁，黄沙拂面，犹有行人来去。问长涂斜阳瘦马，又穿入，离亭树。猿臂将军，鸦见节度，说尽英雄难据。窃国真王，论功醉尉，世事都如许！有限春衣，无多山店，酹酒徒成虚语！垂杨老，东风不管，寸丝烟絮。

　　○夏初临

　　〔天龙寺是高欢避暑宫旧址〕
　　贺六浑来，主三军队，壶关王气曾分。人说当年。离宫筑向云根。烧烟一片氤氲，想香姜古瓦犹存。琵琶何处？听残剌勒，销尽英魂。霜应自去，青雀空飞，画楼十二，冰井无痕。春风袅娜，依然芳草罗裙。驱马斜阳，到鸣钟佛火黄昏。伴残僧千山万山，凉月松门。

　　○河传

　　〔送米紫来入燕〕
　　南陌，归客，紫骝骄。水驿山椒，路遥，落花如雨烟外飘。河桥，折残杨柳条。别酒西堂官烛短，红玉碗，醉也休辞满。漏声催，且徘徊，一杯，劝君更一杯。
　　【评】谭献曰：渐近自然。（箧中词）二）

　　○蝶恋花

　　〔重游晋祠题壁〕
　　十里浮岚山近远。小雨初收，最喜春沙软。又是天涯芳草遍，年年汾水看归雁。系马青松犹在眼。胜地重来，暗记韶华变。依旧粉纷凉月满，照人独上溪桥畔。

　　○金明池

　　〔燕台怀古，和申随叔翰林。〕
　　西苑妆楼，南城独骑，几处笳吹芦叶？孤鸟外生烟夕照，对千里万里积雪。更谁来击筑高阳？但满眼花豹明驼相接。剩野火楼桑，秋尘石鼓，陌上行人空说。战斗渔阳何歇？笑古往今来，浪传豪杰。绿头鸭悲吟乍了，白翕雀醉歌还阕。数燕云十六神州，有多少园陵，颓垣断碣。正石马嘶残，金仙泪尽，古水荒沟寒月。

　　○罥马索

　　〔送崔二再游黔中，兼讯李斯年。〕
　　玉骢嘶，须把青丝罥他住。燕歌易酒，莫辞今夕离亭聚。浮云一望，绿波千里，满目销魂江淹赋。计落花时节黄陵，楚竹湘烟响柔橹。行旅，罗施天末，木瓜金筑，且伴参军作蛮语。乱水孤舟逢人少，惟有冷猿昏雨。南寻李白，问讯何如？为报频年相思苦。道故人别来时卷，总是人间断肠句。

　　○青玉案

　　〔临淄道上〕
　　清秋满目临淄水，一半是，牛山泪。此地从来多古意：王侯无数，残碑破冢，禾黍西风里。青州从事须沈醉，稷下雄谈且休矣！首吴关二千里。分明记得，先生弹铗，也说归来是。

　　○迈陂塘

　　〔题其年填词图〕
　　擅词场飞扬跋扈，前身可是青咒？风烟一壑家阳羡，最好竹山响里。摧砚几，坐罨画溪阴，袅袅珠藤翠。人生快意，但紫筍烹泉，银筝侑酒，此外总闲事。空中语，想出空中姝丽，图来菱角双髻。乐章琴趣三千调，作者古今能几？团扇底，也直得尊前，记曲呼娘子。旗亭药市，听江北江南，歌尘到处，柳下井华水。

　　○解佩令

　　〔自题词集〕
　　十年磨剑，五陆结客，把平生涕泪都飘尽。老去填词，一半是空中传恨，几曾围燕钗蝉鬓？不师秦七，不师黄九，倚新声玉田差近。落拓江湖，且分付歌筵红粉。料封侯白头无分！

　　○临江仙

