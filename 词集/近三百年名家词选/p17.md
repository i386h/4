<!-- { "loadSidebar": true } -->
　　岭表寻春春色异，木棉处处开花。橹声人语共咿哑。蛮神依柽栝，水市足蚝虾。一曲招郎才调好，（道光间，招子容孝廉作《粤讴》，词甚凄丽。）闲听蜑女琵琶。剪风丝雨送归鸦。近来情性别，不员《素馨斜》。

　　○蝶恋花

　　九十韶光如梦里。寸寸关河，寸寸销魂地。落日野田黄蝶起，古槐丛荻摇深翠。惆怅玉箫催别意。蕙些兰骚，未是伤心事。重叠泪痕缄锦字，人生只有情难死！
　　【评】叶恭绰曰：沈痛。（《广箧中词》一）

　　○水龙吟

　　落花飞絮茫茫，古来多少愁人意！游丝窗隙，惊飚树底，暗移人世。一梦西来，起看明镜，二毛生矣！有葡萄美酒，芙蓉宝剑，都未称，平生志。我是长安倦客，二十年輭红尘里。无言独对，青灯一点，神游天际。海水浮空，空中楼阁，万重苍翠。待骖鸾归去，层宵回首，又西风起。
　　【评】王瀣曰：思涩笔超，后片字字奇幻，使人神寒。（手批《云起轩词钞》）叶恭绰曰：胸襟兴象，超越凡庸（《广箧中词》一）

　　○鹧鸪天

　　〔即事〕
　　劫火何曾燎一尘？侧身人海又翻新。闲拈寸砚磨龙世，醉折繁花点勘春。闻拆夜，警鸡晨，重重宿雾锁重闉。堆盘买得迎年菜，但喜红椒一味辛。

　　○浣溪沙

　　〔旅情〕
　　畏路风波不自难，绳床聊借一宵安，鸡鸣风雨曙光寒。秋草迷前日渡，夕阳红入隔江山。人生何事马蹄间？（用山巨源语）

　　○永遇乐

　　落日幽州，凭高望处，秋思何限？候雁哀鸣，惊麏昼窜，一片飞蓬卷。西风万里，逾沙越漠，先到斡难河畔。但苍然平皋接轸，玉关消息初断。千秋只有，明妃冢上，长是青青未染。闻道胡儿，祁连每过，泪落笳声怨。风霜未改，关河犹昔，汗马功名今贱。惊心是南山射虎，岁华易晚。
　　【评】王瀣曰：此作极以曹珂雪《和竹鬯雁门关》一首，其用意、用笔，各有独到处。又曰：后遍源出稼轩。（手批《云起轩词钞》）

　　○祝英台近

　　剪鲛绡，传燕语，黯黯碧云暮。愁望春归，春到更无绪。园林红紫千千，放教狼藉，休但怨连番风雨。谢桥路，十载重约钿车，惊心旧游误。玉佩尘生，此恨奈何许！倚楼极目天涯，天涯尽处，算只有濛濛飞絮。
　　【评】王瀣曰：此作得稼轩之骨。又曰：《愁望》以下，其怨愈深，后遍讽刺不少。（手批《霎起轩词钞》）叶恭绰曰：与稼轩《宝钗分》，同为感时之作。（《广箧中词》一）

　　○八声甘州

　　〔送志伯禺侍郎赴乌里雅苏台参赞大臣之任，同盛伯义祭酒、王幼霞御史、沈子培刑部作。〕
　　响惊飙越甲动边声，烽火彻甘泉。有六韬奇策，七擒将略，欲画凌烟。一枕瞢腾短梦，梦醒却欣然。万里安西道，坐啸清边。策马冻云阴里，谱胡笳一阕，凄断哀弦。看居庸关外，依旧草连天。更回首淡烟乔木，问神州今日是何年？还堪慰，男儿四十，不算华颠。
　　【评】王瀣曰：后遍豪宕而神色愈凄。（手批《云起轩词钞》）叶恭绰曰：有关掌故。（《广箧中词》一）

　　○摸鱼儿

　　〔惜春〕
　　恁啼鹃苦催春去，春城依旧如画。年年芳草横门路，换却王孙总马。春思乍，甚絮乱丝繁，又过寒食也！残阳易下。好飞盖西园，玉觞满引，秉烛共游夜。琼楼回，孤负缄词锦帕，铜仙铅泪休泻。落红可及庭阴绿？付与流清话。歌舞罢，便熨体春衫，今日从弃舍。雕鞍斩卸。纵行遍天涯，梦魂惯处，犹恋旧亭榭。
　　【评】王瀣曰：精粹之作，后遍尤深婉。读此，觉北宋稍率，南宋稍弱矣。（手批《云起轩词钞》）叶恭绰曰：回肠荡气，忠受缠绵。（《广箧中词》一）

　　○西江月

　　削竹闲栽菊枕，煮茶自洗椰瓢。一镫摇梦雨萧萧，苔院更无人到。世医已除眼缬，愁尘不上眉梢。布衣来往秀江桥，休问五陵年少。
　　【评】王瀣曰：句特疏秀。（手批《云起轩词钞》）

　　○翠楼吟

　　〔岁暮江湖，百优如■〈扌寿〉，感时抚已，写之以声。〕
　　石马沈烟，银凫蔽海，击残哀筑谁和？旗亭沽酒处，看大艑风墙轲峨。（王校：古歌辞有《大艑珂峨头》。手稿原作《轲峨》，徐刊作《峨轲》，岂知《峨》作《平》，不知《二十哿》原有《峨》作《仄》耶？）元龙高卧。便冷眼丹霄，难忘青琐。真无那！冷灰寒柝，笑谈江左。一笴，能下聊城，算不如呵手，试拈梅朵。茹鸠栖未稳，更休说山居清课。沈吟今我，只拂剑星寒，欹瓶花妥。清辉堕望穷烟浦，数星渔火。
　　【评】叶恭绰曰：气象颖异，彊村所谓“兀傲固难双”也。（《广箧中词》一）

　　○鹧鸪天

　　〔赠友〕
　　万感中年不自由，角声吹彻《古梁州》。荒苔满地成秋苑，细雨轻寒闭小楼。诗漫与，酒新萏，醉意世事一沧沤。凭君莫过荆、高市、滹水无情也解愁。
　　【评】叶恭绰曰：神似稼轩。（《广箧中词》一）

　　○好事近

　　〔湘舟有作〕
　　翠岭一千寻，岭上彩云如幄。云影波光相射，荡楼台春绿。仙撩鬓倚双扉，窈窕一枝玉。日暮九疑何处？认舜祠丛竹。
　　【评】玉瀣曰：秾绝！（手批《云起轩词钞》）

　　○忆旧游

　　〔秋雁  庚子八月作〕
　　恨霜飞榆塞，月冷枫江，万里凄清。无限凭高意，便数声长笛，难写深情。望极云罗缥渺，孤影几回惊。见龙虎台荒，凤凰楼回，远感飘零。梳翕，自来去，叹市朝易改，风雨多经。天远无消息，问谁裁尺帛，寄与青冥？遥想横汾箫鼓，兰菊尚芳馨。又日落天寒，平沙列幕边马鸣。

　　○南乡子

　　〔病中戏笔〕
　　一室病维摩，且喜闲庭掩雀罗。煮药■〈纟番〉书浑有味，呵呵！老子无愁世则那？莽莽旧山河，谁向新亭泪点多？惟有鹧鸪声解道：哥哥，行不得时可奈何！

　　右文廷式词十六首，录自文氏手写《云起轩词》及南陵徐氏《怀幽杂俎》本《云起轩词钞》。

　　【集评】夏敬观曰：近人惟文道希学士，差能学苏。（手批《东坡词》）冒广生曰：道希论本朝入词，谓：“曹珂雪有俊爽之致，蒋鹿潭有深沈之思，成容若学阳春之作而笔意稍轻，张皋文具子瞻之心而才思未逮。”又言：《自朱竹坨以玉田为宗，所选《词综》，意旨枯寂。后人继之，尤为冗漫，以二窗为祖祢，视辛、刘若仇仇，家法若斯，唐非巨谬！》（榆案：以上见《怀幽杂俎》本文氏《云起轩词钞自序》。）故其所作《云起轩词》浑脱浏漓，有出尘之致，亦可谓出其馀事，足了千人者矣。（《小三吾亭词话》卷一）胡先曰：《云起轩词》，意气飙发，笔力横恣，诚可上拟苏、辛，俯视龙洲。其令词秾丽婉约，则又直入《花间》之室。盖其风骨遵上，并世罕睹，故不从时贤之后，局促於南宋诸家范围之内，诚如所谓美矣善矣。（《学衡杂志》第二七期《评云起轩词钞》）

　　●郑文焯

　　郑文焯字小坡，一字叔问，号大鹤山人，又号冷红词客，奉天铁岭人，隶汉军旗。其自称高密郑氏者，诡托於康成之后也。咸丰六年（一八五六）丙辰生。父瑛棨，官陕西巡抚。一门鼎盛，兄弟十人，裘马丽都，惟文焯被服儒岈。中光绪乙亥（一八七五）举人，官内阁中书。旅食苏州，为巡抚幕客，四十余年。善诙谐，工尺牍，兼长书、画。雅慕姜变之为人，又精音律，深明管弦声数之异同，上以考古燕乐之旧谱。白石自制曲，其字旁所记音拍，皆能以意通之。民国七年戊年（一九一八）卒，年六十三，葬邓尉。所著词有《瘦碧》、《冷红》、《比竹余音》、《苕雅余集》。朱孝臧题云：“招隐处，大鹤洞天开。避客过江成旅逸，哀时无地费仙才，天放一闲来。”（《彊村语业》卷三）后删存为《樵风乐府》九卷，仁和吴昌绶并其所撰《词源斡律》等，合刊为《大鹤山房全集》。（参阅戴正诚撰：《大鹤山人年谱》及余旧撰《清季四大词人》。

　　○留春令

　　〔中秋夜，红楼离席。〕
　　镜华空满，怨红都在，旧时罗巴。早是销凝泪无多，怎留向临歧洒？枕上阳关催夙驾，忍今宵歌罢。从此西楼翠尊空，愿明月无圆夜。

　　○虞美人

　　镜屏香冷芙蓉荐，花趁人凝澹。问谁下马看梳头？长是画帘高卷卧清秋。宿妆留得新眉在，人意依前改。一沟脂水绕楼东，中有几行闲泪往来红。

　　○玉楼春

　　梅花过了仍风雨，著意伤春天不许。西园词酒去年同，别是一番惆怅处。一枝照水浑无语，日见花飞随水去。断红还逐晚潮回，相映枝头红更苦！

　　○采桑子

　　凭高满面东风泪，独立江亭，流水歌声，销尽年涯不暂停。归来自掩香屏卧，残月新莺，梦好须惊，知是伤春第几生？

　　○湘春夜月

　　最销魂，画楼西畔黄昏。可奈送了斜阳，新月又当门。自见海棠初谢，算几番醒醉，立尽花阴。念隔帘半面，香酬影答，都是离痕。哀筝自语，残灯在水，轻梦如云。凤帐笼寒，空夜夜报君红泪，销黯罗襟。蓬山咫尺，更为谁青鸟殷勤？怕后约误东风一信，香桃瘦损，还忆而今。

　　○谒金门

　　钗凤坠，人意不如初会。圆月后逢歌舞地，断肠明镜里。早是君心难恃，恨不玉颜先悴。恩重娇多情易费，枕函花有泪。

　　○浣溪沙

　　〔从石楼、石壁，往来邓尉山中。〕
　　一半梅黄杂雨晴，虚岚浮翠带湖明，闲云高鸟共身轻。山果打头休论价，野花盈手不知名，烟峦直是画中行。

　　○谒金门

　　行不得！黦地衰杨愁折。霜裂马声寒特特，雁飞关月黑。目断浮云西北，不忍思君颜色。昨日主今日客，青山非故国。
　　留不得！肠断故宫秋色。瑶殿琼楼波影直，夕阳人独立。见说长安如奕，不忍问君踪迹。水驿山邮都未识，梦回何处觅？
　　归不得！一夜林鸟头白。落月关山何处笛？马嘶还向北。鱼雁沈沈江国，不忍闻君消息。恨不奋飞生六翼，乱云愁似幕。
　　【评】叶恭绰曰：沈痛。（《广箧中词》二）

　　○迷神引

　　看月开帘惊飞雨，万叶战秋红苦。霜飙雁落，绕沧波路。一声声，催笳管，替人语。银烛金卢夜，梦何处？到此无聊地，旅魂阻。眷想神京，缥缈非烟雾。对旧河山，新歌舞。好天良夕，怪轻换华年柱。塞庭寒，江关暗，断钟鼓。寂寞衰灯侧，空泪注。苕苕云端隔，寄愁去。

　　○安公子

