<!-- { "loadSidebar": true } -->
　　尽飘零尽了，何人解当化看？正风避重帘，雨回深幕，云护轻幡。寻他一春伴侣，只断红相识夕阳间。未忍无声委地，将低重又飞还。疏狂情性，算凄凉耐得到春栏。便月地和梅，花天伴雪，合称清寒。收将十分春恨，做一天愁影绕云山。看取青青池畔，泪痕点点凝斑。
　　【评】谭献曰：撮两宋之菁英。（《箧中词》三）

　　○水调歌头五首

　　〔春日赋示杨生子〕
　　东风无一事，妆出万重花。闲来阅遍花影，惟有月铭斜。我有江南铁笛，要倚一枝香雪，吹彻玉城霞。清影渺难即，飞絮满天涯。飘然去，吾与汝，泛云槎。东皇一笑相语：芳意在谁家？难道春花开落，更是春风来去，便了却韶华。（榆案：依律应上二下三，此句作上一下四，殊为不合。）花外春来路，芳草不曾遮。
　　百年复几许？慷慨一何多！子当为我击筑，我为子高歌。招手海边鸥鸟，看我胸中云梦，带芥近如何？楚越等闲耳，肝胆有风波。生平事，天付与，且婆娑。几人尘外相视，一笑醉颜酡。看到浮云过了，又恐堂堂岁月，一掷去如梭。劝子且秉烛，为驻好春过。
　　疏廉卷春晓，胡蝶忽飞来。游丝飞絮无绪，乱点碧云钗。肠断南春思，黏著天涯残梦，胜有首重回。银蒜且深押，疏影任徘徊。罗帷卷，明月入，似人开。一尊属月起舞，流影入谁怀？迎得一钩月到，送得三更月去，莺燕不相猜。但莫凭栏久，重露湿苍苔。
　　今日非昨日，明日复何如？朅来真悔何事，不读十年书。为问东风吹老，几度枫江兰径，千里转平芜。寂寞斜阳外，渺渺正愁予！千古意，君知否？只斯须。名山料理身后，也算古人愚。一夜庭前绿遍，三月雨中红透，天地入吾庐。容易众芳歇，莫听子规呼。
　　长鑱白木柄，刮破一庭寒。，三枝两枝生绿，位置小窗前。耍使花颜四面，和著草心千朵，向我十分妍。何必兰与菊，生意总欣然。晓来风，夜来雨，晚来烟。是他酿就春色，又断送流年。（榆案：此句句律误同前。）便欲诛茅江上，只恐空林衰草，憔悴不堪怜。歌罢且更酌，与子绕花间。
　　【评】谭献曰：匈襟学问，酝酿喷薄而出，赋手文心，开倚声家未有之境。（《箧中词》三）陈廷焯曰：皋文《水调歌头》五章，既沈郁，又疏快，最是高境。陈、朱虽工词，究曾到此地步否？不得以其非专门名家少之。热肠郁思，若断仍连，全自风、骚变出。（《白雨斋词话》四）

　　○相见欢

　　年年负却花期！过春时，只合安排愁绪送春归。梅花雪，犁花月，总相思。自是春来不觉去偏知。
　　【评】谭献曰：信手拈来。（《箧中词》三）

　　○木兰花慢

　　〔游丝同舍弟翰风作〕
　　是春魂一缕，销不尽，又轻飞。看曲曲回肠，愁侬未了，又待怜伊。东风几回暗翦，尽缠绵未忍断相思。除有沈烟细袅，闲来情绪还知。家山何处？为春工容易到天涯。但牵得春来，何曾系住？依旧春归。残红更无消息，便从今休要上花枝。待祝梁间燕子，卫他深度帘丝。
　　【评】谭献曰：屈曲洞达。（《箧中词》三）

　　○玉楼春

　　一春长放秋千静，风雨和愁都未醒。裙边馀翠掩重帘，钗上落红伤晚镜。朝云卷尽雕栏暝，明月还来照孤凭。东风飞过悄无踪，却被杨花微送影。
　　【评】谭献曰：善学子野。（《箧中词》三）

　　○风流子

　　〔出关见桃花〕
　　海风吹瘦骨，单衣冷四月出榆关。看地尽塞垣，惊沙北走，山侵溟渤，叠障东还。人何在？柳柔摇不定，草短绿应难。一树桃花，向人独笑；颓垣短短，曲水弯弯。东风知多少？帝城三月暮，芳思都删。不为寻春较远，辜负春栏。念玉容寂寞，更无人处，经他风雨，能几多番？欲附西来驿使，寄与春看。

　　右张惠言词十首，录自《茗柯词》。

　　●张琦

　　张琦字翰风，江苏阳湖人。初名翊，号宛邻。嘉庆十八年（一八一三）举人，历署匈平、章邱、馆陶知县，所至有政绩。工诗、词、古文及分隶，尤精舆地之学，兼善医。词与兄惠言齐名，以乾隆二十九年（一七六四）生，道光十三年（一八三三）卒。著有《战国策释地）、《素问释义》、《宛邻文集》、《立山词》等书。

　　○摸鱼儿

　　渐黄昏楚魂愁断，号鹃早又相唤。芳心欲寄天涯路，无奈水遥山远！春过半，看丝影花痕，罥尽青苔院。好春一片，只付与轻狂，蜂儿蝶子，吹送午尘暗。关山客，漫说归期易算，知他多少凄怨？不曾真个东风妒，已是燕残莺嫩。春腕晚，怕花雨朝来，一霎方塘满。嫣红谁伴？尽倚遍回栏，暮雲过尽，空有泪如散。
　　【评】谭献曰：风刺隐然。（《箧中词》三）

　　○南浦

　　惊回残梦，又起来清夜正三更。花影一枝枝瘦，明月满中庭。道是江南绮陌，却依然小阁倚银屏。怅海棠已老，心期难问，何处望高城？忍记当时欢聚，到花时长此托春醒。别恨而今谁诉？梁燕不曾醒。帘外依依香絮，算东风吹到几时停？向鸳衾无奈，唬鹃又作断肠声。
　　【评】谭献曰：所谓《深美闳约》。（《箧中词》三）

右张琦词二首，录自《立山词》。

　　【集评】谭献曰：翰丰与哲兄同撰《宛邻词选》，虽町畦未尽，而奥突始开。其所自为，大雅遵逸，振北宋名家之绪。其子仲远序《同声集》有云：《嘉庆以来名家，均从此出，》信非虚语。周止斋贫穷正变，潘四农又持异论，要之倚声之学，由二张而始尊耳。（《箧中词》三）

　　●严元照

　　严元照字修能，一字九能，浙江归安人。乾隆三十八年（一七七三）生。十岁能作四体书，有奇童之目。致力经传，经意仕进，於声音训诂之学，多所阐发。嘉庆二十二年（一八一七）卒。著有《尔雅匡名》、《娱亲雅言》等书，及《柯家山馆词》。朱孝臧题云：“娱亲暇，馀事作词人。廿载柯家山下客，空斋画扇亦前因，成就苦吟身。”（《彊村语业》卷三）亦见其品格之高矣。

　　○念奴娇

　　红楼珠箔，护轻寒四面，垂垂不卷。鸳甃几番连夜雨，添了晓妆春倦。柳待摇波，梅还坚雪，未觉东风輭。横塘路回，踏青情绪先懒。望极迢递春江，归帆何处？芳草和天远。欲寄天涯无好梦，梦与行云都断。惊镜尘昏，献炉香冷，蕉萃无人管。西园华事，一年判付莺燕。
　　【评】谭献曰：过变以下，沈郁顿挫。（《箧中词续》二）

　　○定风波

　　〔拟六一词〕
　　一寸光阴一寸金，养华天气半晴阴。莫管新来人渐老，还耍，玉觞华下十分深。往事分明还记得，倾国，清歌一曲堕瑶簪。几日恹恹成酒病，休问，去年华放到而今。
　　【评】顾翰曰：深情以浅语出之，使人低回不尽。（〖箧中词续》二引）

　　右严元照词二首，录自《柯家山馆词》。

　　●邓廷桢

　　邓廷桢字ㄍ筠，江苏江宁人。嘉庆进士，道光间官两广总督。时值禁烟，与英人六接战，英船皆伤退，终其任不得入虎门。后调闽浙。坐事戍伊黎。旋召回，官至陕西巡抚，精吏治，有神明称。道光二十六年（一八四六）卒。距生乾隆四十（一七七五）年，年七十二。著有《诗双声叠韵谱》、《说文解字双声叠韵谱》等书。宋翔凤序其《双研斋词》云：《先生持节数省，洁清自守，居处饮食，一如寒素，胸次坦白，耆欲尤鲜。惟於音律，殆由夙授，分刊节度，有顾曲风，而於古人之词，靡不博综。其自制词则雍容和谐，写其一往。织掣之音，逖滥之响，与尘坌而共洗，偕风露而俱清，虽所存无多，而所托甚远。》颇能道出解筠词之深致。

　　○买陂塘

　　〔赎裘〕
　　悔残春炉边买醉，豪情脱与将去。云烟过眼寻常事，怎奈天寒岁暮！寒且住！待积取叉头，还尔绨袍故。喜馀又怒。怅子母频权，皮毛细相，斗擞已微蛀。铜斗熨，皱似春波无数，酒痕襟上犹涴。归来未负三年约，死死生生漫诉。凝睇处，叹毳幕氇卢，久把文姬误。花风几度？怕白袷新翻，青蚨欲化，重赋赠行句。
　　【评】谭献曰：姿态横生。（《箧中词续》）

　　○高阳台

　　〔玉泉山燕集〕
　　经转疏花，畦连寒菜，篮舆一路秋光。琴筑声清，冷泉缓泻鸳浆。凭高莫向阑干倚，倚栏干容易斜阳。写闲情，细把金英，浅醉瑶觞。欃枪未扫铙歌唱，叹军符憔悴，战垒苍凉。饮至筵开，愁听满耳伊凉，却怜老圃霜华重，怕孤他晚节幽香。乍归来，镫火城南，澹月昏黄。
　　【评】谭献曰：竞有新亭之泪。（《箧中词续》）

　　○好事近

　　云母小窗虚，窗滤金波疑湿。摇曳柳烟如梦，汤一丝寒碧。天涯犹有未归人，遥夜耿相忆。料得平沙孤艇，听征鸿嘹呖。
　　【评】谭献曰：韵胜。（《箧中词续》）

　　○水龙吟

　　〔雪中登大观亭〕
　　关河冻合梨云，冲寒犹试连钱骑。思量旧梦，黄梅听雨，危栏倦倚。披氅重来，不分明处，可怜烟水算变巫万里，金焦两点，谁说与，苍茫意？却忆蛟台往事，耀弓九舳舻天际。而今胜了，低迷鱼艇，模黏雁字。我辈登临，残山送暝，远江延醉。折梅花去也，城西炬火，照琼瑶碎。

　　○换巢变凤

　　〔少穆（林则徐）留镇两粤，而余承乏三江，临行赋此。〕
　　梅岭烟宵，正南枝意懒，北蕊香饶。甚因催燕睇？底事趁鸿遥？头番消息恰春朝。蓼汀杏梁，青云换巢。离亭柳，漫绾线系人兰棹。思悄，波渺渺。箫鼓月明，何处长安道？洗手谙姑，画眉询婿，三日情怀应恼。新妇无端置车帷，故山还许寻芳草。珠瀛清，者襟期两地都晓。

　　○酷相思

　　〔寄怀少穆〕
　　百五佳期过也未？但笳吹，催千骑。看珠盈分两地。君住也，缘何意？侬去也，缘何意？召缓徵和医并至。眼下病，肩头事，怕愁重如春担不起。侬去也，心应碎！君住也，心应碎！
　　【评】谭献曰：三事大夫，忧生念乱，《敦我》之叹，其气已馁。（《箧中词续》）

右邓廷桢词六首，录自江宁邓氏精刊本《双砚斋词》。

　　【集评】谭献曰：邓ㄍ筠督部《双研斋词》，宋于廷序之。忠诚悱恻，咄昔乎骚人，徘徊乎变雅，将军白发之章，门掩黄昏之句，后有论世知人者，当以为欧、范之亚也。（《复堂日记》）

　　●董士锡

　　董士锡字晋卿，一字损甫，江苏武进人。嘉庆副贡生，候选直隶州州判。从其舅张惠言学，工古文、诗、赋，兼善填词，精虞氏易。河督黎世序聘修《续行水金鉴》。著有《齐物论斋集》。

　　○木兰花慢

　　〔武林归舟中作〕
