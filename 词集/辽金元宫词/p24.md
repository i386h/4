<!-- { "loadSidebar": true } -->
　　[元史．百官志]内八府宰相，掌诸王朝觐傧介之事。遇有诏令，则与蒙古翰林院官同译写而润色之。谓之宰相云者，其贵似侍中，其近似门下，故特宠之，以是名。[山居新话]皇朝设内八府宰相八员，悉以勋贵子弟为之。禄秩、章服，并同二品。寄位于翰林院官扫邻，所职视草制词。如诏赦之文，又非所掌。[辍耕录]星拱门南有御膳亭，亭东有拱宸堂，盖百官会集之所，曰：扫邻。 

　　大成雅乐律初融，暖入长春柳色同。太上来歆应降福，箾韶新奏玉华宫。 
　　[元史．礼乐志]中统五年，以新制雅乐定名曰：大成。[又]乐队皆奏长春柳之曲。[又]皇庆二年秋九月，用登歌乐祀太上皇睿宗于真定玉华宫，自是岁用之。 

　　有谁说法落天花，新入燕姬鬓似鸦。名注乐音王队后，纤腰稳称锦袈裟。 
　　[元史．礼乐志]说法队，引队礼官乐工大乐冠服，并同乐音王队。次二队，妇女十人，冠僧伽帽，服紫禅衣，皁绦；次妇女一人，服锦袈裟。 

　　绣帽宫人口诏传，听差常过御楼边。象牙牌子腰间挂，那许金吾禁不前。 
　　[贡师泰滦阳纳钵即事诗]云：绣帽宫人传旨出。[张翥口号]云：教坊日日听差回。[杨允孚滦京杂咏]云：汤羊内膳日差排，红帖呼名到玉阶。底事金吾呵不住，腰间悬得象牙牌。 

　　教坊有旨趣兴和，凤管鸾笙宛转歌。一曲凉州翻旧谱，海东青下攫天鹅。 
　　[元史．百官志]教坊司，秩从五品，掌承应乐人及管领兴和等署。[滦京杂咏]云：为爱琵琶调有情，月高不放酒杯停。新腔翻得凉州曲，弹出天鹅避海青。注：海青拏天鹅，新声也。 

　　圣驾春搜出近郊，采旗队拥柘黄袍。外人指道中书令，龙种由来胜凤毛。 
　　[元史．兵志]冬春之交，天子或亲幸近郊，纵鹰隼搏击，以为游豫之度。前锋树皁纛，或施采旗。又[百官志]中书令一员，银印，太宗以相臣为之，世祖以皇太子兼之。至元十年立皇太子，行中书省令。大德十一年，以皇太子领中书令。延佑三年，复以皇太子行中书令，置属监印二员。[萨天锡观驾春搜诗]云：日奏云间紫凤箫，春随天上柘黄袍。又云：侍游亦有中书令，七宝雕笼看绿毛。又[宫词]云：宫娥不识中书令，笑问谁家美少年。 

　　一年纳宝几营盘，龙虎台前暑欲残。驾到黑围天步转，飞龙原避上枪竿。 
　　[滦京杂咏注]龙虎台，纳宝地也。凡车驾行幸宿顿之所，谓之纳宝，又名纳钵。[又]黑围，地名。大驾经由之所。俗云龙上枪竿，是以御驾不由此处。 

　　火失毡房络绎开，车如流水滚香埃。行人竞避南坡路，驰鼓声声夹跸来。 
　　[滦京杂咏注]火失毡房乃累朝后妃之宫车也。[又]南坡乃纳宝地也，故游人罕至焉。[又]文宗曾开宴于南坡。[又云]御道声声駞鼓来。[注]谓骆驼鼓也。[元史．兵志]凡行幸先鸣鼓于驼，以威振远迩。 

　　羽猎归来献白狼，金钗开宴绮罗香。贡余分得皆珍味，不数山阴橘绿羊。 
　　[滦京杂咏]云：羽猎山阴射白狼，太平天子狩封疆。[又]淋漓未了金钗宴，中使传宣御酒来。[又]注云：凡御膳及民间者，谓之贡余。又[杂咏]云：皮囊乳酒锣锅肉，奴视山阴对角羊。注：橘绿羊或四角六角者，谓之迭角羊。迭义未详，以其角之相对，故曰对角。毛角虽奇，香味稍别，故不升之鼎俎，于以见天朝之玉食有等差也。 

　　芍药生苗入馔初，东风吹暖遍穹庐。内园花发红如斗，共道扬州逊不如。 
　　[滦京杂咏注]草地芍药初生软美，居人多采食之。[又]内园芍药迷望亭，亭直上数尺许，花大如斗。扬州芍药称第一，终不及上京也。 

　　望陵马酒洒遥山，连日西风促驾还。助祭人来同缟素，骏奔原是世臣班。 
　　[周伯琦立秋日书事诗注]云：国朝岁以七月七日，或九日，天子与后素服望祭北方陵园，奠马酒，执事者皆世臣子弟。是日择日南行。 

　　七宝浮图曜日晶，重楼复道接蓬瀛。大安阁是熙春阁，谁向滦京忆汴京。 
　　[周伯琦扈从上京学宫纪事诗]云：曾甍复阁接青冥，金色浮图七宝楹。当日熙春今避暑，滦河不比汉昆明。[注]：右咏大安阁，故宋汴熙春阁也，迁建上京。 

　　恩颁衣币下丹墀，试院开筵赏有差。得士庆逢麟凤牓，天颜喜动唱名时。 
　　[周伯琦纪事诗注]云：至正十一年，岁辛卯，二月十二日，礼闱揭牓，传宣开宴，各赐衣币。牓魁曰李国凤、赵麟，号凤麟牓。又有三家兄弟联中，号棣萼牓，皆前所未有也。 

　　碧眼黄须拜玉除，拂郎款塞贡龙驹。丹青奏入慈仁殿，奴视曹生九马图。 
　　[周伯琦天马行应制序]云：至正二年，西域拂郎国遣使献马一匹，高八尺三寸，修如其数而加半。色漆黑。后二蹄白。曲项昂首，神骏超逸，视他西域马可称者，皆在髃下。驭者其国人，黄须碧眼，服二色窄衣，凡七度海洋，始达中国。相臣奏进，上御慈仁殿，临观称叹，遂命育于天闲。命工画者图之，而直学士臣揭徯斯赞之。盖自有国以来，未尝见也，殆古所谓天马者耶！ 

　　法书名画各纷罗，妙选奎章俊彦多。羣玉府中方儤直，牙牌已报未时过。 
　　[元史．谢端传]文宗建奎章阁，搜罗中外才俊置其中。[日下旧闻考]仙居柯九思，遇文宗于潜邸。及即位，置奎章阁，特授学士院鉴书博士，凡内府所藏法书、名画、金石鼎彝之器，咸命鉴定，赐牙章，得通禁署。[柯九思宫词注]凡御览法书、名画，羣玉内史掌之。又[宫词]云：儒臣春直奎章阁，玉陛牙牌报未时。注：上日御奎章，报未时则还内殿矣。 

　　文石屏风锦作围，淋漓御笔壁生辉。承平曲宴留图本，漫把天章比宋徽。 
　　[道园学古录]天子在奎章阁，有献文石者，平直如砥，厚不及寸，丹碧光彩，有云气人物山川屋邑之形。勑命攻材制匡廓植以为屏焉。[书史会要]文宗开奎章阁，自写阁记，甚有晋人法度。云汉昭回，非臣庶所能及也。[研北杂志]奎章阁壁有宋徽宗画承平殿曲宴图，并书自制曲宴记。 

　　玄武池前地百弓，春风满苑麦芃芃。圣心最重三推典，观画时来鹿殿中。 
　　[日下旧闻考]析津志：厚载门乃禁中之苑囿也，内有水碾，引水自玄武池，灌溉种花木，自有熟地八顷。内有小殿五所，上曾执耒耜以耕，拟于耤田也。[元史．英宗纪]至治二年八月，诏画蚕麦图于鹿顶殿壁，以时观之。 

　　万石巑岏一水环，楼台掩映翠微间。金源遗迹供宸赏，望气移来绝塞山。 
　　[山居新话]内苑万岁山太液池，非我朝刱建，乃亡金之沼囿也。初圣朝起朔庭，绝塞有一山，形势雄壮，峯峦秀异。金人望气者言，此山有王气，当出异人，非金之利。因托以入贡为辞，愿求此山之土为报。众皆鄙笑而许之。金人遂掘其山，挽运至幽州城北，积累成山，开挑海子，栽植花木，营构台殿，以为游幸之所。未几金亡，世祖皇帝登大宝，改筑京城，山适在禁苑之中。兴衰之兆，天已默定，岂人力所能为耶！ 

　　贝阙珠宫镜面铺，三千歌棹驻蓬壶。玉娥笑道山如画，可及金陵粉本无。 
　　[日下旧闻考]元陈孚太液池诗：一镜拭开秋万顷，碧天倒浸琉璃影。寒飙夜卷雪波去，贝阙珠宫黛光冷。三千歌棹摇绿烟，湿鬟吹压黄金蝉。琪树飕飕红鲤跃，衮龙正宴瑶池仙。[又]香殿在石假山上。案：石假山，明韩雍赐游西苑记称赛蓬莱。[辍耕录]文帝居金陵潜邸时，命臣房大年画京都万岁山。大年辞以未尝至其地，上索纸为运笔布画位置，令按稿图上。大年得稿敬藏之，意匠经营，格法通整，虽积学专工所莫能及。 

　　欲从弓匠问良弓，国匠谁能翊九重。捧到金槽休劝酒，至尊方戒进三锺。 
　　[辍耕录]中书令耶律文正王楚材，金亡归于我朝，从太祖征伐诸国。夏人常八斤者以治弓见知于上，诧王曰：「本朝尚武，而明公欲以文进，不已左乎？」王曰：「治弓尚须弓匠，岂治天下不用治天下匠耶！」上闻之喜，自是用王益密。[又]太宗素嗜酒，晚年尤甚，日与大臣酣饮。耶律文正数言之，不听。一日，持酒槽之金口以进，曰：「此乃铁耳，为酒所蚀，尚致如此。况人之五脏，有不损耶！」上说，赐以金帛，乃勑左右，日惟进酒三锺而止。 

　　一段千金付所司，紫绒翠羽?新奇。琵琶更有西京物，同畀黄门送太师。 
　　[山居新话]至元四年，天历太后命将作院官以紫绒、金线、翠毛、孔雀翎织一衣段，赐伯颜太师。其直计一千三百定。[又]官库有昭君琵琶，天历太后以赐伯颜太师妻。 

　　句丽世子沐恩波，异卵惊看鸟是驼。香殿诗成同赐酒，春风醺及海东多。 
　　[日下旧闻考]高丽史列传：帝召见世子于紫檀殿，郑可臣从。帝使之坐，仍命脱笠，曰：「秀才不须编发，宜着巾。」御案前有物，大圆小锐，色洁而贞，高尺有五寸，内可受酒数斗，云摩诃钵国所献，骆驼鸟卵也。帝命世子观之，仍赐世子及从臣酒，命可臣赋诗。可臣献诗云：「有卵大如瓮，中藏不老春。愿将千万寿，醺及海东人。」帝嘉之，辍赐御羹。 

　　相臣鸳会乐无央，缔结宗枝聚众芳。兴圣宫西巫峡梦，错疑赐第是昭阳。 
　　[元史．燕帖木儿传]至顺二年，为建第于兴圣宫之西南，赐鹰坊百人。先是自秉权以来，肆意无忌，取泰定后为夫人，前后尚宗室女四十人，或有交礼三日遽遣归者。一日，宴赵世延家，男女杂坐，名鸳鸯会。至是荒淫日甚。案[元史表]泰定后尚有亦怜真八剌皇后、忽剌皇后、也速皇后、卜颜怯里迷失皇后、失烈帖木儿皇后、铁你皇后，俱无传，未能定其所取为何后。 

　　宣文阁下图书静，端本堂前草木荣。好猎纵饶鹰背犬，喧呼休溷读书声。 
　　[辍耕录]皇太子方在端本堂读书，近侍之尝以飞放从者辄臂鹰至廊庑间，喧呼驰逐，以惑乱之，将勾引出游为乐。太子受业毕，徐令左右戒之曰：「此读书之所，先生长者在前，汝辈安敢狎亵如此。急引去，勿召责也。」众皆惊惧而退。右乃贡尚书师泰授经宣文阁下日，所目见者。[又]北方凡卑鵰作巢所在，官司必令人穷巢探卵，较其多寡，如一巢而三卵者，置卒守护，日觇视之。及其成鷇，一乃狗耳，取以饲养，进之于朝。其状与狗无异，但耳尾上多毛羽数根而已。田猎之际，鵰则戾天，狗则走陆，所逐同至，名曰鹰背狗。 

　　分羹尝遍御厨珍，东壁西园拱帝宸。一月儒臣三进讲，液池常得赐游频。 
