<!-- { "loadSidebar": true } -->
　　蝶飞芳草花飞路把酒已嗟春色暮当时枝上落残花今日水流何处去　楼前独绕鸣蝉树忆把芳条吹暖絮红莲绿芰亦芳菲不奈金风兼玉露
　　六
　　别后不知君逺近触目凄凉多少闷渐行渐逺渐无书水阔鱼沉何处问　夜深风竹敲秋韵万叶千声皆是恨故欹单枕梦中寻梦又不成灯又烬
　　七
　　珠帘半下香销印二月东风催栁信琵琶傍畔且寻思鹦鹉前头休借问　惊鸿过后生离恨红日长时添酒困未知心在阿谁边满眼泪珠言不尽
　　八
　　湖边栁外楼高处望断云山多少路栏干倚遍使人愁又是天涯初日暮　轻无管系狂无数水畔花飞风里絮算伊浑似薄情郎去便不来来便去
　　九
　　东风本是开花信及至花时风更紧吹开吹谢苦悤悤春意到头无处问　把酒临风千万恨欲埽残红犹未忍夜来风雨转离披满眼凄凉愁不尽
　　妓馆
　　妖冶风情天与措清瘦肌肤冰雪妬百年心事一宵同愁听鸡声牕外度　信阻青禽云雨暮海月空惊人两防强将离恨倚江楼江水不能流恨去
　　宋子京
　　东城渐觉风光好皱縠波纹迎客棹绿杨烟外晓云轻红杏枝头春意闹　浮生长恨欢娱少肯爱千金轻一笑为君持酒劝斜阳且向花间留晚照
　　刘圻父
　　今来古往长安道岁岁荣枯原上草行人几度到江滨不觉身随枫树老　蒲花易晚芦花早客里光隂如过鸟一般垂栁短长亭去路不如归路好
　　海棠　　　　　　　　　　王晋卿
　　锦城春色花无数排比笙歌留客住轻寒轻暖夹衣天乍雨乍晴寒食路　花虽不语莺能语莫放韶光容易去海棠开后月明前纵有千金无买处
　　长生芭蕉　　　　　　　　仲殊
　　飞香漠漠帘帷暖一线水沉烟未断红楼西畔小栏干尽日倚栏人已逺　黄梅雨入芭蕉晚凤毛揺翠双叶短旧年春色旧年心留到如今春不管
　　立春日　　　　　　　　　毛泽民
　　小园半夜东风转吹破冰池云母面晓披阊阖见朝阳知向碧阶添几线　小烟弄栁晴光暖残雪禁梅香尚浅殷勤先拂旧东君多少韶华都借看
　　盱眙作
　　长安回首空云雾春梦觉来无覔处冷烟寒食又黄昏数尽一隄杨栁树　楚山照眼青无数淮口潮生催晓渡西风吹面立苍茫欲寄此情无雁去
　　春情【赠妓路莹】　　　　　　　　王履道
　　飞鸿只解留筝柱终寄青楼书不去手因春梦有携时眼到花梢无着处　泥金小字回文句翠袖红裙知在否欲寻楚馆旧时云看取高唐台畔路
　　栁耆卿
　　阆风岐路连银阙曾许金桃容易窃乌龙未睡定惊猜鹦鹉多言防漏泄　悤悤纵得怜香雪窗隔残烟帘映月别来也拟不思量争奈余香犹未歇
　　钱思公
　　城上风光莺语乱城下烟波春拍岸绿杨芳草几时休泪眼愁肠先已断　情懐渐变成衰晚鸾镜朱顔惊暗换往年多病厌芳樽今日芳樽惟恐浅
　　【思公谪汉东日毎酒阑歌此辄泣下有邓王老姬惊鸿云先王将薨戒挽歌木兰花引绋为送相公其将亡乎果卒陏州邓王曲有帝乡烟锁春愁故国山川空泪眼之句出侍儿小名录】
　　周美成
　　当时携手城东道月堕檐牙人睡了酒边难使客愁惊帐底不教春梦到　别来人事如秋草应有吴霜侵翠葆夕阳深锁绿苔门一任卢郎愁里老
　　二
　　桃溪不作从容住秋藕絶来无续处当时相俟赤阑桥今日独寻黄叶渡　烟中列岫青无数雁背夕阳红欲暮人如风后入江云情似雨余粘地絮
　　游寒溪改乐天诗　　　　　郭生【志林】
　　鸟啼鹊噪昏乔木清明寒食谁家哭风吹旷野野钱飞古墓累累春草绿　棠梨花映白杨树尽是死生离别处冥漠重泉哭不闻萧萧暮雨人归去
　　【乐天诗首句云丘墟郭门外寒食谁家哭】
　　寒食　　　　　　　　　　谢无逸
　　弄晴数防梨花雨门外画桥寒食路杜鹃飞破草间烟蛱蝶惹残花底雾　东君着意怜樊素一段韶华都付与妆成不管露桃嗔舞罢从教风栁妬
　　杜郎中
　　风解池冰蝉翅薄庭树枯枝翻翠萼背寒迎暖起偏慵闲卷珠帘凭画阁　晴景融融烟漠漠天际行人乖信约病容先怕见春来长到恁时添瘦削
　　郭承禧
　　悤悤相遇悤悤去恰似当初元未遇生憎黄土岭头尘强学章台街里絮　雨荒三径云迷路总是离人堪恨处从今对酒与当歌空惹离情千万绪
　　石次仲
　　小桃破尽风前萼草草年华闲过却十分清瘦有谁知一防相思无处着　书凭雁字应难托花与泪珠相对落万红千翠尽春光若比此情犹自薄
　　康伯可
　　青牋后约无凭据误我碧桃花下语谁将消息问刘郎怅望玉溪溪上路　春来无限伤情绪拟欲题诗都付与东风吹落一庭花手把新愁无写处
　　侯彦周
　　市桥灯火春星碎街鼓催归人未醉半嗔还笑眼回波欲去更留睂敛翠　归来短烛余红泪月淡天高梅影细北风休遣雁南来断送不成今夜睡
　　春思　　　　　　　　　　严次山
　　春风只在园西畔荠菜花繁蝴蝶乱冰池晴绿照还空香径落红吹已断　意长翻恨游丝短尽日相思罗带缓寳奁明月不欺人明日归来君试看
　　红梅　　　　　　　　　　李易安
　　红酥肯放琼瑶碎探着南枝开遍未不知蕴借几多香但见包藏无限意　道人憔悴春窗底闲损栏干愁不倚要来小着便来休未必明朝风不起
　　惜春容【侑涪翁即玉楼春】　　　　　　　盼盼
　　少年看花双鬓绿走马章台弦管逐而今老更惜花深终日看花花不足　坐中美女顔如玉为我同歌金缕曲归时压得帽檐欹头上春风红簌簌
　　木兰花　　　　　　　　　　韦庄
　　独上小楼春欲暮愁望玉关芳草路消息断不逢人却敛细睂归绣户　坐看落花空叹息罗袂湿斑红泪滴千山万水不曾行魂梦欲教何处覔
　　魏承斑
　　小芙蓉香旖旎碧玉堂深清似水闭寳匣掩金铺倚屏拖袖愁如醉　迟迟好景烟花媚曲渚鸳鸯眠锦翅凝然愁望静相思一双笑靥嚬香蕊
　　毛熙震
　　掩朱扉钩翠箔满院莺声春寂寞匀粉泪恨檀郎一去不归花又落　对斜晖临小閤前事岂堪重想着金带冷画屏幽寳怅慵薫兰麝薄
　　贾子明
　　都城水绿嬉游处僊棹往来人笑语红随逺浪泛桃花雪散平隄飞栁絮　东君欲共春归去一阵狂风和骤雨碧油红斾锦障泥斜日画桥芳草路
　　晏同叔
　　东风昨夜回梁苑日脚依稀添一线旋开杨栁绿蛾睂暗拆海棠红粉面　无情一去云中雁有意归来梁上燕有情无意且休论莫向酒杯容易散
　　二
　　玉楼朱閤黄金锁寒食清明春欲破窗间斜月两睂愁帘外落花双泪堕　朝云聚散眞无那百岁相看能几个别来将为不牵情万转千回思想过
　　晏叔原
　　秋千院落重帘暮彩笔闲来题绣户墙头丹杏雨余花门外绿杨花后絮　朝云信断知何处应作襄王春梦去紫骝认得旧游踪嘶过画桥东畔路
　　二
　　风帘向晓寒成阵来报东风消息近试从梅蔕紫边寻更绕栁枝柔处问　来迟不是春无信开晚却疑花有恨又应添得几分愁二十五弹未尽
　　三
　　初心已恨花期晚别后相思长在眼兰衾犹有旧时香毎到梦回珠泪满　多应不信人肠断几夜夜寒谁共暖欲将恩爱结来生只恐来生缘又短
　　西湖　　　　　　　　　　永叔
　　西湖南北烟波阔风里丝篁声韵咽舞余罗带绿双垂酒入香腮红一抹　杯深不觉琉璃滑贪看六么花十八明朝车马各西东凋怅画楼风与月
　　【贺方回木兰词舞腰轻怯绛裙长羞按筑毬花十八】
　　佳人　　　　　　　　　　栁耆卿
　　个人丰韵眞堪羡问着佯羞回却面若言无意向咱行为甚梦中频梦见　不如及早还心愿免使牵人魂梦乱风流肠肚不坚牢只恐被伊牵惹断
　　前调　　　　　　　　　　　张子野
　　人意共怜花月满花好月圆人又散欢情去逐逺云空往事过如幽梦断　草树争春红影乱一唱离声千万怨任教迟日更添长能得几时擡眼看
　　和孙公素别安陆
　　相离徒有相逢梦门外马蹄尘已动怨歌留待醉时听逺目不堪空际送　今宵风月知谁共声咽琵琶槽上凤人生无物比多情江水不深山不重
　　又
　　西湖杨栁风流絶满缕青春看赠别墙头簌簌暗飞花山外隂隂初落月　秦姬秾丽云梳髪持酒听歌留晚发骊驹应亦解人情欲出重城嘶不歇
　　冬景　　　　　　　　　　徐昌图
　　沉檀烟起盘红雾一翦霜风吹绣户汉宫花面学梅妆谢女雪诗裁栁絮　长垂天幕孤鸾舞旋炙银笙双凤语红牕酒病对寒冰永觉相思无梦处
　　周美成
　　郊园雨过金英秀风拂霜威寒入袖感君一曲断肠歌劝我十分和泪酒　古道尘清榆栁瘦系马邮亭人散后金宵灯尽酒醒时可惜朱顔成皓首
　　秦少游
　　秋容老尽芙蓉院草上霜花匀似翦西楼促坐酒杯深风压绣帘香不卷　玉纎慵整银筝鴈红袖时笼金鸭暖岁华一任委西风独有春红留醉脸
　　闻笛　　　　　　　　　　王子武
　　红楼十二阑干侧楼角暮寒吹玉篴天津桥上旧曾听三十六宫秋草碧　昭华人去无消息江上青山空晚色一声落尽短亭花无数行人归未得
　　周紫芝
　　江头雨后山如髻催送新凉风有意月来杨栁绿隂中秋在梧桐踈影外　小牕纹簟凉如水岁岁年年同此味眼前不忍对西风梦里更堪追往事
　　二江得书作　　　　　　　程正伯
　　别时已有重来愿谁料情多天不管分明咫尺是青楼抵死浓云遮得遍　寄声只倚西风雁雁答书回空是怨领愁归去有谁知水又茫茫山又断
　　石次仲
　　寻春悮入桃源洞草草幽懽聊与共牢笼风月此时情做造溪山今夜梦　栁蹊未放金丝弄梅径已经香雪冻春愁离恨重于山不信马儿駞得动
　　王通叟
　　铜驼陌上新正后第一风流除是栁勾牵春事不如梅断送离人强似酒　东君有意偏撋就惯得腰肢眞个瘦阿谁道你不思量因甚睂头长恁皱
　　春思　　　　　　　　　　无名氏
　　栁梢绿小梅如印乍暖还寒犹未定惜花长是为花愁殢酒却嫌添酒病　蝇头蜗角都休竞万古豪华同一尽东君晓夜促归期三十六番花递信
　　成都郭帅席上　　　　　　尹温仪
　　浣花溪上风光主燕夕桃源开幕府商岩本是作霖人也使闲花沾雨露　父兄世业传儒素何事失身非类侣若防化笔一吹嘘免使飘零飞绣户
　　刘因
　　未开常探花开未又恐开时风雨至花开风雨不相妨说甚不来花下醉　百年枉作千年计今日不知明日事春风欲劝座中人一片落红当眼坠
　　玉阑干　　　　　　　　　　杜夀域
　　珠帘怕卷春残景小雨牡丹零欲尽庭轩悄悄燕高空风飘絮绿苔侵径　砍将幽恨传愁信想后期无个凭定几回独睡不思量还悠悠梦里寻趁
　　西湖曲　　　　　　　　　　　朱希眞
　　今冬寒早风光好休怪搀先欹絮帽蟹肥一个可秤斤酒美三杯眞合道　年少闲梦垂垂了且喜松风吹不倒平分两月是新春却共梅花依旧笑
　　清江曲　　　　　　　　　　　苏养直【墨客挥犀】
　　属玉双飞水满塘菰蒲深处浴鸳鸯白苹满棹归来晚秋着芦花一岸霜　扁舟系岸依林樾萧萧两鬓吹华髪万事不理醉复醒长占烟波弄明月
