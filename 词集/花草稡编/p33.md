<!-- { "loadSidebar": true } -->
　　【何文缜初登第在馆阁饮于宗戚一贵人家侍儿惠柔者丽黠人也慕何风标密解帕子为赠共约牡丹时再集何亦甚关抱既归赋此隐其小名以寄惓惓之意何后自书此词示蜀人赵咏道言其张本如此夷坚支志见颐堂集】
　　政和丁酉下琵琶沟作　　　　向伯恭
　　朦胧烟树无重数不得相思路晚云分外欲增愁更那堪听疎雨送归舟　雨来还被风吹去流泪多如雨拟题双叶问离忧怎得水随人意肯西流
　　二
　　绮窗人似莺藏栁巧语春心透声声清切入人深一夜不知两鬓雪霜侵　何时月下歌金缕醉看行云住懒将幽恨寄瑶琴却倩金笼鹦鹉递芳音
　　陈去非
　　十年花底承朝露看到江南树洛阳城里又东风未必桃花得似旧时红　胭脂睡起春才好应恨人空老心情虽在只吟诗白发刘郎孤负可怜枝
　　毛文锡
　　寳檀金缕鸳鸯枕绶带盘宫锦夕阳低映小窗明南园绿树语莺莺梦难成　玉鑪香暖频添炷满地飘轻絮珠帘不巻度沈烟庭前闲立画秋千艳阳天
　　顾夐
　　碧梧桐映纱窗晚花谢莺声懒小屏屈曲掩青山翠帏香粉玉炉寒两蛾攒　顚狂年少轻离别辜负春时节画罗红袂有啼痕魂消无语倚闺门欲黄昏
　　二
　　深闺春色劳思想恨共春芜长黄鹂娇啭防芳妍杏枝如画倚轻烟锁窗前　凭栏愁立双蛾细柳影斜揺砌玉郎还是不还家教人魂梦逐杨花绕天涯
　　孙光宪
　　红窗寂寂无人语暗澹梨花雨绣罗纹地粉新描博山香炷旋抽条暗魂销　天涯一去无消息终日长相忆教人相忆几时休不堪枨触别离愁泪还流
　　鹿虔扆
　　巻荷香澹浮烟渚绿嫩擎新雨锁窗疎透晓风清象床珍簟冷光轻水纹平　九疑黛色屏斜掩枕上睂心敛不堪相望病将成钿昏檀粉泪纵横不胜情
　　阎选
　　楚腰蛴领团香玉鬓叠深深绿月蛾星眼笑微频栁夭桃艳不胜春晩妆匀　水纹簟映青纱帐雾罩秋波上一枝娇卧醉芙蓉良宵不得与君同恨忡忡
　　【笑微频一作笑和颦】
　　李珣
　　金笼莺报天将曙惊起分飞处夜来潜与玉郎期多情不觉酒醒迟失归期　映花避月遥相送腻髻偏垂凤却回娇步入香闺倚屏无语撚云箆翠睂低
　　回文　　　　　　　　　　王文甫
　　黄金嫩栁揺丝软永日堂堂掩卷帘飞燕未归来客去醉眠欹枕殢残杯　睂山浅拂青螺黛整整垂双带水沈香熨窄衫轻莹玉碧溪春流眼波横
　　一斛珠　　　　　　　　　　李后主
　　晚妆初过沉檀轻注些儿个向人微露丁香颗一曲清歌暂引樱桃破　罗袖裛残殷色可杯深旋被香醪涴绣床斜凭娇无那烂嚼红茸笑向檀郎唾
　　苏东坡
　　洛阳春晚垂杨乱掩红楼半小池轻浪纹如篆烛下花前曾醉离歌宴　自惜风流云雨散关山有限情无限待君重见寻芳伴为说相思目断西楼燕
　　欧阳永叔
　　伤春懐抱清明过后莺花老劝君莫向愁人道又被香轮碾破青青草　夜来风月连清晓墙隂目断无人到恨别王孙愁多少犹顿春寒未放花枝老
　　红窗逈　　　　　　　　　　古今词话
　　富春坊好景致两岸尽是歌姬舞妓引调得上界神仙把凡心都起　内有丙丁并壬癸这两尊神为你争些口气火星道我待逞些神通不怕你是水
　　家山好　　　　　　　　　　公述【湘山野录】
　　挂冠归去旧烟萝闲身健养天和功名富贵非由我莫贪他这岐路足风波　水晶宫里家山好物外胜游多晴溪短棹时时醉唱梩梭罗天公奈我何
　　梅花引　　　　　　　　　　万俟雅言
　　晓风酸晓霜干一雁南飞人度关客衣单客衣单千里断魂空歌行路难　寒梅惊破前村雪寒鸡啼破西楼月酒肠寛酒肠寛家在日边不堪频倚栏
　　怨春风　　　　　　　　　　张子野
　　无由且住绵绵恨似春蚕绪见来时晌还须去月浅灯收多在偷期处　今夜掩妆花下语明朝芳草东西路愿身不学相思树但愿罗衣化作双飞羽
　　阳台梦　　　　　　　　　　解昉
　　仙姿本寓十二峰前住千里行云行雨偶因鹤驭过巫阳邂逅他楚襄王　无端宋玉夸才赋诬诞人心素至今狂客到阳台也有痴心望妾入梦中来
　　锦帐春【淮东陈提举清明奉母夫人游徐山翁庵】　　戴式之
　　处处逢花家家插栁政寒食清明时奉板舆行乐使星随后人间稀有　出郭寻仙绣衣春昼马上列两行红袖对韶华一笑劝夫人酒百千长夀
　　辛幼安
　　春色难留酒杯常浅把旧恨新愁相间五更风千里梦看飞红几片这般庭院　几许风流几般娇嬾问相见何如不见燕飞忙莺语乱恨重帘不卷翠屏逺
　　留春　　　　　　　　　　程珌
　　最是春来苦无风雨只恁悤悤归去看游丝都不恨恨秦淮新涨向人东注　醉里仙人惜春曾赋却不解留春且住问何人留得住怕小山更有碧芜春句
　　醉落魄　　　　　　　　　　晏叔原
　　天教命薄青楼占得声名恶对酒当歌寻思着月户星窗多少旧期约　相逢细语初心错两行红泪尊前落霞觞且共深深酌恼乱春宵翠被都闲却
　　二
　　满鞭斜月垂鞭自唱阳关彻断尽柔肠思归切都为人人不许多时别　南桥昨夜风吹雪短长亭下征尘歇归时定有梅堪折欲把离愁细撚花枝说
　　佳人吹笛　　　　　　　　张子野
　　云轻栁弱内家髻子新梳掠生香眞色人难学横管孤吹月淡天垂幕　朱唇浅破樱桃萼倚楼人在阑干角夜寒指冷罗衣薄声入霜林簌簌惊梅落
　　咏茶　　　　　　　　　　黄鲁直
　　红牙板歇韶声断六么初彻小槽酒滴眞珠竭紫玉瓯圆浅浪泛春雪　香芽嫩蕊清心骨醉中襟量与天阔夜阑似觉归仙阙走马章台踏碎满街月
　　谢无逸
　　霜砧声急萧萧疎雨梧桐湿无言独倚阑干立帘卷黄昏一阵西风入　年时画阁嘉宾集玉人檀板当筵执银瓶已断丝绳汲莫话前欢忍对屏山泣
　　朱希眞
　　海山翠叠夕阳殿雨云堆雪鹧鸪声里蛮花发我共扁舟江上两萍叶　东风落酒愁难说谁教春梦分南北碧城芳草应消歇曾识刘郎惟有半湾月
　　张安国
　　轻黄澹绿可人风韵闲装束多情早是睂峰蹙一防秋波闲里觑人毒　桃花庭院光隂速铜鞮谁唱大隄曲归时想是樱桃熟不道秋千谁伴那人蹴
　　程正伯
　　晚凉时节翠梧风定蝉声歇有人睡起香浮颊倚着阑干笑拣青荷叶　如今往事愁难说曲池依旧闲风月田田翠葢香罗叠留得霞痕都是泪珠结
　　曾纯甫
　　情深恨切忆伊悄没些休歇百般做处百厮惬管是前生曾负你寃业　临岐不忍悤悤别两行珠泪流红颊关山渐逺音书絶一个心肠两处对风月
　　咏额【舟行汴中见岸傍画船有映帘向观者见其额】　　汪彦章
　　小舟帘隙佳人半露梅妆额绿云低映花如刻恰似秋宵一半银蟾白　结儿捎朶香红扐钿蝉隐隐揺金碧春山秋水浑无迹不露墙头些子眞消息
　　吕圣求
　　纤鞋窄袜红茵自称琵琶拍明眸妆脸春梳掠好好亭亭难得恁标格　悤悤一醉霜华白归来偏记蓝桥宅五更残梦迷蝴蝶觑着花枝只被绣帘隔
　　周少隐
　　江天云薄江头雪似杨花落寒灯不管人离索照得人来眞个睡不着　归期已负梅花约又还春动空飘泊晓寒谁看伊梳掠雪满西楼人在阑干角
　　二
　　栁边池阁晓来卷地东风恶人生不解频行乐昨日花开今日风吹落　杨花却似人飘泊春云更似人情薄如今始信从前错为个蝇头轻负青山约
　　醉醒醒醉　　　　　　　　山谷
　　醉醒醒醉凭君会取皆滋味浓斟琥珀香浮蚁一入愁肠便有阳春意　须将幕席为天地歌前起舞花前睡从他兀兀陶陶里犹胜醒醒惹得闲憔悴
　　石孝友
　　空庭草积吹花风去春无迹锁鸾深处应相忆红染罗巾颦损睂山碧　曲屏尘暗双鸂鶒醉衾不暖炉烟湿一帘暝色人孤寂梦里灯残心上雨声滴
　　侯寘
　　梅花似雪雪花却似梅清絶小窗低映梅梢月常记良宵吹酒共攀折　如今客里都休说潇潇洒洒情懐别夜阑火冷孤灯灭雪意梅情分付漆园蝶
　　赏海棠　　　　　　　　　　管鉴
　　春隂漠漠海棠花底东风恶人情不似春情薄守定花枝不放花零落　绿罇细细供春酌酒醒无奈愁如昨殷勤待与东风约莫苦吹花何似吹愁却
　　刘光祖
　　春风开者一时还共春风谢栁条送我今槐夏不饮香醪孤负人生也　曲塘泉细幽琴写胡床滑簟应无价日迟睡起钩帘挂何不归与花竹秀而野
　　荷叶铺水面【春游】　　　　　　　　康伯可
　　春光艳冶游人踏绿苔千红万紫竞香开暖风拂鼻籁蓦地暗香透满懐　荼防似锦裁娇红间嫩白只怕迅速春回悮落在尘埃折向鬓云间金凤钗
　　倚西楼　　　　　　　　　　　韦彦温【苕溪诗话】
　　禁鼓初传时下打虚过清风明月夜眼如鱼目几曾干心似酒旗终日挂　银汉低垂星斗斜院宇空寥烛卸西楼潇洒有谁知教我独自上来独自下
　　夜游宫　　　　　　　　　　　秦少游
　　何事东君又去空满院落花飞絮巧燕呢喃向人语何曾解说伊家些子苦　况是伤心绪念个人久成暌阻一觉相思梦回处连宵雨更那堪闻杜宇
　　周美成
　　叶下斜阳照水卷轻浪沉沉千里桥上酸风射眸子立多时看黄昏灯火市　古屋寒窗底听几片井桐飞坠不恋单衾再三起有谁知为萧娘书一纸
　　生日代人献江宰　　　　　　吕圣求
　　帘外繁霜未扫楼角动玉绳横晓百和交焚瑞烟绕霁霞明画屏深天渺渺　喜色连池沼荐睂夀玉儿娇小早晚除书下天表日初长莫等闲孤一笑
　　陆放翁
　　独夜寒侵翠被奈幽梦不成还起欲写新愁泪溅纸忆承恩叹余生今至此　蔌蔌灯花坠问此际报人何事咫尺长门过万里恨君心似危栏难久倚
　　步蟾宫　　　　　　　　　　杨无咎
　　桂花馥郁清无寐觉身在广寒宫里忆吾家妃子旧游时恼睡静犹藏叶底　不堪半夜西风起更飐飐万丝斜坠向晓来却似给孤园乍惊见黄金布地
　　汪公泽
　　玉京此去春犹浅正雪絮马头零乱姮娥翦就绿云裳待来步蟾宫与换　明年二月桃花岸双桨浪平烟暖扬州十里小红楼尽卷上珠帘一半
　　管鉴
　　中秋过了重阳将近正是一年佳处橙黄橘绿总寻常看丹桂余香再吐　胸中星斗笔端风雨定约蟾宫高步赐袍归带玉炉薫共岁岁斑衣戏舞
　　黄山谷
　　虫儿眞个恶灵利恼乱得道人眼醉归来恰似出桃源但目断落花流水　不如随我归云际共作个住山活计照清溪匀粉面插山花算终胜风尘滋味
　　中秋　　　　　　　　　　蒋捷
　　去年云掩冰轮皎喜今岁微隂俱扫乾坤一片玉琉璃怎算得秋光多少　无歌无酒痴顽老对愁影畨嫌分晓天公原不负中秋我自把中秋误了
　　扫地舞
　　酥防萼玉碾萼防时碾时香雪薄才折得春力弱半掩朱扉垂绣幕怕吹落　撚一晌嗅一晌撚时嗅时宿酒忘春笋上不忍放待对菱花斜插向寳钗上
　　惜琼花　　　　　　　　　　张子野
　　汀苹白苕水碧每逢花驻乐随处欢席别时携手看春色萤火而今飞破秋夕　汴河流如带窄任轻似叶计归得断云孤鹜青山极楼上徘徊无尽相忆
　　恨春迟　　　　　　　　　　前人
