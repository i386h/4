<!-- { "loadSidebar": true } -->
　　瑞鹧鸪　　　　　　　　　　　永叔
　　楚王台上一神仙眼色相看意已传见了又休还似梦坐来虽近逺如天　陇禽有恨犹能说江月无情也解圆更被春风送惆怅落花飞絮两翩翩
　　林逋诗句　　　　　　　　　梅苑
　　众芳揺落独鲜妍占尽风情向小园疎影横斜水清浅暗香浮动月黄昏　寒禽欲下先偷眼粉蝶如知亦断魂幸有微吟可相押不须檀板共金樽
　　崔鲁诗句
　　含情含态一枝枝斜压渔家短短篱惹袖尚余香半日向人如诉雨多时　初开偏称雕梁画未落先愁玉笛吹行客见时无意去解帆烟浦为题诗
　　杜夀域
　　夜来风雨损余芳数片衰红落槛傍媚景背人容易去半轩飞絮日空长　从来不信相思切及至如今倍感伤独立黄昏绣帘外可堪新月露圆光
　　赵介庵
　　榴花五月眼边明角簟流冰午梦清江上扁舟停画桨云间一笑濯尘缨　主人杯酒留连意倦客关河去住情都付邮亭今日水伴人东去到江城
　　辛稼轩
　　胶胶扰扰几时休一出山来不自由秋水观中秋月夜停云堂下菊花秋　随缘道理应须会过分功名莫强求先自一身愁不了那堪愁上又添愁
　　周忘机
　　一痕月色挂帘栊梅影斜斜小院中狂醉有心窥粉面梦魂无处避香风　愁来梦楚三千里人在巫山十二重咫尺蓝桥无问处玉山声断楚山空
　　席上【回文】　　　　　　　　　郭从范
　　倾城一笑得人留舞罢娇蛾敛黛愁明月寳韝金络背翠琼花珥碧搔头　晴云片雪腰支嫋晚吹微波眼色秋清露亭臯芳草绿轻绡软挂玉帘钩
　　双银杏　　　　　　　　　李易安
　　风韵雍容未甚都樽前甘橘可为奴谁怜流落江湖上玉骨冰肌未肯枯　谁教并蔕连枝摘醉后明皇倚太眞居士擘开眞有意要吟风味两家新
　　京师妓
　　昔时曾从汉梁王濯锦江边醉几塲拂石坐来衫袖冷踏花归去马蹄香　当初酒宁辞醉今日愁来不易当暗想旧游浑似梦芙蓉城下水茫茫
　　春日南园　　　　　　　　程正伯
　　门前杨栁绿成隂翠坞笼香径自深迟日暖薫芳草眼好风轻撼落花心　无多春恨莺难语最晚朝眠蝶易寻惟有狂醒不相代酿成憔悴到如今
　　陈彭年【湘山野录】
　　尽出花钿散寳津云鬟初翦向残春因惊风烛难留世遂作池莲不染身　贝叶乍翻疑锦轴梵声才学误梁尘从兹艳质归空后湘浦应无解佩人
　　【初申国长公主为尼诏两禁送于寺传宣作诗送之彭年作此好事者能于瑞鹧鸪曲声歌之】
　　栁耆卿
　　天将竒艳与寒梅忽惊艳杏腊前开暗想花神巧作江南信鲜染胭脂细翦裁　夀阳妆罢无端饮凌晨酒入香腮恨听烟坞深处谁缓吹羌管逐风来绛雪纷纷落翠苔
　　二
　　三吴佳会古风流渭南往岁忆东游西子方来越相功成去千里沧波一叶舟　至今无限盈盈者尽来拾翠芳洲最是簇簇寒村遥认南朝路晚烟收三两人家古渡头
　　凤衔杯　　　　　　　　　　晏同叔
　　青苹昨夜秋风起无限个露莲相倚独凭朱栏愁放晴天际空目断遥山翠　彩牋长锦书细谁信道两情难寄可惜良辰好景欢娯地只恁空憔悴
　　二
　　留花不住怨花飞向南园情绪依依可惜倒红斜白一枝枝经宿雨又离披　凭朱槛把金巵对芳丛惆怅多时何况旧欢新恨阻心期满眼是相思
　　相思　　　　　　　　　　栁耆卿
　　追悔当初孤深愿经年价两成幽怨任越水吴山似屏如障堪游翫奈独自慵擡眼　赏烟花听管图欢娱转加肠断纵时展丹青强拈书信频频看又争似亲相见
　　得书
　　有美瑶卿能染翰千里寄小诗长简想初襞苔牋旋挥翠管红窗畔渐玉箸银钩满　锦囊收犀轴巻常珍重小斋吟玩更寳若珠玑置之懐袖时时看似顿见千娇面
　　送将归【夏】　　　　　　　　　　王逐客【漫叟诗话】
　　百尺清泉声陆续映潇洒碧梧翠竹面千步回廊重重帘幕小枕欹寒玊　试展绞绡看画轴见一片潇湘凝绿待玉漏穿花银河垂地月上栏干曲
　　鹊桥仙　　　　　　　　　　　永叔
　　月波清霁烟容明淡灵汉旧期还至鹊迎桥路接天津映夹岸星榆防缀　云屏未巻仙鸡催晓肠断去年情味多应天意不教长恁恐把欢娱容易
　　秦少游
　　纎云弄巧飞星传恨银汉迢迢暗度金风玉露一相逢便胜却人间无数　柔情似水佳期如梦忍顾鹊桥归路两情若是久长时又岂在朝朝暮暮
　　又席上赋【七夕】　　　　　　　黄山谷
　　朱楼彩舫浮瓜沈李报答春风有几一年罇酒暂时同别泪作人间晓雨　鸳鸯机锦能令侬巧也待乗槎仙去若逢海上白头翁共一访痴牛騃女
　　七夕　　　　　　　　　　谢勉中
　　钩帘借月染云为幌花面上枝交暎凉生河汉一天秋问此会今宵孰胜　铜壶尚滴烛龙已驾泪浥西风不尽明朝乌鹊到人间试说向青楼薄幸
　　七夕　　　　　　　　　　滕鲁卿
　　凉飚破暑清歌萦坐缺月稀星庭户瓜华草草具杯盘喜共浥初筵零露　天孙东处牵牛西望劝汝一杯清醑精灵何必待秋通为一洗朦胧今古
　　甲子七夕　　　　　　　　郭承禧
　　金风淅淅银河耿耿七夕如今又至人间唤作隔年期但只似屈伸指臂　罗花列果拈针弄线等是纷纷儿戏巧人自少拙人多那牛女何曾管你
　　杜夀域
　　别离情绪多方开解却免厌厌似醉楼高终日倚栏干目断有千山万水　妖娆薄媚不禁抛摆渐觉肌肤瘦悴当初相见偶然间不唤作如今恁地
　　二
　　日长天气深深庭院又是春愁滋味池边昨夜雨兼风战红杏余香乱坠　隂隂亭榭暖烟轻栁万缕黄金窣地一双新燕却重来但暗把罗巾掩泪
　　赵徳庄
　　来时夹道红罗步障已换青丝翠羽春愁元自逐春来却不肯随春归去　千觞美酒十分幽事归到只愁风雨慿谁传语牡丹花为做取东君些主
　　【耆旧续闻云介庵春愁元自逐春来二句盖体李汉老杨花词蓦地便和春带将归去也辛幼安祝英台近词是他春带愁来春归何处却不解带将愁去是又体赵词也】
　　夜闻杜鹃　　　　　　　　陆务观
　　茅檐人静蓬牕灯暗春晚连江风雨林莺巢燕总无声但月夜常啼杜宇　催成清泪惊残孤梦又拣深枝飞去故山犹自不堪听况半世飘然羇旅
　　中秋待月不至　　　　　　金主亮【程史】
　　停杯不举停歌不发等银蟾出海片云何处忽飞来做许大通天障碍　愁睂怒目星移斗转懊恼劒锋不快一挥一断此隂霾此夜看嫦娥体态
　　秋月寄懐　　　　　　　　程正伯
　　角声吹月风声落枕梦与柔肠俱断谁教当日太情浓飏不下新愁一段　黄花开了梅花开未曾约那时相见莫教容易负幽期怕眞个辜他泪眼
　　召侯君饯会　　　　　　　舒信道
　　教来歌舞接成桃李尽是使君指似如今装就满城春忍便拥双旌归去　鸎心巧啭花心争吐无计可留君住两隄芳草一江云早晚是西楼望处
　　寄李顺妹　　　　　　　　延安夫人
　　星移斗转玉蟾西下渐觉东郊向晓马嘶人语隔霜林望千里长安古道　珠宫姊妹相逢方信别后十分瘦了上林归去正花时争奈向花前又老
　　七夕　　　　　　　　　　　朱淑眞
　　巧云弄晚西风惊暑小雨畨空月坠牵牛织女几经秋尚多少离肠恨泪　微凉入袂幽欢生坐天上人间满意何如暮暮与朝朝更改却年年岁岁
　　郡斋席赋谢元卿姓　　　　　严幼芳
　　碧梧初坠桂香才吐池上水花微谢穿针人在合欢楼正月露玉盘高泻　蛛忙鹊懒耕慵织倦空作古今佳话人间刚道隔年期怕天上方才隔夜
　　答放翁自解　　　　　　　　放翁妓【齐东野语】
　　说盟说誓说情说意动便春愁满纸多应念得托空经是那个先生教的　不茶不饭不言不语一味供他憔悴相思已是不曾闲又那得工夫呪你
　　七夕　　　　　　　　　　　箕仙【齐东野语】
　　鸾舆初驾牛车齐发隠隠鹊桥咿轧尤云殢雨正欢浓但只怕来朝初八　霞垂彩幔月明银烛馥郁香喷金鸭年年此际一相逢未审是甚时结煞
　　南乡子　　　　　　　　　　冯延已
　　细雨湿流光芳草年年与恨长烟锁凤楼无限事茫茫鸾镜鸳衾两断肠　魂梦任悠扬睡起杨花满绣床薄幸不来门半掩斜阳负你残春泪几行
　　二
　　细雨泣秋风金凤花残满地红闲促黛睂慵不语情绪寂寞相思知几许　玉枕拥孤衾挹恨还闻岁月深帘巻曲房谁共醉憔悴惆怅秦楼弹粉泪
　　永叔
　　翠密红繁水国凉生未是寒雨打荷花珠不定轻翻冷泼鸳鸯锦翅斑　尽日凭栏弄蘂拈花子细看偷得褭蹄新铸样无端藏在红房艳粉间
　　二
　　雨后斜阳细细风来细细香风定波平花映水休藏照出轻盈半面妆　路隔秋江莲子深深隐翠房意在莲心无问处难忘泪里红腮不记行
　　晏叔原
　　渌水带青潮水上朱栏小渡桥桥上女儿双笑靥妖娆倚着栏干弄栁条　月夜落花朝减字偷声按玉箫栁外行人回首处迢迢若比银河路更遥
　　二
　　花落未消悲红蕊明年又满枝惟有花间人别后无期水阔山长雁字迟　今日最相思记得攀条话别离共说春来春去事多时一防愁心入翠睂
　　三
　　新月又如睂长笛谁教月下吹楼倚暮云初见雁南飞谩道行人雁后归　意欲梦佳期梦里关山路不知却待短书来破恨应迟还是凉生玉枕时
　　王介甫
　　自古帝王州郁郁葱葱佳气浮四百年来如一梦堪愁晋代衣冠成古邱　绕水恣行游上尽层城更上楼往事悠悠君莫问回头槛外长江空自流
　　大卿荣諲
　　江上野梅芳粉色盈盈照路傍闲折一枝和雪嗅思量似个人人玉体香　特地起愁肠此恨谁人与寄将山馆寂寥天欲暮凄凉人转迢迢路转长
　　张子野
　　何处可魂销京口终朝两信潮不管离心千叠恨滔滔催促行人动去桡　记得旧江臯绿杨轻絮几条条春水一篙残照阔遥遥有个多情立画桥
　　苏子瞻
　　霜降水痕收浅碧粼粼露逺洲酒力渐消风力輭飕飕破帽多情却恋头　诗酒若为酬但把清尊断送秋万事到头都是梦休休明日黄花蝶也愁
　　二
　　寒雀满疎篱争抱寒柯看玉防忽见客来花下坐惊飞踏散芳英落酒巵　痛饮又能诗坐客无氊醉不知花谢酒阑春到也离离一防微酸已着枝
　　美女半身　　　　　　　　秦少游
　　妙手写徽眞水翦双眸防绛唇疑是昔年窥宋玉东邻只露墙头一半身　往事已酸辛谁记当年翠黛颦尽道有些堪恨处无情任是无情亦动人
　　黄山谷
　　黄菊满东篱与客携壶上翠微已是有花兼有酒良期不用登临怨落晖　满酌不须辞莫待无花空拆枝寂寞酒醒人散后堪悲节去蜂愁蝶不知
　　重阳宴集
　　诸将说封侯短笛长歌独倚楼万事尽随风雨去休休戏马台南金络头　催酒莫迟留酒味今秋似去秋花向老人头上笑羞羞白髪簪花不解愁
　　周美成
　　晨色动妆楼短烛荧荧悄未收自在开帘风不定飕飕池面冰澌趁水流　早起怯梳头欲绾云鬟又却休不会沈吟思底事凝眸两防春山满镜愁
　　吕滨老
