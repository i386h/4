<!-- { "loadSidebar": true } -->
松菊堂深，芰荷池小，长夏清暑。燕引雏还，鸠呼妇往，人静郊原趣。麦天已过，薄衣轻扇，试起绕园徐步。听衡宇、欣欣童稚，共说夜来初雨。苍管径里①，紫葳枝上，数点幽花垂露。东里催锄，西邻助饷，相戒清晨去。斜川归兴，翛然满目，回首帝乡何处。只愁恐、轻鞍犯夜，霸陵旧路。
摸鱼儿
幽居，真西山绝爱此词。
买陂塘、旋栽杨柳，依稀淮岸湘浦。东皋雨足轻痕涨，沙觜鹭来鸥聚。堪爱处。最好是、一川夜月光流诸。无人自舞。任翠幕张天，柔茵藉地，酒尽未能去。青绫被，休忆金闺故步。儒冠曾把身误。弓刃千骑成何事②，荒了召平瓜圃。君试觑。满青镜、星星鬓影今如许。功名浪语。便做得班超，封侯万里，归计恐迟暮。
惜分飞
湖州作
山水光中元无暑。是我销魂别处。只有多情雨。会人深意留人住。不及梅花来暮。未见荷花又去。图画他年觑。断肠千古苕溪路。
忆少年
送别
无穷官柳，无情画舸，无根行客。南山尚相送，只高城人隔。
罨画园林溪绀碧。算重来、尽成陈迹。刘郎鬓如此，况桃花颜色。
临江仙
别意
身外闲愁空满眼，就中欢事常稀。明年应赋送春诗。试从今夜数，相会几多时。浅酒欲邀谁共欢，深情惟有君知。东溪春近好同归。柳垂江上影，梅谢雪中枝。
洞仙歌
泗州中秋作，此绝笔之词也。
青烟幕处，碧海飞金镜。永夜闲阶卧桂影。露凉时零乱，多少寒螀，神京远、惟有蓝桥路近。水晶帘不下，云母屏开，冷浸佳人淡脂粉。待都将，许多明，付与金樽，投晓共、流霞倾尽。更携取、胡床上南楼，看玉做人间，素秋千顷。

晁叔用
感皇恩
寒食
寒食不多时，牡丹初卖。小院重帘燕飞碍。昨宵风雨，尚有一分春在。今朝犹自得、阴晴快。熟睡起来，宿醒微带。不惜罗襟搵眉黛。日长梳洗，看着花阴移改。笑拈双杏子、连枝戴。
感皇恩
春情
胡蝶满西园，啼莺无数。水阁桥南路凝伫。两行烟柳，吹落一池风絮。秋千斜挂起、人何处。把酒劝君，闲愁莫诉。留取笙歌住休去。儿多春色，怎禁许多风雨。海棠花谢也、君知否。
玉胡蝶
春思
目断江南千里，灞桥一望，烟水微茫。昼锁重门，人去暗借流光。雨轻轻、梨花院落，风淡淡、杨柳池塘。暗偏长③。佩沈湘浦，云散高唐。清狂。重来一梦，手搓梅子，煮酒新尝。寂寞经春，小桥依旧燕飞忙。玉钩栏、凭多渐暖，金缕枕、别久犹香。最难忘。看花南陌，待月西厢。
传言玉女
上元
一夜东风，吹散柳梢残雪。御楼烟暖，对鳌山彩结。箫鼓向晚，凤辇初回宫阙。千门灯火，九街风月。绣阁人人，乍嬉游、困又歇。艳妆初试，把珠帘半揭。娇波溜人，手拈玉梅低说。相逢长是，上元时节。
如梦令
春情
墙外辘轳金井。惊梦瞢腾初省。深院闭斜阳，燕入阴阴帘影。人静。人静。花落鸟啼风定。

张子野
名先，宋子京称之为“云破月来花弄影”郎中者也④。
天仙子
春恨
水调数声持酒听。午醉醒来愁未醒。送春春去几时回，临晚镜。伤流景。往事悠悠空记省。沙上并禽池上瞑。云破月来花弄影。重重翠幕密遮灯，风不定。人初静。明日落红应满径。
醉落魄
美人吹笛
云轻柳弱。内家髻子新梳掠。生香真色人难学。横管孤吹，月淡天垂幕。
朱唇浅破樱桃萼。倚楼人在阑干角。夜寒指冷罗衣薄。声入霜林，蔌蔌飞梅落。
浣溪沙
汀景
楼倚江边百尺高，烟中还未见归桡。几时期信似春潮。花片片飞风弄蝶，柳阴阴下水平桥。日长才过又今宵。
青门引
春思
乍暖还轻冷。风雨晚来方定。庭轩寂寞近清明，残花中酒，又是去年病。楼头画角风吹醒。入夜重门静。那堪更被明月，隔墙送过秋千影。
满江红
初春
飘尽寒梅，笑粉蝶、游蜂未觉。渐迤逦、水明山秀，暖生帘幕。过雨小桃红未透，舞烟新柳青犹弱。记画桥、深处水边亭，曾偷约。多少恨，今犹昨。愁和闷，都忘却。■从前烂醉，被花迷着。晴鸽试铃风力软，雏莺弄舌春寒薄。但只愁、锦绣闹妆时，东风恶。
行香子
美人
舞雪歌云。闲淡妆匀。蓝溪水、深染轻裙。酒香熏脸，粉色生春。更巧谈话，美情性，好精神。空江无伴，凌波何处，月桥边、青柳朱门。断钟残角，又送黄昏。奈心中事，眼中泪，意中人。

清平乐
末二句最工
清歌逐酒。醉脸鲜霞透。樱小杏青寒食后。衣换缕金轻绣。画堂新月朱扉。严城夜鼓归迟。细看玉人妆面，春工不在花枝。

李元膺
洞仙歌
一年春物，惟梅柳间意味最深，至莺花烂馒时，则春已衰迟，使人无复新意。予作《洞仙歌》，使探春者歌之，无后时之悔。
雪云散尽，放晓晴庭院。杨柳于人便青眼。更风流多处，一点梅心，相映远、约略嚬轻笑浅。一年春好处，不在浓芳，小艳疏香最娇软。到清明时候，百紫干红，花正乱，已失春风一半。蚤占取、韶光共追游，但莫管春寒，醉红自暖。
洞仙歌
雨
廉纤细雨，殢东风如困。萦断千丝为谁恨。向楚宫一梦，多少悲凉，无处问、愁到而今未尽。分明都是泪，泣柳沾花，常与骚人伴孤闷。记当年，得意处，酒力方酣，怯轻寒、玉炉香润。又岂识、情怀苦难禁，对点滴檐声，夜寒灯晕。
茶瓶儿
悼亡
去年相逢深院宇。海棠下、曾歌金缕。歌罢花如雨。翠罗衫上，点点红无数。今岁重寻携手处。空物是、人非春暮。回首青门路。乱红飞絮，相逐东风去。
鹧鸪天
春情
寂寞秋千两绣旗。日长花影转阶迟。燕惊午梦周遮语，蝶困春游落托飞。
思往事，入颦眉。柳梢阴重又当时。薄情风絮难拘束，飞过东墙不肯归。

王通叟
名观，有《冠柳集》，序者称其高於柳词，故日冠柳.至于踏青一词，又不独冠柳词之上也，踏青词即《庆清朝慢》，今载于首。
庆清朝慢
踏青
调雨为酥，催冰做水，东君分付春还。何人便将轻暖，点破残寒。结伴踏青去好，平头鞋子小双鸾。烟郊外，望中秀色，如有无间。晴则个，阴则个，饾饤得天气，有许多般。须教镁花拨柳，争要先看。不道吴绫绣袜，香泥斜沁几行斑。东风巧，尽收翠绿，吹在眉山。风流楚楚，词林中之佳公子也，世谓柳耆卿工为浮艳之词，方之此作，蔑矣。词名《冠柳》，岂偶然哉。
清平乐
拟太白应制
黄金殿里。烛影双龙戏。劝得官家真个醉。进酒犹呼万岁。美人舞彻梁州。天恩与整搔头。一夜御前宣住，六宫多少人愁。
清平乐
同前
宜春小苑。处处花开满。学得红妆红要浅。催上金车要看。君王曲宴瑶池。小舟掠水如飞。夺得锦标归去，匆匆不惜罗衣。
雨中花令
呈元厚之
百尺清泉声陆续。映萧洒、碧梧翠竹。面千步回廊，重重帘幕，小枕欹寒玉。试展鲛绡看画轴。见一派、潇湘凝绿。待玉漏穿花，银河垂地，月上阑干曲。
木兰花令
柳
铜驼陌上新正后。第一风流除是柳。勾牵春事不如梅，断送离人强似酒。
东君有意偏撋就。惯得腰肢真个瘦。阿谁道你不思量，因甚眉头长恁皱。
生查子
关山魂梦长，塞雁音书少。两鬓可怜青，一夜相思老。
归傍碧纱窗，说与人人道。真个别离难，不似相逢好。

卜算子
送鲍浩然之湘东
水是眼波横，山是眉峰聚。欲问行人去那边，眉眼盈盈处。
才始送春归，又送君归去。苦到江南赶上春，千万和春住。
菩萨蛮
归思
单于吹落山头月。漫漫江上沙如雪。谁唱缕金衣。水寒船舫稀。芦花枫叶浦。忆抱琵琶语。身未发长沙。梦魂先到家。
江城梅花引
年年江上见寒梅，暗香来。为谁开。疑是月宫仙子下瑶台。冷艳一枝春在手，故人远，相思寄与谁。怨极恨极嗅香蕊。念此情，家万里。暮霞散绮。
楚天碧、片片轻飞。为我多情特地点征衣。花易飘零人易老，正心碎，那堪塞管吹。

田不伐
工于乐府。
南柯子
春景
梦怕愁时断，春从醉里回。凄凉怀抱向谁开。些子清明时候，被莺催。
柳外都成絮，阑边半是苔。多情帘燕独徘徊。依旧满身花雨，又归来。
南柯子
春思
团玉梅梢重，香罗芰扇低。帘风不动蝶交飞。一样绿阴庭院，锁斜晖。对月怀歌扇，因风念舞衣。何须惆怅惜芳菲。拚却一年憔悴，待春归。

汪正夫
名辅之。
行香子
记恨
晚绿寒红。芳意匆匆。惜年华、今与谁同。碧云零落，数字宾鸿。看渚莲凋，宫扇旧，怨秋风。流波坠叶，佳期何在，想天教、离恨无穷。试将前事，闲倚梧桐。有销魂处，明月夜，锦屏空。

赵承之
名鼎臣，宣和中自开封少尹除少蓬，以右文撰除知邓州，召为太府卿，卒赠待制。
念奴娇
送王长卿赴河间司录
旧游何处，记金汤、形胜蓬瀛佳丽。绿水芙蓉元帅与，宾僚风流济济。万柳亭边，雅歌堂上，醉倒春风里。十年一梦，觉来烟水千里。惆怅送子重游，南楼依旧否，朱栏谁倚。要识当时惟是有，明月曾陪珠履。量减杯中，雪添头上，甚矣吾衰矣。酒徒相问，为言憔悴如此。

章质夫
名楶。
水龙吟
柳花
燕忙莺懒花残，正堤上柳花飘坠。轻飞点画，青林谁道，全无才思。闲趁游丝，静临深院，日长门闭。傍珠帘散漫，垂垂欲下，依前被，风扶起。兰帐玉人睡觉。怪春衣、雪沾琼缀。绣床渐满，香毬无数，才圆却碎。时见蜂儿，仰粘轻粉，鱼吞池水。望章台路杳，金鞍游荡，有盈盈泪。“傍珠帘散漫”数语，形容尽矣。

刘仲方
六州歌头
项羽庙
秦亡草昧，刘项起吞并。驱龙虎，鞭寰宇，斩长鲸。扫搀抢。血染彭门战，视馀耳，皆鹰犬，平祸乱，归炎汉，势奔倾。兵散月明，风急旌旗乱，刀斗三更⑤。命虞姬相对，泣听楚歌声。玉帐魂惊。泪盈盈⑥。恨花无主，凝愁绪，挥雪刃，掩泉扃。时不利，骓不逝，困阴陵。叱追兵。暗呜摧天地，望归路，忍偷生。功盖世，成闲纪，建遗灵。江静水寒烟冷，波纹细、古木凋零。遣行人到此，追念痛伤情。胜负难凭。
水调歌头
落日塞垣路，风劲戛貂裘。翩翩数骑闲猎深入黑山头。极目平沙千里，惟见雕弓白羽，铁面骇骅骝。隐隐望青冢，特地起闲愁。汉天子，方鼎盛，四百州。玉颜皓齿深锁三十六宫秋。堂有经纶贤相，边有纵横谋将，不作翠蛾羞。戎虏和乐也，圣主永无忧。

聂冠卿
多丽
