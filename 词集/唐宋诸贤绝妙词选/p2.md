<!-- { "loadSidebar": true } -->
花正芳，楼似绮。寂寞上阳宫里。钿笼金锁睡鸳鸯，帘冷露华珠翠。娇艳轻盈香雪腻。细雨黄莺双起。东风惆怅欲清明，公子桥边沉醉。
江城子
唐词多无换头，如此词两段自是两首，
故两押情字，今人不知，合为一首，则误矣。
碧阑干外小中庭。雨初晴。晓莺声。飞絮落花，时节近清明。睡起卷帘无一事，匀面了，没心情。
浣花溪上见乡乡(15)。眼波明。黛眉轻。高绾绿云，金簇小蜻蜒。好是问他来得麽，还笑道，莫多情。

毛文锡
醉花间
休相问。怕相问。相问还添恨。春水满塘生，鸂鶒还相趁。昨夜雨霏霏，临明寒一阵。偏忆戍楼人，久绝边庭信。
醉花间
深相忆。莫相忆。相忆情难极。银汉是红墙，一带遥相隔。金盘珠露滴。两岸榆花白。风摇玉佩清。今夕为何夕。
河满子
红粉楼前月照，碧纱窗外鸳啼。梦断辽阳音信，那堪独守香闺。恨对百花时节，王孙绿草萋萋。
更漏子
春夜阑，春恨切。花外子规啼月。人不见，梦难凭。红纱一点灯。偏怨别是芳节。庭下丁香千结。宵雾散，晓霞辉。梁间双燕飞。

牛希济
生查子
春山烟欲收，天澹星稀小。残月脸边明，别泪临清晓。语己多，情未了。回首犹重道。记得绿罗裙，处处怜芳草。一本无已字。
谒金门
秋已暮。重叠关山歧路。嘶马摇鞭何处去。晓禽霜满树。
梦断禁城钟鼓。泪滴枕檀无数。一点凝红和薄雾。翠蛾愁不语。

欧阳炯
浣溪沙
落絮残莺半日天。玉柔花醉只思眠。惹窗映竹满炉烟。独掩画屏愁不语，斜欹瑶枕髻鬟偏。此时心在阿谁边。
贺明朝
忆昔花前相见后。只凭纤手，暗抛红豆。人前不解巧传心事，别来依旧孤负春昼。碧罗衣上蹙金绣。睹对对鸳鸯，空裛泪痕透。想韶颜非久。终是为伊只恁偷瘦。
玉楼春
日照玉楼花似锦。楼上醉和春色寝。绿杨风送小莺声，残梦不成离玉枕。
堪爱晚来韶景甚。宝柱秦筝方再品(16)。青娥红脸笑来迎，又向海棠花下饮。
菩萨蛮
红炉暖阁佳人睡。隔帘飞雪添寒气。小院奏笙歌。香风簇绮罗。酒倾金盏满。兰烛重开宴(17)。公子醉如泥。天街闻马嘶。

和凝
石晋宰相(18)
采桑子
蝤蛴领上词梨子(19)，绣带双垂。椒户闲时。竞学摴蒲赌荔支。丛头鞋子红编细，裙窣金丝。无事嚬眉。春思翻教阿母疑。
喜迁莺
晓月坠，宿云披。银烛锦屏帷。建章钟动玉绳低。宫漏出花迟。春态浅。
来双燕。红日渐长一线。严妆欲罢啭黄鹂。飞上万年枝。
薄命女
天欲晓。宫漏穿花声缭绕。窗里星光少。冷霞寒侵帐额，残月光沉树杪。
梦断锦帏空悄悄。强起愁眉小。又一本名《长命女》。
小重山
春入神京万木芳。禁林莺语滑、蝶飞狂。晓桃凝露妒啼妆。红日永，风和百花香。烟锁柳丝长。御沟澄碧水、转池塘。时时微雨洗风光。天衢远，到处引笙篁。

顾敻
河传
棹举。舟去。波光渺渺，不知何处。岸花汀草依依。雨微。鹧鸪相逐飞。
天涯离恨江声咽。啼猿切。此意向谁说。倚兰桡。独无谬。魂销。小炉香欲焦。一本“汀草”下有“共”字。
玉楼春
拂水双飞来去燕。曲槛小屏山六扇。春愁凝思结眉心，绿绔懒调红锦荐。
话别情多声欲颤。玉筋痕留红粉面。镇长独立到黄昏，却怕良宵频梦见。
浣溪沙
春色迷人恨正赊。可堪荡子不还家。细风轻露着梨花。帘外有情双燕扬，槛前无力绿杨斜。小屏狂梦绕天涯。
临江仙
幽闺小槛春光晚，柳浓花淡莺稀。旧欢思想尚依依。翠颦红敛，终日损芳菲。何事狂夫音信断，不如梁燕犹归。画堂深处麝烟微。屏虚枕冷，风细雨靠靠。

孙光宪
南唐词人
浣溪沙
花渐凋疏不耐风。画帘垂地晚堂空。堕阶莺藓舞愁红。腻粉半粘金靥子，残香犹暖绣熏笼。蕙心无处与人同。
一本“疏”作“零”，“晚”作“满”。
浣溪沙
揽镜无言泪欲流。凝情半日懒梳头。一庭疏雨湿春愁。杨柳只知伤怨别。杏花应信损娇羞。泪沾魂断轸离忧。
浣溪沙
轻打银筝坠燕泥。断丝高罥画楼西。花冠闲上午墙啼。粉箨半开新竹径，红苞尽落旧桃蹊。不堪终日闭深闺。
菩萨蛮
木绵花映丛祠小。越禽声里春光晓。铜鼓杂蛮歌。南人祈赛多。客帆风正急。酋袖偎樯立。极浦几回头。烟波无限愁。
菩萨蛮
花冠频鼓墙头翼。东方澹白连窗色。门外早莺声。背楼残月明。薄寒笼醉态。依旧铅华在。握手送人归。半拖金缕衣。
菩萨蛮
小庭花落无人扫。疏香满地东风老。春晚信沉沉。天涯何处寻。晓堂屏六扇。眉共湘山远。争奈别离心。近来尤不禁。

魏承班
菩萨蛮
罗衣隐约金泥画。玳筵一曲当秋夜。声颤觑人娇(22)。云鬟袅翠翘。酒醺红玉软。眉翠秋山远。绣幌麝烟沈。谁人知两心。
生查子
寂寞画堂空，深夜垂罗幕。灯暗锦屏欹，月冷珠帘薄。秋恨梦难成，何处贪处乐。看看春又来，还是长萧索。
渔歌子
柳如眉，云似发。鲛绡雾縠笼香雪。梦魂惊，钟漏歇。窗外晓莺残月。
几多情，无处说。落花飞絮清明节。少年郎，容易别，一去音书断绝。

鹿虔扆
临江仙
金锁重门荒苑静，绮窗悉对秋空。翠华一去寂无踪。一楼歌吹，声断已随风。烟月不知人事改夜阑还照深宫。藕花相向野塘中。暗伤亡国，清露泣香红。

阎选
浣溪沙
寂寞流苏冷绣茵。倚屏山枕惹香尘小庭花露泣浓春。刘阮信非仙洞客，嫦娥终是月中人。此生无路访东邻。

尹鹗
菩萨蛮
陇云暗合秋天白。俯窗独坐窥烟陌。楼际角重吹。黄昏方醉归。荒唐难共语。明日还应去。上马出门时。金鞭莫与伊。

毛熙震
清平乐
春光欲暮。寂寞闲庭户。粉蝶双双穿槛舞。帘卷晚天疏雨。含愁独倚闺帏。玉炉烟断香微。正是销魂时节，东风满院花飞。
菩萨蛮
梨花满地飘香雪。高楼夜静风筝咽。斜月照帘帷。忆君和梦稀。小窗灯影背。无语惊愁态。屏掩断香飞。行云山外归。
菩萨蛮
绣帘高轴临塘看。雨翻荷芰真珠散。残暑晚初凉。轻风度水香。无憀悲往事。争那牵情思。光影暗相催。等闲秋又来。
更漏子
秋色清，河影澹。深户烛寒光暗。绡幌碧，锦衾红。博山香炷融。更漏咽。蛩鸣切。满院霜华如雪。新月上，薄云收。映帘悬玉钩。
更漏子
烟月寒，秋夜静。漏转金壶初永。罗幕下，绣屏空。灯花结碎红。人悄悄。愁无了。思梦不成难晓。长忆得，与郎期。窃香私语时。

李询
浣溪沙
入夏偏宜淡薄妆。越罗衣褪郁金黄。翠钿檀注助容光。相见无言还有恨，几回■却又思量。月窗香径梦悠扬。
浣溪沙
晚出闲庭看海棠。风流学得内家妆。小钗横戴一枝芳。镂玉梳斜云鬓腻，缕金衣透雪肌香。暗思何事立残阳。
望远行
露滴幽庭叶落时。愁聚萧娘柳眉。玉郎一去负佳期。水云迢递雁书迟。
屏半掩，枕斜欹。蜡泪无言对垂。吟蛩断续漏频移。入窗明月鉴空帷。
菩萨蛮
回塘风起波纹细。刺桐花里门斜闭。残日照平芜。双双飞鹧鸪。征帆何处客。相见还相隔。不语欲魂销。望中烟水遥。
河传
去去。何处。迢迢巴楚。山水相连。朝云幕雨。依旧十二峰前。猿声到客船。愁肠容易丁香结。因离别。故国音书绝。想佳人花下，对明月春风。
恨应同。
河传
春暮。微雨。送君南浦。愁敛双蛾。落花深处。啼鸟似逐离歌。粉檀珠泪和。临流更把同心结。情哽咽。后会何时节。不堪回首相望，已隔汀洲。橹声幽。
巫山一段云
唐词多缘题，所赋《临江仙》则言仙事，《女冠子》则述道情，《河渎神》则咏祠庙，大概不失本题之意。尔后渐变，去题远矣。如此二词，实唐人本来词体如此。
有客经巫峡，停桡向水湄。楚王曾此梦瑶姬。一梦杳无期。
尘暗珠帘卷，香销翠幄垂。西风回首不胜悲。暮雨洒空祠。
巫山一段云
古庙依青嶂，行宫枕碧流。水声山色锁妆楼。往事思悠悠。
云雨朝还暮，烟花春复秋。啼猿何必近孤舟。行客自多愁。

韩致尧
名偓，昭宗朝翰林学士。
浣溪沙
拢鬓新收玉步摇。背灯初解绣裙腰。枕寒衾冷异香焦。深院不关春寂寂，落花和雨夜迢迢。恨情残醉却无憀。
浣溪沙
宿醉离愁慢髻鬟。六铢衣薄惹轻寒。慵红闷翠掩青鸾。罗袜况兼金菡萏，雪肌仍是玉琅玕。骨香腰细更沉檀。

李中主
名景。
望远行
碧砌花光照眼明。朱扉长月镇长扃。馀寒欲去梦难成。炉香烟冷自亭亭。
辽阳月，秣陵砧。不传消息但传情。黄金台下忽然惊。征人归日二毛生。

李后主
名煜，字重光。
虞美人
春花秋叶何时了。往事知多少。小楼昨夜又东风。故国不堪回首月明中。
雕栏玉砌应犹在。只是朱颜改。问君还有几多愁。恰似一江春水向东流。
山花子
菡萏香销翠叶残。西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚阑干。
山花子
手卷珠帘上玉钩。依前春恨琐重楼。风里落花谁是主，思悠悠。青鸟不传云外信，丁香空结雨中愁。回首绿波三峡暮，接天流。
乌夜啼
此词最凄惋，所谓亡国之音哀以思。
无言独上西楼。月如钩。寂寞梧桐深院，锁清秋。剪不断。理还乱。是离愁。别是一般滋味，在心头。
清平乐
别来春半。触目愁肠断。砌下落梅如雪乱。拂了一身还满。雁来音信无凭。路遥归梦难成。离恨恰如春草，更行更远还生。
浪淘沙
帘外雨潺潺。春意阑珊。罗衾不暖五更寒。梦里不知身是客，一饷贪欢。
独自莫凭栏。无限江山。别时容易见时难。流水落花归去也，天上人间。

冯延巳
南唐翰林学士。
谒金门
风乍起。吹皱一池春水。闲引鸳鸯香径里。手挼红杏蕊。斗鸭阑于遍倚。
碧玉搔头斜坠。终日望君君不至。举头闻鹊喜。
更漏子
夜初长，人近别。梦觉一窗残月。鹦鹉卧，蟪蛄鸣。西风寒未成。红蜡烛。弹棋局。床上画屏山绿。寨绣幌，倚瑶琴。前欢泪滴襟。

唐宋诸贤绝妙词选卷二
宋词

欧阳永叔
名修，号六一居士。
朝中措
送刘原父守杨州
平山栏槛倚晴空。楼阁有无中。手种堂前杨柳，别来几度春风。文章太守，挥毫万字，一饮千钟。行乐直须年少，尊前看取衰翁。
蝶恋花
春晚
庭院深深深几许。杨柳堆烟，帘幕无重数。玉勒雕鞍游冶处。楼高不见章台路。雨横风狂三月暮。门掩黄昏，无计留春住。泪眼问花花不语。乱红飞过秋千去。
蝶恋花
春情
海燕双飞归画栋①。帘幕无风，花影频移动。半醉腾腾春睡重。绿鬟堆枕香云拥。翠被双盘金缕凤。忆得前春，有个人人共。花里莺声时一弄。日斜惊起相思梦。
蝶恋花
初春
