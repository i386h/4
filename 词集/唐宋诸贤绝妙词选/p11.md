<!-- { "loadSidebar": true } -->
减字木兰花
梨花院宇。清月倾云初过雨。一枕轻寒。梦入西瑶小道山。花深人静。帘锁御香清昼永。红药阑干。玉按春风窈窕间(14)。

孙浩然
离亭燕
一带江山如画。风物向秋潇洒。水浸碧天何处断，雾色冷光相射。寥屿获花洲，掩映竹篱茅舍。云际客帆高挂。烟外酒旗低亚。多少六朝兴废事，尽入渔樵闲话。怅望倚层楼，寒日无言两下。

李重元
忆王孙
春词
萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。
忆王孙
夏词
风蒲猎猎小池塘。过雨荷花满院香。沉李浮瓜冰雪凉。竹方床。针线慷拈午梦长(15)。
忆王孙
秋词
飕飕风冷获花秋。明月斜侵独倚楼。十二珠帘不上钩。黯凝眸。一点渔灯古渡头。
忆王孙
冬词
彤云风扫雪初晴。天外孤鸿三两声。独拥寒衾不忍听。月笼明。窗外梅花瘦影横。

查荎
透碧霄
惜别
舣兰舟。十分端是载离愁。练波送远，屏山遮断，此去难留。相从争奈，心期久要，屡变霜秋。叹人生、杳似萍浮。又翻成轻别，都将深恨，付与东流。想斜阳影里，寒烟明处，双桨去悠悠。爱诸梅、幽香动，须彩掇倩纤柔。艳歌粲发，谁传馀韵，来说仙游。念故人、留此遐州。但春风老后，秋月圆时，独倚江楼。

林少詹
少年游
早行
雾霞散晓月犹明。疏木挂残星。山径人稀，翠萝深处，啼鸟两三声。霜华重迫驼裘冷，心共马蹄轻。十里青山，一溪流水，都做许多情。

唐宋诸贤绝妙词选卷八
宋词

鲁逸仲
词意婉丽，似万俟雅言
南浦
旅怀
风悲画角，听单于、三弄落谯门。投宿骎骎征骑，飞雪满孤村。酒市渐闲灯火，正敲窗、乱叶舞纷纷。送数声惊雁，下离烟水，嘹唳度寒云。好在半胧溪月，到如今、无处不销魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉馀恨倚黄昏。
水龙玲
梅花
岁穷风雪飘零，望迷万里云垂冻。红绡碎剪，凝酥繁缀，烟深霜重。疏影沉波，暗香和月，横斜浮动。怅别来欲把，芳菲寄远，还羌管，吹三弄。寂寞玉人睡起，涴残妆、不胜娇风。盈盈山馆，纷纷江路，相思谁共。才与风流，赋称清艳，多情唯宋。算襄王枉被，梨花瘦损，又成春梦。
惜馀春慢
情景
弄月馀花，团风轻絮，露湿池塘春草。莺莺恋友，燕燕将雏，惆怅睡残情晓。还似初相见时，携手旗亭，酒香梅小。向登临长是，伤春滋味，泪弹多少。因甚却、轻许风流，终非长久，又说分飞烦恼。罗衣瘦损，绣被香消，那更乱红如扫。门外无穷路歧，天若有情，和天须老。念高唐归梦，凄
凉何处，水流云绕。

刘伟明
名弇，号龙云先生。
洞仙歌
别恨
凄凉楚弄，行客肠应断。涛卷秋容暗淮甸。去年时，正是今日孤舟，汨浪里①，身与江云共远。别来单枕梦，几过沧洲，皓月而今为谁满。薄倖苦无端，误却婢娟，有人在、玉楼天半。最不惯、西风破帆来，甚时节收拾，望中心眼。

宋退翁
名齐愈，宣和间为太学官。
眼儿媚
固陵召对，日：“卿文章新奇，可作梅词进呈。”须是不经人道语，齐愈立进此词，天语称善，次日谕近臣日：“宋齐愈梅词、非惟不经人道，又且自开花说至结子黄熟，并天色言之，可谓尽之矣。”
霏霏疏影转征鸿。人语暗香中。小桥斜渡，曲屏深院，水月濛濛。人间不是藏春处，玉笛晓霜空。江南处处，黄垂密雨，绿涨薰风。

唐子西
名庚，眉山人，累为学官，张天觉拜相，擢京畿提举常平，后坐贬惠州，有诗文十卷行于世。
诉衷情
旅秋
平生不会敛眉头。诸事等闲休。元来却到愁处，须着与他愁。残照外，大江流。去悠悠。风悲兰杜，烟淡沧浪，何处扁舟。

何晋之
名大圭。
小重山
惜别
绿树莺啼春正浓。钗头青杏小、绿成丛。玉船风动酒鳞红。歌声咽，相见几时重。车马去匆匆。路随芳草远、恨无穷。相思只在梦魂中。今宵月，偏照小楼东。

陆敦信
感皇恩
旅思
残角两三声，催登古道。远水长山又重到。水声山色，看尽轮蹄昏晓。风头日脚下、人空老。匹马旧时，西征谈笑。绿鬓朱颜正年少。旗亭斗酒，任是十千倾倒。而今酒兴减、诗情少。

赵循道
名企。
感皇恩
入京
骑马踏红尘，长安重到。人面依前似花好。旧欢才展，又被新愁分了。未成云雨梦、巫山晓。千里断肠，关山古道。回首高城似天杳。满怀离恨，付与落花啼鸟。故人何处也、青春老。

何子初
名籀。
宴清都
春词
细草沿阶软。迟日薄、蕙风轻蔼微暖。春工靳惜，桃红尚小，柳芽犹短。罗帏绣幕高卷。又早是、歌慵笑懒。凭画楼、那更天远。山远水远人远。堪叹傅粉疏狂，窃香俊雅，无计拘管。青丝绊马，红巾寄羽，甚时迷恋。无言泪珠零乱。翠袖滴、重重渍遍。故要知、别后思量，归时觑见。

向伯恭
名子諲，自号芗林居士。
鹧鸪天
上元②
紫禁烟花一万重。鳌山宫阙隐晴空。玉皇端拱彤云上，人物嬉游陆海中。
星转斗，驾回龙。五侯池馆醉春风。而今自发三千丈，愁对寒灯数点红。
阮郎归
乙卯番阳道中
江南江北雪漫漫。遥思易水寒。同云深处是三关。断肠山又山。天可老，海能翻。消除此恨难。频闻遣使报平安。几时鸾辂还③。
清平乐
咏木犀赠韩叔夏
吴头楚尾。踏破芒鞋底。散入千岩秋色里。不奈恼人风味。如今老我芗林。世间百不关心。独喜爱香韩寿，能来同醉花阴。

韩叔夏
名璜。
清平乐
同向伯恭赋木犀
秋光如水。酿作鹅黄蚁。散入千岩佳树里。惟许修门人醉。轻钢重上风鬟。不禁月冷霜寒。步障深沉归去，依然愁满江山。

沈会宗
小冲山
初夏
花过园林清荫浓。琅玕新脱笋、绿成丛。语声只在小楼东。闲欹枕，敌面芰荷风。长日敞帘栊。轻尘飞不到、画堂空④。一尊今夜与准同。人如玉，相对月明中。
菩萨蛮
初夏
落花迤逦层阴少。青梅竞弄枝头小。江色雨和烟。行人江那边。好花都过了。满地空芳草。落日醉醒间。一春无此寒。
蓦山溪
惜别
想伊不住，船在蓝桥路。别语未甘听，更忍问、而今是去。门前杨柳，几日转西风，将行色，欲留心，忽忽城头鼓。一番幽会，只觉添愁绪。解后却相逢，又还有、此时欢否。临歧把酒，莫惜十分斟，尊前月，月中人，明夜知何处。
天仙子
幽居
景物因人成胜概。满目更无尘可碍。等闲帘幕小阑干，衣未解，心先快。明月清风如有待。谁信门前车马隘。别是人间闲世界。坐中无物不清凉，山一带。水一派。流水白云长自在。

陈子高
名克，天台人，吕安老帅建康，辟为参议，有《赤城词》一卷。
菩萨蛮
春
赤栏桥尽香街直。笼街细柳娇无力。金碧上晴空。花晴帘影红。黄衫飞白马。日日青楼下。醉眼不逢人。午香吹暗尘。
菩萨蛮
春词
绿芜墙绕青苔院。中庭日淡巴蕉卷⑤。胡蝶上阶飞。风帘自在垂。玉钩双语燕。宝甃杨花转。几处簸钱声。绿窗春梦轻。
菩萨蛮
清明
池塘淡淡浮鸂鶒⑥。杏花吹尽垂杨碧。天气度清明。小园新雨晴。绿窗描绣罢。笑语茶藦下。围坐赌青梅。困从双脸来。
谒金门
春晓
愁脉脉。目断江南江北。烟树重重芳信隔。小楼山几尺。
细草孤云斜日。一向弄晴天色。帘外落花飞不得。东风无气力。
谒金门
春晚
花满院。飞去飞来双燕。红雨入帘寒不卷。晓屏山六扇。
翠袖玉笙凄断。脉脉两蛾愁浅。消息不知郎近远。一春长梦见。
谒金门
寒食
柳丝碧。柳下人家寒食。莺语匆匆花寂寂。玉阶春藓湿。
闲凭熏笼无力。心事有谁知得。檀炷绕窗灯背壁。画檐残雨滴。
临江仙
有感
四海十年兵不解，胡尘直到江城。岁华销尽客心惊。疏髯浑似雪，衰涕欲生冰。送老虀盐何处是，我缘应在吴兴。故人相望若为情。别愁深夜雨，孤影小窗灯。
山花子
佳人
松慢梳头浅画眉。乱莺残梦起多时。不道小庭花露湿，剪荼■。帘额好风低燕子，窗油晴日打蜂儿。翠袖粉笺闲弄笔，写新诗。
浣溪沙
佳人
浅画香膏拂紫绵。牡丹花重翠云偏。手挼梅子并郎肩。病起心情终是怯。困来模样不禁怜。旋移针线小姑前。
浣溪沙
夜景
矩烛荧荧照碧窗。重重帘幕护梨霜。幽欢不怕夜偏长。罗袜钿筝红粉醉，曲屏深幔绿橙香。征鸿虽远断人肠。
鹧鸪天
忆旧
小市桥弯更向东。便门长记旧相逢。踏青会散秋千下，鬓影衣香怯晚风。
悲往事，向孤鸿。断肠肠断旧情浓。梨花院落黄茅店，绣被春寒此夜同。
豆叶黄
初夏
粉墙丹柱柳阴中。帘幕轻明花影重。午醉醒来一面风。绿葱葱。几颗樱桃叶底红。
豆叶黄
新晴
树头初日鹁鸪鸣。野店山桥新雨晴。短褐无泥竹杖轻。水泠泠。梅片飞时春草青。

张敏叔
选冠子
咏柳。一名《苏武慢》。
嫩水挼蓝⑦，遥堤影翠，半雨半烟桥畔。鸣禽弄舌，梦草萦心，偏称谢家池馆。红粉墙头，步摇金缕，纤柔舞腰低软。被和风、塔在阑干⑧，终日画帘高卷。春易老，细叶舒眉，轻花吐絮，渐觉绿阴成幔⑨。章台系马，灞水维舟，谁念凤城人远。惆怅故国阳关，杯酒飘零，惹人肠断。恨青青客舍，江头风笛，乱云空晚。

曹元宠
名组，工谑词，有宠于徽宗，任睿思殿待制。
鹧鸪天
辇路薰风起绿槐。都人凝望满天街。云韶杳杳鸣鞘肃，芝盖亭亭障扇开。
微雨过，绝纤埃。内家车子走晴雷。千门不晓垂帘看⑩，总上银钩等驾来。
阮郎归
春梦
檐头风珮响丁东。帘疏烛影红。秋千人散月溶溶。楼台花气中。春酒醒，夜寒浓。兰衾谁与同。只愁梦短不相逢。觉来罗帐空。
青玉案
旅情
碧山锦树明秋雾。路转陡、疑无地。忽有人家临曲水。竹篱茅舍，酒旗沙岸，一簇渔樵市。凄凉只恐乡心起。凤楼远、回头谩凝睇。何处今宵孤馆里。一声征雁，半窗残月。总是离人泪。
青玉案
旅情
田园有计归须早。在家纵、贫亦好。南去北来何日了。光阴送尽，可怜青鬓，暗逐流年老。寂寥孤馆残灯照。正乡思、惊时梦初觉。落月苍苍关河晓。一声鸡唱，马嘶人起，又上长安道。
如梦令
春情
门外绿阴千顷。两两黄鹏相应。睡起不胜情，行到碧梧金井。人静。人静。风动一庭花影。
蓦山溪
梅
洗妆真态，不假铅华御。竹外一枝斜，想佳人、天寒日暮。黄昏小院，无处着清香，风细细，雪垂垂，何况江头路。月边疏影，梦到消魂处。结子欲黄时，又须作、廉纤微雨。孤芳一世，供断有情愁，消瘦损，东阳也，试问花知否。
好事近
梅花
茆舍竹篱边，雀噪晚枝时节。一阵暗香飘处，已不胜愁绝。
