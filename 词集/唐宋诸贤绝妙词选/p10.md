<!-- { "loadSidebar": true } -->
粉墙低，梅花照眼，依然旧风味。露痕轻缀。疑净洗铅华，无恨清丽。去年胜赏曾孤倚。冰盘同宴喜。更可惜、雪中高树，香篝熏素被。今年对花太匆匆，相逢似有恨④、依依愁悴。凝望久，青苔上，旋看飞坠。相将见、脆圆荐酒，人正在、空江烟浪里。但梦想、一枝潇洒，黄昏斜照水。此只咏梅花，而纡馀反覆，道尽三年间事，昔人谓好诗圆美流转如弹丸，余于此词亦云。
意难忘
美人
衣染莺黄。爱停歌驻拍，劝酒持觞。低鬟蝉影动，私语口脂香。荷露滴，竹风凉。拚剧饮淋浪。夜渐深，笼灯就月，细与端相。知音见说无双。解移宫换羽，未怕周郎。长颦知有恨，贪耍不成妆。些个事，恼人肠。待说与何妨。又恐伊，寻消问息，瘦减容光。
侧犯
荷花
暮霞霁雨，小莲出水红妆靓。风定。看步袜江妃照明镜。飞萤度暗草，秉烛游花径。人静。携艳质，追凉就槐影。金环皓腕，雪藕清泉莹。谁念省。满身香，犹是旧荀令。见说胡姬，酒垆寂静。烟锁。漠漠藻池苔井。
蝶恋花
早行
月皎惊乌栖不定。更漏将阑，辘轳牵金井。唤起两眸清炯炯。泪花落枕红绵冷。执手霜风吹鬓影。去意徊徨，别语愁难听。楼上阑干横斗柄。露寒人远鸡相应。
齐无乐
秋词
绿芜调尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩。叹重拂罗裀，顿疏花簟。尚有缣囊，露萤清夜照书卷。荆江留滞最久，故人相望处，离思何限。渭水西风，长安乱叶，空忆诗情宛转。凭高眺远。正玉液新篘，蟹螫初荐。醉倒山翁，但愁斜照敛。
满庭芳
夏景
风老莺雏⑤。雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭栏久，黄芦苦竹，疑泛九江船。年年。如社燕，漂流瀚海，来寄修椽。且莫思身外，长近尊前。憔悴江南倦客，不堪听急管危弦。歌筵畔，先安簟枕，容我醉时眠。
渡江云
春词
明岚低楚甸，暖回雁翼，阵势起平沙。骤惊春在眼，借问何时，委曲到山家。塗香晕色，盛粉饰、争作妍华。千万丝、陌头杨柳，渐渐可藏鸦。堪嗟。清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深般蒹葭。沉恨处，时时自剔灯花。
过秦楼
夜景
水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭栏，愁不归眠，立残更箭。叹年华一瞬，人今千里，梦沉书远。空见说、鬓怯琼梳，容消金镜，渐懒趁时匀染。梅风地溽，虹雨苔滋⑥，一架舞红都变。谁信无僇为伊⑦，才减江淹，情伤荀情。但明河影下，遥看稀星数点。
解蹀躞
秋词
候馆丹枫吹尽，面旋随风舞。夜寒霜月飞来伴孤旅。还是独拥秋衾，梦馀酒困都醒，满怀离苦。甚情绪。深念凌波微步。幽房暗相遇。泪珠都作秋宵枕前雨。此恨音驿难通，待凭征雁归时，寄将愁去。
一寸金
新定作
州夹苍崖，下枕江山是城郭。望海霞接日，红翻水面，晴风吹草，青摇山脚。波暖凫作。沙痕退、夜潮正落。疏林外、一点炊烟，渡口参差正寥廊。自叹劳生，经年何事，京华信漂泊。念渚满汀柳⑧，空归闲梦，风轮雨楫，终辜前约。情景牵心眼，流连处、利名易薄。回头谢、冶叶倡条，便入渔钓乐。

晁次膺
宣和间充大晟府协律郎，与万俟雅言齐名，按月律进词。
黄河清慢
应制作
晴景初升风细细。云收天淡如洗。望外凤皇城阙，葱葱佳气。朝罢香烟满袖，侍臣报、天颜有喜。夜来连得封章，奏大河、彻底清泚。君王寿与天齐，馨香动，上穹频降祥瑞。大晟奏功，六乐初调宫徵。合殿薰风乍转，万花覆、千官尽醉。内家传诏，重开宴、未央宫里。
水龙吟
早春
倦游京洛风尘，夜来病酒无人问。九衢雪小，千门月淡，元宵灯近。香散梅梢，冻消池面，一番春信。记南楼醉里，西城宴阕，都不管、人春困。屈指流年未几，早惊人、潘郎双鬓。当时体态，而今情绪，多应瘦损。马上墙头，纵教瞥见，也难相认。凭阑干，但有盈盈泪眼，把罗襟搵。
水龙吟
梅花
夜来深雪前村路，应是早梅初绽。故人念我，江头春信，南枝向暖。疏影横斜，暗香浮动，月明清浅。向亭边驿畔，行人立马，频回首、空肠断。别有玉溪仙馆。寿阳人、宫妆粉面。天教占了，百花头上，和羹未晚。最是伤情处，高楼上、一声羌管。仗何人向道，争如留取，倚阑干看。
鹧鸪天
升平词
霜压天街不动尘。千官环珮贺成禋。三竿阊阖楼边日，五色蓬莱顶上云。
随步辇，卷香捆。六宫红粉倍添春。乐章近与中声合，一片仙韶特地新。
清平乐
夏词
深沉院宇。枕簟清无暑。睡起花阴初转午。一霎飞云过雨。雨馀隐隐残雷。夕阳却照庭槐。莫把珠帘垂下，妨他双燕归来。
蓦山溪
春情
风流心胆，直把春偿酒。选得一技花，绮罗中、算来未有。名园翠苑，风月最佳时，夜迢迢，车款款，是处曾携手。重来一梦，池馆皆依旧。幽恨写新诗，托何人、章台问柳。渔舟归后，云锁武陵溪，水潺潺，花片片，舣棹空回首。
行香子
别恨
别恨绵绵。屈指三年。再相逢、情分依然。君初霜鬓，我已华颠。况其间有，多少恨，不堪言。小庭幽槛。菊蕊斓斑。近清宵、月已婵娟。莫思身外，且斗尊前。愿花长好，人长健，月长圆。

万俟雅言
精于音律，自号词隐，崇宁中充大晟府制撰，依月用律制词，故多应制，所作有《大声集》五卷，周美成为序，山谷亦称之为一代词人。
三台
清明应制
见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平萧鼓。乍莺儿百啭断续，燕子飞来飞去。近绿水、台榭映秋千，斗草聚、双双游女。杨香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。
恋芳春慢
寒食前进
蜂蕊分香，燕泥破润，暂寒天气清新。帝里繁华，昨夜细雨初匀。万品花藏四苑，望一带、柳接重津。寒食近，蹴踘秋千，又是无限游人。红妆趁戏，绮罗夹道，青帘卖酒，台榭侵云。处处笙歌，不负治世良辰。共见西城路好，翠华定、将出严宸。谁知道，仁主祈祥为民，非事行春。
安平乐慢
都门池苑应制
瑞日初迟，绪风乍暖，千花百草争香。瑶池路稳，阆苑春深，云树水殿相望。柳曲沙平，看尘随青盖，絮惹红妆。卖酒绿阴傍。无人不醉春光。有十里笙歌，万家罗绮，身世疑在仙乡。行乐知无禁，五侯半隐少年场。舞妙歌妍，空妒得、莺娇燕忙。念芳菲、都来几日，不堪风雨疏狂。
卓牌儿
春晚
东风绿杨天，如画出、清明院宇。玉艳淡泊，梨花带月，胭脂零落，海棠经雨。单衣怯黄昏，人正在、珠帘笑语。相并戏蹴秋千，共携同倚阑干，暗香时度。翠窗绣户。路缭绕、潜通幽处。断魂凝伫。嗟不似飞絮。闲闷闲愁，难消遣、此日年年意绪。无据。奈酒醒春去。
昭君怒
春到南楼雪尽。惊动灯期花信。小雨一番寒。倚阑干。莫把阑干倚。一望几重烟水。何处是京华。暮云遮。昭君怨一望西山烟雨。目断心飞何处。天外白云城。几多程。谩记阳关句。衣上粉啼痕污。陇水一分流。此生休。
诉衷情
送春
一鞭清晓喜还家。宿醉困流霞。夜来小雨新霁，双燕舞风斜。山不尽，水无涯。望中赊。送春滋味，念远情怀，分付杨花。
梅花引
冬怨
晓风酸。晓霜干。一雁南飞人度关。客衣单。客衣单。千里断魂，空歌行路难。寒梅惊破前村雪。寒鸡啼破西楼月。酒肠宽。酒肠宽。家在日边，不堪频倚栏。
忆秦娥⑨
别情
千里草。萋萋尽处遥山小。遥山小。行人远似，此山多少。天若有情天亦老。此情说便说不了。说不了。一声唤起，又惊春晓。
忆少年
陇首山
陇云溶洩，陇山峻秀，陇泉呜咽。行人暂驻马，已不胜愁绝。上陇首凝眸天四阔。更一声、塞雁凄切。征书待寄远，有知心明月。
长相思
雨
一声声。一更更。窗外芭蕉窗里灯。此时无限情。梦难成。恨难平。不道愁人不喜听。空阶滴到明。
长相思
山驿
短长亭。古今情。楼外凉蟾一晕生⑩。雨馀秋更清。
暮云平。暮山横。几叶秋声和雁声。行人不要听。雅言之词，词之圣者也，发妙旨于律吕之中，运巧思于斧凿之外，平而工，和而雅，比诸刻琢句意，而求精丽者远矣。

潘元质
倦寻芳
闺思
兽镮半掩，鸳甃无尘，庭院潇洒。树色沉沉，春尽燕娇莺姹。梦草池塘青渐满，海棠轩槛红相亚。听萧声，记秦楼夜约，彩鸾齐跨。渐迤逦、更催银箭，何处贪欢，犹系骄马。旋剪灯花，两点翠眉谁画。香灭羞回空帐里，日高犹在重帘下。恨疏狂，待归来，碎揉花灯(11)。

苏养直
名伯固，号后湖居士。
菩萨蛮
春词(12)
园林寂寂春归去。漾濛柳下飘香絮。野水接云横。绿烟啼晓莺。江南鹈鴂梦。山色归来重。小艇小湾头。苹花苹叶舟。
鹧鸪天
和康伯可韵
梅妒晨妆雪妒轻。远山依约学眉青。樽前无复歌金缕，梦觉空馀月满林。
鱼与雁，两浮沉。浅颦微笑总关心。相思恰似江南柳，一夜东风一夜深。
鹧鸪天
枫落河梁野水秋。淡烟衰草接郊丘。醉眠小坞黄茅店，梦倚高城赤叶楼。
天杳杳，路悠悠。钿筝歌扇等闲休。灞桥杨柳年年恨，鸳浦芙蕖叶叶愁。
阮郎归
春恨
西园风暖落花时。绿阴莺乱啼。倚栏无语惜芳菲。絮飞胡蝶飞。缘底事，减腰围。遣愁愁着眉。波连春淆暮天垂。燕归人未归。
木兰花令
江云叠叠遮鸳浦。江水无情流薄暮。归帆初张苇边风，客梦不禁篷背雨。
渚花不解留人住。只作深愁无尽处。白沙烟树有无中，雁落沧洲何处所。

李萧远
名祁，少有诗名，官至尚书郎，宣和间责监汉阳酒税(13)。
如梦令
不见玉人清晓。长啸一声云抄。碧水满兰塘，竹外一枝风袅。奇妙。奇妙。半夜山空月皎。
水龙吟
郎官湖
碧山横绕清湖，茂林秀麓波光里。南宫老大，西州漂荡，危楼重倚。雨步云行，饵风饮雾，平生游戏。笑此中空洞，都无一物，有神妙，浩然气。扫尽云南梦北。看三江、五湖秋水。狂歌两解，清尊一举，超然千里。江汉苍茫，故人何处，山川良是，待白苹露下，青天月上，约骑鲸起。
醉桃源
春风碧水满郎湖。水清梅影疏。渡江桃叶酒家垆。髻鬟云鬓梳。吹玉蕊，饮云腴。不须红袖扶。少年随意数花须。老来心已无。
