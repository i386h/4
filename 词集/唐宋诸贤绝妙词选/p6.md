<!-- { "loadSidebar": true } -->
春归何处。寂寞无行路。若有人知春去处。唤取归来同住。春无踪迹谁知。除非问取黄鹏。百啼无人能会，因风飞过蔷薇。
鹧鸪天
西塞山前白鹭飞，桃花流水鳜鱼肥。朝廷尚觅玄真子，何处如今更有诗。
青蒻笠，绿蓑衣。斜风细雨不须归。人间欲避风波险，一日风波十二时。
菩萨蛮
集句
半烟半雨溪桥畔。渔翁醉后无人唤。疏懒意何长。春风花草香。江山如有待。此意陶潜解。问我去何之。君行到自知。
好事近
一弄醒心弦，意在两山斜叠。弹到古今愁处，有真珠承睫。使君来去本无心，休泪界红颊。自恨老来憎酒，负十分蕉叶。

黄元明
名知命，山谷之兄。
青玉案
和贺方回韵，送山谷弟贬宜州。
千峰百嶂宜州路。天黯淡知人去。晓别吾家黄叔度。弟兄华发，旧山修水，异日同归处。樽罍饮散长亭暮。别语丁宁不成句。已断离肠知几许。水村山馆，酒醒无寐，滴尽空阶雨。

秦少游
名观，一字太虚，号淮海居士。
水龙吟
寄营妓娄婉婉，字东玉，词中藏其姓名与字在焉。
小楼连苑横空，下窥绣毂雕鞍骤。疏帘半卷，单衣初试，清明时候。破暖轻风，弄晴微雨，欲无还有。卖花声过尽，垂杨院宇，红成阵，飞鸳甃。玉珮丁东别后。怅佳期、参差难又。名韁利锁，天还知道，和天也瘦。花下重门，柳边深巷，不堪回首。念多情但有，当时皓月，照人依旧。
风流子
初春
东风吹碧草，年华换、行客老沧洲。见梅吐旧英，柳摇新绿，恼人春色，还上枝头。寸心乱，北随云黯黯，东逐水悠悠。斜日半山，瞑烟两岸，数声横笛，一叶扁舟。青门同携手，前欢记浑似，梦里杨州。谁念断肠南陌，回首西楼。算天长地久，有时有尽，奈何绵绵，此恨无休。拟待情人说与，生怕伊愁。
梦杨州
中春
晚云收。正柳塘、烟雨初休。燕子未归，恻恻轻寒如秋。曲阑干外东风软，透绣筛花密香稠。江南远，人何处，鹧鸪啼破春愁。长记曾陪燕游。酬妙舞清歌，丽锦缠头。殢酒为花，十载因甚淹留。醉鞭拂面归来晚，望翠楼、帘卷金钩。佳会阻，离情正乱，频梦杨州③。
满庭芳
晚景
山抹微云，天连衰草，画角声断谯门。暂停征棹，聊共饮离尊。多少蓬莱旧事，空回首、烟霭纷纷。斜阳外，寒鸦数点，流水绕孤村。销魂当此际，香囊暗解，罗带轻分。谩赢得秦楼，薄倖名存。此去何时见也，襟袖上、空染啼痕。伤情处，高城望断，灯火己黄昏。
满庭芳
秋思
碧水澄秋，黄云凝暮，败叶零乱空阶。洞房人静，斜月照徘徊。又是重阳近也，几处处、砧杵声催。重帘外，风摇翠行，疑是故人来。情怀增怅望，新欢易失，往事难猜。问篱边黄菊，知为谁开。谩道愁须殢酒，酒未醒、愁已先回。凭栏久，金波渐转，白露点苍苔。
满庭芳
春游
晓色云开，春随人意，骤雨才过还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。多情行乐处，珠钿翠盖，玉辔红缨。渐酒空金榼，花困蓬瀛。豆寇梢头旧恨，十年梦、屈指堪惊。凭栏久，疏烟淡日，寂寞下芜城。
江城子
春别
西城杨柳弄春柔。动离忧。泪难收。犹记多情，曾为系归舟。碧野朱桥当日事，人不见，水空流。韶华不为少年留。恨悠悠。几时休。飞絮落花，时节一登楼。便做春江都是泪，流不尽，许多愁。
千秋岁
少游谪处州日作，令郡治有莺花亭，盖因此词取名。
水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。忆昔西池会。鸳鹭问飞盖。携手处，今谁在。日边清梦断，镜里朱颜改。春去也，落红万点愁如海。
踏莎行
东坡绝爱尾两句
雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。驿寄梅花，鱼传尺素。砌成此恨无重数。郴江幸自绕郴山，为谁流下萧湘去。
阮郎归
春晚
退花新绿渐团枝。扑人风絮飞。秋千未拆水平堤。落红成地衣。游蝶困，乳莺啼。怨春春不知。日长早被酒禁持。那堪更别高。
阮郎归
旅况
湘天风雨破寒初。深沉庭院虚。丽谯吹彻小单于。迢迢清夜徂。乡梦断，旅魂孤。峥嵘岁又除。衡阳犹有雁传书。郴阳和雁舞④。

南歌子
赠陶心儿
玉漏迢迢尽，银潢淡淡横。梦回宿酒未全醒。已被邻鸡催起，怕天明。
臂上妆犹在，襟间泪尚盈。水边灯火渐人行。天外一钩残月，带三星。末句盖心字也。
南歌子
香墨弯弯画，燕脂淡淡匀。揉蓝衫子淡黄裙。独倚玉栏无语，点檀唇。人去空流水，花飞半掩门。乱山何处觅行云。又是一钩新月，照黄昏。
菩萨蛮
秋思
虫声泣露喧秋枕⑤。罗帏泪湿鸳鸯锦。独卧玉肌凉。残更与恨长。阴风翻翠幌。雨涩灯花暗⑥。毕竟不成眠。鸦啼金井寒。
画堂春
春情
东风吹柳日初长。雨馀芳草斜阳。杏花零落燕泥香。睡损红妆。香篆暗消鸾凤，画屏索绕潇湘。暮寒轻透薄罗裳。无限思量。
画堂春
落红堆径水平池。弄晴小雨霏微。杏园憔悴杜鹃啼。无奈春归。柳外画楼独上，凭栏手拈花枝。放花无语对斜晖。此恨谁知。

贺方回
名铸，少为武弁，以定力寺一绝见奇于舒王。山谷又赏其词，遂知名当世。小词二卷，名《东山寓声乐府》，张右史序之。
青玉案
山谷称此词云：“解道江南断肠句，世间只有贺方回。”
凌波不过横塘路。但目送、芳尘去。锦瑟年华谁与度。月台花榭，琐窗朱户。惟有春知处。碧云冉冉蘅皋暮。彩笔新题断肠句。试问闲愁都几许。一川烟草，满城风絮。梅子黄时雨。
薄悻
忆故人
淡妆多态。更滴滴、频回盼睐。便认得、琴心先许，欲绾合欢双带。记画堂、风月逢迎，轻颦浅笑都无奈。待翡翠屏开，芙蓉帐掩，羞把香罗暗解。
自过了烧灯，都不见、踏青挑菜。几回凭双燕，丁宁深意，往来却恨重帘碍。知何时再。正春浓酒困。人闲昼永，无聊赖。厌厌睡起，犹有花梢日在。
浣溪沙
闺思
楼角红销一缕霞。淡黄禄柳带栖鸦⑦。玉人和月折梅花。
笑拈粉香归绣户，半垂罗幕护窗纱。东风寒似夜来些。
浣溪沙
春愁
闲把琵琶旧谱寻。四弦声怨却沉吟。燕飞入静画堂阴。欹枕有时成雨梦，隔帘无处说春心。一从灯夜到如今。
浣溪沙
春事
鹦鹉无言理翠衿。杏花零落昼阴阴⑧。画桥流水一篙深。芳径与谁同斗草，绣床终日罢拈针。小笺香管写春心。
菩萨蛮
闺思
章台游冶金龟婿。归来犹带醺醺醉。花漏怯春宵。云屏无限娇。绛纱灯影背。玉枕钗声碎。不待宿醒消。马嘶催早朝。
南柯子
别恨
斗酒才供泪，扁舟只载愁。画桥青柳小朱楼。犹记出城车马，为迟留。有恨花空委，无情水自流。河阳新鬓尽禁秋。萧散楚云巫雨，此生休。
望湘人
春思
厌莺声到枕，花气动帘，醉魂愁梦相半。被惜馀薰，带惊剩眼。几许伤春春晚。泪竹痕鲜，佩兰香老，湘天浓暖。记小江、风月佳时，屡约非烟游伴。须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白苹洲畔。尽目临皋飞观。不解寄、一字相思，幸有归来双燕。
感皇恩
记别
兰芷满汀洲，游丝横路。罗袜尘生步迎顾。整鬟颦黛，脉脉多情难语。
细风吹柳絮、人南渡。回首旧游，山无重数。花底深朱户何处。半黄梅子，向晚一帘疏雨。断魂分付与、春归去。
临江仙
立春
巧剪合欢罗胜子，钗头春意翩翩。艳歌浅笑拜嫣然。愿郎宜此酒，行乐驻华年。未至文园多病客⑨，幽襟凄断堪怜。旧游梦挂碧云边。人归落雁后，思发在花前。
忆秦娥
春思
晓朦胧。前溪百鸟啼匆匆。啼匆匆。凌波人去，拜月楼空。
旧年今日东门东。鲜妆辉映桃花红。桃花红。吹开吹落，一任东风。

舒信道
名亶，神宗朝御史，与李定同陷东坡于罪者。
菩萨蛮
此词极有味
画船槌鼓催君去。高楼把酒留君住。去住若为情。江头潮欲平。江潮容易得。却是人南北。今日此樽空。知君何日同。
菩萨蛮
冬
江梅未放枝头结。江楼已见山头雪。待得此花开。知君来未来。风帆双画鹢。小雨随行色，空得郁金裙。酒痕和泪痕。
一落索
春
正是看花天气。为春一醉。醉来却不带花归，诮不解、看花意。试问此花明媚。将花谁比。只应花好似年年，花不似、人憔悴。
木兰花令
别意
金丝络马青钱路。笑指玉皇香案去。点衣柳陌堕残红，拂面风桥吹细雨。
晓钗压鬓头慵举。恨里歌声兼别苦。西湖一顷白菱花，惆怅行云无觅处。
卜算子
苔
池台小雨干，门巷香轮少。谁把青钱衬落红，满地无人扫。
何时斗草归，几度寻花了。留得佳人莲步痕、宫样鞋儿小。

秦处度
名湛，山谷尝称其词。
卜算子
春情
春透水波明，寒峭花枝瘦。极目烟中百尺楼，人在楼中否。
四和袅金凫，双陆思纤手。拟情东风浣此情，情更浓于酒。

李方叔
名豸，东坡门下士。
虞美人
玉兰干外清江浦。渺渺天涯雨。好风如扇雨如帘。时见岸花汀草涨痕添。
青林枕上关山路。卧想乘鸾处。碧芜千里思悠悠。惟有霎时凉梦到南州。
清平乐
落梅呜咽。暗淡城头月。吹满江天惊梦蝶。唤起画楼伤别。帘风轻触银钩。梧桐玉露新秋。底事琐窗深夜，素娥常伴人愁。

廖世美
好事近
夕景
落日水镕金，天淡暮烟凝碧。楼上谁家红袖，靠阑干无力。
鸳鸯相对浴红衣，短棹弄长笛。惊起一双飞去，听波声拍拍。
烛影摇红
别愁
霭霭眷空，画楼森耸凌云汉。紫蔽登览最关情，绝妙夸能赋。惆怅相思迟暮。记当日、朱栏共语。塞鸿难问，岸柳何穷，别愁纷絮。催促年光，旧来流水知何处。断肠何必更残阳，极目伤平楚。晚霁波声带雨。悄无入、舟横古渡。数峰江上，芳草天涯，参差烟树。

李婴
满江红
元丰中为蕲水令⑩，作此上东坡，坡甚奇之。
荆楚风烟，寂寞近、中秋时候。露下冷、兰英将谢，苇花初秀。归燕殷勤辞巷陌，鸣蛩凄楚来窗牖，又谁念、江边有神仙，飘零久。横琴膝，携筇手。旷望眼，闲吟口。任纷纷万事，到头何有。君不见凌烟冠剑客，何人气貌长依旧。归去来、一曲为君吟，为君寿。

杜安世
名寿域。
诉衷情
烧残绛蜡泪成痕。街鼓报黄昏。碧云又阻来信，廊上月侵门。愁永夜，拂香裀。待谁温。梦阑憔悴(11)，掷果凄凉，两处销魂。

唐宋诸贤绝妙词选卷五
宋词
晁无咎
名补之，济北人。
永遇乐
东皋寓居
