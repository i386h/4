<!-- { "loadSidebar": true } -->
江南雨，风送满长川。碧瓦烟昏沉柳岸，红绢香润入梅天。飘洒正潇然。
朝与暮，长在楚峰前。寒夜愁欹金带枕，暮江深闭木兰船。烟浪远相连。
望江南
江乡⑥
江南岸，云树半晴阴。帆去帆来天亦老，潮生潮落日还沉。南北别离心。
兴废事，千古一沾襟。山下孤烟渔市晓，柳边疏雨酒家深。行客莫登临。

张文潜
名来，元枯中为馆职，与鲁直、少游、无咎号四学士，并从东坡游。
风流子
秋思
亭皋木叶下，重阳近、又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白苹烟尽处，红蓼水边头。芳草有情，夕阳无语，雁横南浦，入倚西楼。玉容知安否，香笺共锦字，两处悠悠。空恨碧云离合，青鸟沉浮。向风前懊恼，芳心一点，寸眉两叶，禁甚闲愁。情到不堪言处，分付东流。

解方叔
名昉。
永遇乐
春情
风暖莺娇，露浓花重，天气和煦。院落烟收，垂杨舞因，无奈堆金缕。谁家巧纵，青楼弦管，惹起梦云情绪。忆当时、纹衾粲枕，未尝暂孤鸳侣。芳菲易老，故人难聚，到此翻成轻误。阆苑仙遥，蛮笺纵写，何计传深诉。青山绿水，古今长在，惟有旧欢何处。空赢得、斜阳暮草，淡烟细雨。

程观过
名过。
满江红
梅
春欲来时，长是与、江梅有约。还又向、竹林疏处，一枝开却。对酒渐惊身老大，看花应念人离索。但十分、沉醉祝东君，长如昨。芳草渡，孤舟泊。山敛黛，天垂幕。黯销魂无奈，暮云残角。便好折来和雪戴，莫教酒醒随风落。待殷勤、留此寄相思，谁堪托。
昭君怨
试问愁来何处。门外山无重数。芳草不知人。翠连云。欲看不忍看。心事只堪肠断。肠断宿孤村。雨昏昏。

孙济师
名舣。
菩萨蛮
落梅
一声羌管吹呜咽。玉溪夜半梅翻雪。江月正茫茫。断桥流水香。含章春欲暮。落日千山雨。一点着枝酸。吴姬先齿寒。

王晋卿
名诜，与东坡最善。
烛影摇红
春恨
香脸轻匀，黛眉巧画宫妆浅。风流天付与精神，全在娇波转。早是萦心可惯。更那堪、频频顾盼。几回得见，见了还休，争如不见。烛影摇红，夜阑饮散春宵短。当时谁解唱阳关，离恨天涯远，无奈云收雨散。凭阑干、东风泪眼。海棠开后，燕子来时，黄昏庭院。
蝶恋花
钟送黄昏鸡报晓。昏晓相催，世事何时了。万恨千愁人自老。春来依旧生芳草。忙处人多闲处少。闲处光阴，几个人知道。独上高楼云渺渺。天涯一点青山小。
玉楼春
海棠
锦城春色花无数。排比笙歌留客住。轻寒轻暖夹衣天，乍雨乍晴寒食路。
花虽不语莺能语。莫放韶光容易去。海棠开后月明前，纵有千金无买处。
花发沁园春
帝里春归，早先妆点，皇家池馆园林。雏驾未迁，燕子乍归，时节戏弄晴阴。琼楼珠阁。恰正在、柳曲花心。翠袖艳衣凭阑于，惯闻弦管新音。此际相携宴赏。纵行乐随处，芳树遥岑。桃腮杏脸，嫩英万叶，千枝绿浅红深。轻风终日。泛暗香、长满衣襟。洞户醉归访笙歌，晚来云海沉沉。
踏青游
春游
金勒狱鞍，西城嫩寒春晓。路渐入、垂杨芳草。过平堤，穿绿径，几声啼鸟。是处里，谁家杏花临水，依约靓妆斜照。极目高原，东风露桃烟岛。望十里、红围绿绕。更相将，乘酒兴，幽情多少。待向晚，从头记将归去，说与凤楼人道。
人月圆
元夜
小桃枝上春来早，初试薄罗衣，年年此夜，华灯盛照，人月圆时。禁街箫鼓，寒轻夜永，纤手同携。更阑人静，千门笑语，声在帘帏。

李景元
过秦楼
春晚
卖酒垆边，寻芳原上，乱花飞絮悠悠。已蝶稀莺散，便拟把长绳，系日无由。谩道草忘忧。也徒将、酒解闲愁。正江南春尽，行人千里，苹满汀洲。有翠红径里盈盈侣，簇芳茵禊饮，时笑时讴。当暖风迟景，任相将永日，烂熳狂游。谁信盛狂中，有离情、忽到心头。向樽前拟问，双燕来时，曾过秦楼。
帝台春
春感
芳草碧色。萋萋遍南陌。暖絮乱红，也知人，春愁无力。忆得盈盈拾翠侣，共携赏、凤城寒食。到今来，海龟逢春，天涯倦客。愁旋释。还似织。泪暗拭。又偷滴。谩倚遍危栏，尽黄昏也，只是暮云凝碧。拚则而今已拚了，忘则怎生便忘得。又还问鳞鸿，试重寻消息。

孙巨源
名洙。
河满子
秋怨
怅望浮生急景，凄凉宝瑟馀音。楚客多情偏怨别，碧山远水登临。目送连天衰草，夜阑几处疏砧。黄叶无风自落，秋云不雨长阴。天若有情天亦老，摇摇幽恨难禁。惆怅旧欢如梦，觉来无处追寻。
菩萨蛮
公于元丰间为翰苑，与李端愿太尉往来龙数，会一日锁院，宣召者至其家，则出数十辈踪迹得之于李氏，时李新纳妾，能琵琶，公饮不肯去，而迫于宣命，入院几二鼓矣，草三制罢，作此词记恨，迟明遣示李。
楼头尚有三通鼓。何须抵死催人去。上马苦匆匆。琵琶曲未终。回头凝望处。那更廉纤雨。谩道玉为堂。玉堂今夜长。

石曼卿
名延年，真宗朝为学士，死后人有见之者，云我令为仙，主芙蓉城。
燕归梁
春愁
芳草年年惹恨幽。想前事悠悠。伤春伤别几时休。算从古，为风流。春山总把，深匀翠黛，千叠在眉头。不知供得几多愁。更斜日，凭危楼。

晏同叔
名殊，以神童出身，仁宗朝宰相，谥元献公。有词名《珠玉集》，张子野为序。
玉楼春
春恨
绿杨芳草长亭路。年少抛人容易去。楼头残梦五更钟，花底离情三月雨。
无情不似多情苦。一寸还成千万缕。天涯地角有穷时，只有相思无尽处。
破阵子
春景
燕子来时新社，梨花落后清明。池上碧苔三四点，叶底黄鹏一两声。日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。
踏莎行
春景
细草愁烟，幽花泣露。凭栏总是销魂处。日高深院静无人。穿帘海燕双飞去。带缓罗衣，香残蕙炷。天长不禁迢迢路。垂杨只解惹春风，何曾系得行人住。
踏莎行
春思
小径红稀，芳郊绿遍。高台树色阴阴见。春风不解禁杨花，濛濛乱扑行人面。翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。
更漏子
佳人
蕣华浓，山翠浅。一寸秋波如剪。红日永，绮筵开。暗随仙驭来。
遏云声，迦雪袖。占断晓莺春柳。才送目，又颦眉。此情谁得知。
更漏子
早春
雪藏梅，烟着柳。依约上春时候。初送雁，欲闻莺。绿池波浪生。探花开，留客醉。忆得去年情味。金盏酒，玉炉香。任他红日长。

晏叔原
元献公之暮子，自号小山，有乐府行于世，山谷为之序，称其词为高唐洛神之流，其下者不减“桃叶圃扇”云。
鹧鸪天
庆历中，开封府与棘寺，同日奏狱空，
仁宗于宫中宴集，宣晏叔原作此，大称上意。
碧藕花开水殿凉。万年枝上转红阳。异平歌管随天仗，祥瑞封章满御床。
金掌露，玉炉香。岁华方共圣恩长。皇州义奏圜扉静，十样宫眉捧寿觞。
鹧鸪天
佳会
彩袖殷勤捧玉钟。当筵拚却醉颜红。舞低杨柳楼心月，歌尽桃花扇底风。
从别后，忆相逢。几回魂梦与君同。今宵剩把银缸照，犹恐相逢是梦中。
蝶恋花
别恨
醉别西楼醒不记。春梦秋云，聚散真容易。斜月半窗还少睡。画屏闲展吴山翠。衣上酒痕诗里字。点点行行，总是凄凉意。红烛自怜无好计。夜阑空替人垂泪。
蝶恋花
别恨
梦入江南烟水路。行尽江南，不与离人遇。睡里消魂无说处。觉来惆怅佳期误。欲尽此情书尺素。浮雁沉鱼，终了无凭据。却倚缓弦歌别绪。断肠移破秦筝柱。
蝶恋花
深秋
庭院碧苔红叶遍。黄菊开时，已近登高宴。日日露荷凋绿扇。粉塘烟水明如练。试倚凉风醒酒面。雁字来时，恰向层楼见。几点护霜云影转。谁家芦管吟秋怨。
生查子
闺思
金鞍美少年，去跃青骢马。牵系玉楼人，绣被春寒夜。消息未归来。寒食黎花谢⑦。无处说相思，背面秋千下。
生查子
别思
一分残酒霞，两点愁蛾晕。罗幕夜犹寒，玉枕春先困。心情剪彩慵，时节烧灯近。见少别离多，还有人堪恨。
生查子
闺思
红尘陌上游，碧柳堤边住。才趁彩云来，又逐飞花去。深深美酒家，曲曲幽香路。风月有情时，总是相逢处。
清平乐
春情
波纹碧皱。曲水晴明后。折得疏梅香满袖。暗喜春红依旧。归来紫陌东头。金钗换酒消愁。柳影深深细路，花梢小小层楼。
满庭芳
秋思
南苑吹花，西楼题叶，故园欢事重重。凭栏秋思，闲记旧相逢。几处歌云梦雨，可怜便、流水西东。别来久，浅情未有，锦字系征鸿。年光还少味，开残槛菊，落尽溪桐。谩留得樽前，淡月凄风。此恨谁堪说与，清愁付、绿酒杯中。佳期在，归时待把，香袖看啼红。
南乡子
绿水带春潮。水上朱栏小渡桥。桥上女儿双笑靥，夭饶。倚着阑干弄柳条。月夜与花朝。减字偷声按玉箫。柳外行人回首处，迢迢。若比银河路更遥。
阮郎归
粉痕闭邸玉尖纤。啼红傍晚奁。旧寒新暖尚相兼。梅疏待雪添。春冉冉，恨厌厌。章台对卷帘。个人鞭影弄凉蟾。楼前侧帽檐。

唐宋诸贤绝妙词选卷四
宋词

黄鲁直
名庭坚，号山谷，陈后山云：“今代词手，惟秦七黄九耳，唐诸人不逮也。”
蓦山溪
别意
鸳鸯翡翠。小小思珍偶。眉黛敛秋波，尽湖南、山明水秀。娉娉袅袅，恰近十三馀，春未透。花枝瘦。正是愁时候。寻芳载酒。肯落他人后。只恐远归来，绿成阴、青梅如豆。心期得处，每自不由人，长亭柳。君知否。千里犹回首。
蓦山溪
春晴
朝来风日。陡觉春衫便。翠柳艳明眉，戏秋千、谁家倩盼。烟匀露洗，草色媚横塘，平沙软。雕轮转。行乐闻弦管。追思年少，走马寻芳伴。一醉几缠头，过杨州、珠帘尽卷①。而今老矣，花似雾中看，欢意浅。天涯远。信马归来晚。
水调歌头
春行
瑶草一何碧，春入武陵溪。溪上桃花无数花上有黄鹏。我欲穿花寻路，直入白云深处，浩气展虹霓。只恐花深里，红露湿入衣。坐白石，欹玉枕，拂金徽。谪仙何处无人伴我白螺杯。我为灵芝仙草，不为朱唇丹脸，长啸亦何为。醉舞下山去，明月逐人归。
江城子
情景
画堂高会酒阑珊。霎时间。倚阑干。千里关山，长恨见伊难。及至而今相见了，依旧是，隔关山。情人传语问平安。省愁烦。泪偷弹。泣损眼儿，不似旧时单。寻得石榴双叶子，凭寄与，插云鬟。
踏莎行
春晚
临水夭桃，倚墙繁李。长杨风掉青骢尾。樽中有酒可酬春，更寻何处无愁地。明日重来，落花如绮。巴蕉渐展山公启②。欲笺心事寄天公，教人长寿花前醉。
清平乐
晚春
