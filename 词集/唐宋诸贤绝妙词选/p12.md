<!-- { "loadSidebar": true } -->
江南得地故先开，不待有飞雪。肠断几回山路，恨无人攀折。
忆少年
春恨
年时酒伴，年时去处，年时春色。清明又近也，却天涯为客。
念过眼光阴难再得。想前欢、尽成陈迹。登临恨无语，把阑干暗拍。

徐幹臣
名伸，三衢人，有《青山乐府》一卷行于世，然多杂周词(11)，惟此一曲，天下称之。
二郎神
春词
闷来弹鹊，又搅碎、一帘花影。谩试着春衫，还思纤手，熏彻金猊烬冷。动是愁端如何向，但怪得、新来多病。嗟旧日沈腰，如今潘鬓，怎堪临镜。重省。别时泪湿，罗衣犹凝。料为我厌厌，日高慵起，长托春醒未醒。雁足不来，马蹄难去，门掩一庭芳景。空伫立，尽日阑干倚遍，昼长人静。

李玉
贺新郎
春情
篆缕销金鼎。醉沉沉、庭阴转午，画堂人静。芳草王孙知何处，惟有杨花糁径。渐玉枕、腾腾春醒。帘外残红春已透，镇无聊、殢酒厌厌病。云鬓乱，未欢整。江南旧事休重省。遍天涯、寻消问息，断鸿难倩。月满西楼凭栏久，依旧归期未定。又只恐、瓶沉金井。嘶骑不来银烛暗，枉教人、立尽梧桐影。谁伴我，对鸾镜。李君之词虽不多见，然风流酝藉，尽此篇矣。

王昴
嘉王榜状元及第。
好事近
催妆词
喜气拥朱门，光动绮罗香陌。行到紫蔽花下，悟身非凡客。
不须朱粉涴天真(12)，嫌怕太红白。留取黛眉浅处，画章台春色。

唐宋诸贤绝妙同选卷九
宋词
禅林

僧觉范
名惠洪，许彦周称其善作小词，情思婉约，似秦少游云。
凤栖梧
梅花
碧瓦笼晴香雾绕。水殿西偏，小驻闻啼鸟。风度女墙吹语笑。南枝破腊应开了。道骨不凡江瘴晓。春色通灵，医得花重少。爆暖酿寒春杳杳。江城画角留残照。
点绛唇
流水冷冷①，断桥横路梅枝亚。雪花飞下。浑似江南画。
白壁青钱，欲买春无价。归来也。风吹平野。一点香随马。
青玉案
上元
凝祥宴罢回歌吹。画毅走、香尘起。冠压花枝驰万骑。马行灯闹，风楼帘卷，陆海鳌山对。当年曾看天颜醉。御杯举、欢声沸。时节虽同悲乐异。海风吹梦，岭猿啼月，一枕思归泪。

僧仲殊
名挥，姓张氏，安州进士，弃家为僧，居杭州吴山宝月寺，东坡所称蜜殊者是也，有词七卷，沈注为序。
诉衷情
春情
楚江南岸小青楼。楼前人舣舟。别来后庭花晚，花上梦悠悠。山不断，水空流。谩凝眸。建康宫殿，燕子来时，多少闲愁。
诉衷情
建康
钟山影里看楼台。江烟晚翠开。六朝旧时明月，清夜满秦淮。寂寞处，两潮迴。黯愁怀。汀花雨细，水树风闲，又是秋来。
诉衷情
宝月山作
清波门外拥轻衣。杨花相送飞。西湖又还春晚，水树乱莺啼。闲院宇，小帘帏。晚初归。钟声已过，篆香才点，月到门时。
诉衷情
春词
长桥春水拍堤沙。疏雨带残霞。几声脆管何处，桥下有人家。宫树绿，晚烟斜。噪闲鸦。山光无尽，水风长在，满面杨花。
诉衷情
寒食
涌金门外小瀛洲。寒食更风流。红船满湖歌吹，花外有高楼。晴日暖，淡烟浮。恣嬉游。三千粉黛，十二阑干，一片云头。仲殊之词多矣，佳者固不少，而小令为最，小令之中，《诉衷情》一调又其最，盖篇篇奇丽，字字清婉，高处不减唐人风致也。
蝶恋花
春愁
开到杏花寒食近。人在花前，宿酒和春困。酒有尽时情不尽。日长只恁厌厌闷。经岁别离闲与问。花上啼莺，解道深深恨。可惜断云无定准。不能为寄蓝桥信。

念奴娇
荷花
水枫叶下，乍湖光清浅、凉生商素。西帝宸游罗翠盖，拥出三千宫女。绛彩娇春，铅华掩昼，占断鸳鸯浦。歌声摇曳，浣沙人在何处。别岸孤袅一枝，广寒宫殿，冷落栖愁苦。雪艳冰肌羞淡泊，偷把胭脂匀注。媚脸笼霞，芳心泣露，不肯为云雨。金波影里，为谁长恁凝伫。
南柯子
忆旧
十里青山远，潮平路带沙。数声啼鸟怨年华。又是凄凉时候，在天涯。白露收残月，清风散晓霞。绿杨堤畔问荷花②。记得年时沽酒，那人家。
柳梢青
吴中
岸草平沙。吴王故苑，柳袅烟斜。雨后寒轻，风前香软，春在梨花。行人一棹天涯。酒醒处、残阳乱鸦。门外秋千，墙头红粉，深院准家。
夏云峰
伤春
天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得馀芳③，已成幽恨。都几日阴沉，连宵慵困。起来韶华都尽。怨入双眉闲斗损。乍品得情怀，看承全近。深深态、无非自许，厌厌意、终羞人问。争知道、梦里蓬莱，待忘了馀香，时传音信。纵留得莺花，东风不住，也则眼前愁闷。

僧祖可
字正平，俗苏氏，伯固之子，江西诗社之一也。
小冲山
春晚
谁向江头遣恨浓。碧波流不断楚山重。柳烟和雨隔疏钟。黄昏后，罗幕更膝陇。桃李小园空。阿谁犹笑语拾残红。珠帘卷尽夜来风。人不见，春在绿芜中。

僧如晦
卜算子
送春
有意送春归，无计留春住。毕竟年年用着来，何似休归去。目断楚天遥，不见春归路。风急桃花也似愁，点点飞红雨。

唐宋诸贤绝妙词选卷十
宋词
闺秀

吴城小龙女
清平乐令
黄鲁直登荆州亭，柱间有此词，鲁直凄然曰：“似为余发也，笔势类女子，又有‘泪眼不曾晴’之语，疑其鬼也。”是夕有女子见梦曰：“我家豫章吴城山，附客舟至此堕水死，登江亭有感而作，不意公能识之。”鲁直惊悟，曰：”此必吴城小龙女也。”
帘卷曲栏独倚。山展暮天无际。泪眼不曾晴，家在吴头楚尾。数点雪花乱委。扑鹿沙鸥惊起。诗句欲成时，没入苍烟丛里。

魏夫人
曾子宣丞相之内子。
菩萨蛮
春景
溪山掩映斜阳里。楼台影动鸳鸯起。隔岸两三家。出墙红杏花。绿杨堤下路。早晚溪边去。三见柳绵飞。离人犹未归。
菩萨蛮
夏
红楼斜倚连溪曲。楼前溪水凝寒玉。荡漾木兰船。船中人少年。荷花娇欲语。笑入鸳鸯浦。波上瞑烟低。菱歌月下归。
武陵春
别情
小院无人帘半卷，独自倚栏时。宽尽春来金缕衣。惟悴有谁知。玉人近日音书少，应是怨来迟。梦里长安早晚归。和泪立斜晖。
好事近
恨别
雨后晓寒轻，花外晓莺啼歇。愁听隔溪残漏，正一声凄咽。
不堪西望去程赊，离肠万回结。不似海棠花下，按凉州时节。
减字木兰花
春晚
落花飞絮。杳杳天涯人甚处。欲寄相思。春尽衡阳雁渐稀。离肠泪眼。肠断泪痕流不断。明月西楼。一曲阑干一倍愁。
阮郎归
别意
夕阳楼外落花飞。晴空碧四垂。去帆回首已天涯。孤烟卷翠微。楼上客，鬓成丝。归期未有期。断魂不忍下危梯。桐阴月影移。
江神子
春恨
别郎容易见郎难。几何般。懒临莺。憔悴容仪，陡觉缕衣宽。门外红梅将谢也，谁信道，不曾看。晓妆楼上望长安。怯轻寒。莫凭栏。嫌怕东风，吹恨上眉端。为报归期须及早，休误妾，一春闲。

李易安
赵明诚之妻，善为词，有《漱玉集》三卷。
渔家傲
记梦
天接云涛连晓雾。星河欲转千帆舞。仿佛梦魂归帝所。闻天语，殷勤问我归何处。我报路长嗟日暮。学诗谩有惊人句。九万里风鹏正举。风休住。蓬舟吹取三山去。
—剪梅
别愁
红藕香残玉簟秋。轻解罗裳，独上兰舟。云中谁寄锦书来，雁字回时月满楼①。花自飘零水自流。一种相思，两处闲愁②。此情无计可消除，才下眉头，却上心头。
如梦令
酒兴
常记溪亭日暮。沉醉不知归路。兴尽晚回舟，误入藕花深处。争渡。争渡。惊起一行鸥鹭。
如梦令
《苕溪渔隐》云：“近时妇人能文词，
如李易安颇多佳句，如云‘绿肥红瘦’此语甚新。”
昨夜雨疏风骤。浓睡不消残酒。试问卷帘人，却道海棠依旧。知否。知否。应是绿肥红瘦。
醉花阴
九日
薄雾浓云愁永昼。瑞脑销金兽。时节又重阳，玉枕纱厨，半夜凉初透。东篱把酒黄昏后。有暗香盈袖。莫道不消魂，帘卷西风，人似黄花瘦。
念奴娇
春情
萧条庭院，又斜风细雨，重门须闭。宠柳娇花寒食近，种种恼人天气。
险韵诗成，扶头酒醒，别是闲滋味。征鸿过尽，万干心事难寄。楼上几日春寒，帘垂四面、玉栏于慵倚。被冷香销新梦觉，不许愁人不起。清露晨流，新桐初引，多少游春意。日高烟敛、更看今日晴未。前辈尝称易安“绿肥红瘦”为佳句，余谓此篇“宠娇花”之语，亦甚奇俊，前此未有能道之者。
蝶恋花
离情
暖雨和风初破冻。柳润梅轻，已觉春心动。酒意诗情谁与共。泪融残粉花钿重。乍试夹衣金缕缝。山枕敬斜，枕损钗头凤。独抱浓愁无好梦。夜阑犹剪灯花弄。
凤皇台上忆吹萧
香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。 休休。这回去也，千万遍阳关，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。

孙夫人
名道绚，号冲虚居士，黄谷城之母。
滴滴金
梅
月光飞入林前屋。风策策，度庭竹。夜半江城击柝声，动寒梢栖宿。等闲老去年华促。只有江梅伴幽独。梦绕夷门旧家山，恨惊回难续。
菩萨蛮
梅
阑干六曲天围碧。松风亭下梅梢白。腊尽见春回。寒花惊又开。曲琼闲不卷。沉燎孤星转。凝仁小徘徊。云间征雁来。
清平乐
悠悠扬扬。做尽轻模样。半夜萧萧窗外响。多在梅边竹上。朱楼向晓帘开。六花片片飞来。无奈熏炉烟雾，腾腾扶上金钗。
醉思仙
寓居妙湛悼亡作此
晚霞红。看山迷暮霭，烟暗孤松。动翩翩风袂，轻若惊鸿。心似鉴，鬓如云，弄清影、月明中。谩悲凉，岁冉冉，蕣华潜改衰容。前事销凝久，十年光景匆匆。念云轩一梦，回首春空。彩凤远，玉萧寒，夜悄悄、恨无穷。叹黄尘，久埋玉，断肠挥泪东风。
如梦令
官词
翠擘红蕉影乱。月上朱栏一半。风自碧空来。吹落歌珠一串。不见。不见。人被绣帘遮断。

吴淑姬
女流中黠慧者，有词五卷名《阳春白雪》，佳处不减李易安也。
小重山
春愁
谢了荼■春事休。无多花片子、缀枝头。庭槐影碎被风揉。莺虽老，声尚带娇羞。独自倚妆楼。一川烟草浪、衬云浮。不如归去下帘钩。心儿小，难着许多愁。
惜分飞
送别
岸柳依依拖金缕。是我朝来别处。惟有多情絮。故来依上留人住③。两眼啼红空弹与。未见桃花又去。一片征帆举。断肠遥指苕溪路。
祝英台近
春恨
