<!-- { "loadSidebar": true } -->
一江秋水碧湾湾。绕青山。玉连环。帘幕低垂，人在画图问。闲抱琵琶寻旧曲，弹未了，意阑珊。飞鸿数点拂云端。倚栏看。楚天寒。拟情春风，吹梦到长安。恰似梨花春带雨，愁满眼，泪阑干。
江神子
春思
杏花村馆酒旗风。水溶溶。扬残红。野渡舟横，杨柳绿阴浓。望断江南山色远，人不见，草连空。夕阳楼外晚烟笼。粉香融。淡眉峰。记得年时，相见画屏中。只有关山今夜月，千里外，素光同。
千秋岁
夏景
练花飘砌。蔌蔌清香细。梅雨过，苹风起。情随湘水远，梦绕吴峰翠。琴书倦，鹧鸪唤起南窗睡。密意无人寄。幽恨凭谁洗。修竹畔，疏帘里。歌馀尘拂扇，舞罢风掀袂。人散后，一钩淡月天如水。
如梦令
花落莺啼春暮。陌上绿杨飞絮。金鸭晚香寒，人在洞房深处。无语。无语。叶上数声疏雨。
清平乐
春情
花边柳际。已渐知春意。归信不知何日是。旧恨欲拼无计。故人零落西东。题诗待倩归鸿。不似多情芳草，年年处处相逢。

谢幼槃
名薖，自号竹友，无逸之弟。
醉蓬莱
中秋怀无逸兄
望晴峰染黛，暮霭澄空，碧天无汉。圆镜高飞，又一年秋半。皓色谁同，归心暗折，听映云孤雁。问月停杯，锦袍何处，一尊无伴。好在南邻，诗盟酒杜⑦，刻烛争成，引觞愁缓。今夕楼中，继阿连清玩。饮剧狂歌，歌终起舞，醉冷光零乱。乐事难穷，疏星易晓，又成浩叹。
江神子
美人
破瓜年纪柳腰身⑧。懒精神。带羞嗔。手把江梅，冰雪斗清新。不向鸦儿飞处着，留乞与，眼中人。水精船里酒鳞鳞。皱香茵。驻行云。舞罢歌徐，花困不胜春。间着些儿心底事，才靥笑，又眉颦。
减字木兰花
赠棋妓宋瑶
风篁度曲。倦倚银屏初睡足。清簟疏帘。金鸭香消懒更添。纤纤露玉。风雹纵横飞钿局。颦敛双蛾。凝仁无言密意多。

陈莹中
名瓘⑨，延平人，号了翁。
青玉案
雪
碧空黯淡同云绕。渐枕上、风声峭。明透纱窗天欲晓。珠帘才誊，美人惊报，一夜青山老。使君命客金尊倒。正千里、琼瑶未经扫。欹压江梅春信早。十分农事，满城和气，管取来年好。
满庭芳
离情
淮叶缤纷，江烟浓淡，别樽同倒寒晖。未逢春信，霜露惹征衣。往事元无是处，何须待、回首知非。春鹃语，从来劝我，常道不如归。家山何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我、平生心事，相契古来稀。
临江仙
赠别
闻道洛阳花正好，家家庭户春风。道人饮散百壶空。年年花下醉，开谢几番红。此别又从何处去，风萍一任西东。语声虽异笑声同。一轮深夜月，何处不相逢。

徐师川
名俯，号东湖，山谷之甥。
卜算子
春愁
天生百种愁，挂在斜阳树。绿叶阴阴占得春，草满莺啼处。
不见凌波步。空忆如簧语。柳外重重叠叠山，遮不断愁来路。
鹧鸪天
渔父
七泽三湘碧草连。洞庭春到水如天⑩。朝廷若觅玄真子，不在云边即酒边。明月棹，夕阳船。鲈鱼恰似镜中悬。丝纶钓饵都收尽，八字山前听雨眠。

王履道
名安中，受知于蔡元长，有文章盛名，号初察先生。
蝶恋花
迎春花
雪弄花梢春欲到。残腊迎春，一夜花开早。青帝回舆云缥缈。鲜鲜金雀来飞绕。绣阁纱窗人窈窕。翠缕红丝，斗剪幡儿也(11)。戴在花枝争笑道。愿人长共春难老。
洞仙歌
情景
深庭夜寂，但凉蟾如昼。鹊起高槐露华透。听曲楼、玉管吹彻伊州，金钏响，轧轧朱扉暗扣。迎人巧笑道，好个今宵，怎不相寻暂携手。见淡净晚妆残，对月偏宜，多情更越饶纤瘦。早促分、飞霎时休。便恰似阳台，梦云归后。
一落索
送杨伯绍帅庆阳
塞柳未传春信。霜花侵鬓。送君西去指秦关，看日近、长安近。玉帐同时英俊。合离无定。路逢新雁北飞来，寄一字、燕山问。
清平乐
春宴
花时微雨。未减春分数。占取帘疏花密处。把酒听歌金缕。斜风轻度浓香。闲情正与春长。向晚红灯入座，尝新青杏催觞。
玉楼春
春情
飞鸿只解留筝柱。终寄青楼书不去。手因春梦有携时，眼到花梢无着处。
泥金小字回文句。翠袖红裙知在否。欲寻楚馆旧时云，看取高唐台畔路。
小冲山(12)
夜宴
椽烛垂珠清漏长。酒粘衫袖湿有馀香。红牙双捧旋排行。将歌处相向更匀妆。明月映东墙。海棠花径密迸流光。迟留春笋缓催觞。菊堂静，人已候虚廊。

蝶恋花
千古铜台今莫问。流水浮云，歌舞西陵近。烟柳有情看不尽。东风约定年年信。天与麟符行乐分。缓带轻裘，雅宴催云鬓。翠雾萦纡销篆印。筝声恰度秋鸿阵。

李世英
名冠，山东人。
蝶恋花
春暮
遥夜亭皋闲信步。才过清明，渐觉伤春暮。数点雨声风约住。朦胧淡月云来去。桃杏依稀香暗度。谁在秋千，笑里轻轻语。一寸相思千万绪。人间没个安排处。
六州歌头
骊山
凄凉绣岭，宫殿倚山阿。明皇帝，曾游地，锁烟萝。郁嵯峨。忆昔真妃子，艳倾国，方姝丽，朝复暮，嫔嫱妒，宠偏颇。三尺玉泉，新浴莲羞吐，红浸秋波。听花奴敲羯，鼓酣奏鸣鼍。体不胜罗。舞婆娑。正霓裳曳，惊烽燧，千万骑，拥雕戈。情宛转，魂空乱，蹙双蛾。奈兵何。痛惜三春暮，委妖丽，马嵬坡。平寇乱，回宸辇，忍重过。香瘗紫囊犹有，鸿都客、钿合应讹。使行人到此，千古只伤歌。事往愁多。

叶道卿
名清臣。
贺圣朝
留别
满斟绿醑留君住。莫匆匆归去。三分春色二分愁，更一分风雨。花开花谢，都来几许，且高歌休诉。不知来岁牡丹时，再相逢何处。

沈公述
念奴娇
春恨
杏花过雨，渐残红零落，胭脂颜色。流水飘香人渐远，难托春心脉脉。恨别王孙，墙阴目断，手把青梅摘。金鞍何处，绿杨依旧南陌。消散云雨须臾，多情因甚，有轻离轻拆。燕语千般争解说，些子伊家消息。厚约深盟，除非重见，见了方端的。而今无奈，寸肠干恨堆积。
望海潮
上太原知府王君贶尚书
山光凝翠，川容如画，名都自古并州。萧鼓沸天，弓刀似水，连营十万貔貅。金骑走长楸。少年人一一，锦带吴钩。路入榆关，雁飞汾水正宜秋。追思昔日风流。有儒将醉吟，才子狂游。松偃旧亭，城高故国，空馀舞榭歌楼。方面倚贤侯。便恐为霖雨，归去难留。好向西溪，恣携弦管燕兰舟。公述此词典雅有味，而今世但传其“杏花过雨”之曲，真所谓“吾未见好德如好色者”也。

杨时可
名适，棣州人，年十八登第，未肯出仕，从陈后山学诗，晚为尚书比部外郎。
南柯子
送淮漕向伯恭
怨草迷南浦，愁花傍短亭。有情歌酒莫催行。看取无情花草，也关情。旧日临岐曲，而今忍泪听。淮山何在暮云凝。待情春风吹梦，过江城。

蒋元龙
名子云。
好事近
春晚
叶暗乳鸦啼，风定老红犹落(13)。胡蝶不随春去，入薰风池阁。休歌金缕劝金卮，酒病煞如昨。帘卷日长人静，任杨花飘泊。
阮郎归
春雨
小池芳草绿初匀。柳寒眉尚颦。东风吹雨细于尘。一庭花脸皴。莺共蝶，怨还嗔。眼前无好春。这般天气杀愁人。人愁旋旋新。
乌夜啼
春
小桃落尽残红。夜来风。又是一番春事，不从容。
翠屏掩。芳信断。转愁浓。可借日长闲暇，小帘栊。

唐宋诸贤绝妙词选卷七
宋词
周美成
名邦彦，初进《汴都赋》得官，徽庙时提举大晟乐府，官至待制，词名《清真诗馀》。
瑞龙吟
春词
章台路。还见褪粉梅梢，试花桃树。愔愔坊陌人家①，定巢燕子，归来旧处。黯凝伫。因记个人痴小，乍窥门户。侵晨浅约宫黄，障风映袖，盈盈笑语。前度刘郎重到，访邻寻里，同时歌舞。惟有旧家秋娘，声价如故。
吟笺赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。今接此词自章台路至归来旧处是第一段②，自黯凝伫至盈盈笑语是第二段，此谓之双拽头，属正平调，自前度刘郎以下，即犯大石系第三段，至归骑晚以下四句，再归正平，今诸本皆于吟笺赋笔处分段者，非也。
兰陵王
柳
柳阴直。烟里丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路、年去岁来，应折柔条过千尺。闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿。望人在天北。凄侧。恨堆积。渐别浦索回，津堠岑寂。斜阳冉冉春无极。记月榭携手，露桥闻笛。沈思前事，似梦里，泪暗滴。
隔浦莲近
夏景
新篁摇动翠葆。曲径通深窈。夏果收新脆，金丸落惊飞鸟。浓霭迷岸草。蛙声闹。骤雨鸣池沼。水亭小。浮萍破处，帘花檐影颠倒。纶中羽扇，困卧北窗清晓。屏里吴山梦自到。惊觉。依然身在江表。
西河
金陵怀古
佳丽地。南朝盛事谁记。山围故国绕清江，髻鬟对起。怒涛寂寞打空城，风樯遥度天际。断崖树，犹倒倚。莫愁艇子曾系。空馀旧迹郁苍苍，雾沉半垒。夜深月过女墙来，伤心东望淮水。酒旗戏鼓甚处市。想依稀、王谢邻里。燕子不知何世。向寻常巷陌、人家相对。如说兴亡斜阳里。
解连环
怨别
怨怀难托。嗟情人断绝，信音辽邈。纵妙手、能解连环似风散雨收，雾轻云薄。燕子楼空，暗尘锁、一床弦索。想移根换叶，尽是旧时，手种红药。汀洲渐生杜若。料舟移岸曲，人在天角。谩记得、当日音书，把闲语闲言，待总烧却。水驿春回，望寄我、江南海萼。拼今生、对花对酒，为伊泪落。
风流子
初夏
新绿小池塘。风帘动、碎影舞斜阳。羡金屋去来，旧时巢燕，土花缭绕，前度莓墙。绣阁凤帏深几许，听得理丝簧。欲说又休，虑乖芳信，未歌先咽，愁近清觞。遥知新妆了，开朱户，应自待月西厢。最苦梦魂，今宵不到伊行。问甚时说与，佳音密耗，音将秦镜③，偷换韩香。天便教人，霎时厮见何妨。
风流子
秋词
枫林凋晚叶，关河迥、楚客惨将归。望一川瞑霭，雁声哀怨，半规凉月，人影参差。酒醒后、泪花销凤蜡，风幕卷金泥。砧杵韵高，唤回残梦，绮罗香减，牵起馀悲。亭皋分襟地，难拚处偏是、掩面牵衣。何况怨怀长结，重见无期。想寄恨书中，银钩空满，断肠声里，玉筋偷垂。多少暗愁密意，惟有天知。
花犯
梅花
