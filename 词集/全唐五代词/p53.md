<!-- { "loadSidebar": true } -->
　　争如内观，无为清静，学取本来庄老。匹配阴阳，抽添铅汞，八卦为端表。人生如梦，流年似箭，回首也须闻早。贪迷恋，春花秋月甚时了。

　　【又】
　　万法由心，应观法界，一切心造。瞿昙同归，去揆不离，即心是道。自从识得坎离，交际炼药，粗知昏晓。看鸡飞蟾宫，兔走丹阙，更无烦恼。

　　气中真液，液中真气，和合不多不少。种得黄芽，炼成赤水，龙虎交围绕。九还七返，工夫到后，还我旧时年少。待三千，功圆行满，恁时是了。

　　【又】
　　学道修心，存神炼性，直要轻举。补脑还精，流水不腐，户枢终不蠹。日魂月魄，抟归炉鼎，真气自然留聚。把心猿缚系，意马追回，回无尘虑。

　　定中明有，阳龙阴虎。水火透时为度。八段奇文，千口活法，向上有一路。吕公高尚，不离人世，有分也须相遇。约十洲三岛，骖鸾跨鹤，大家同去。

　　【又】
　　养水养精，养神养血，先须养气。日月阴阳。六爻八卦，细看参同契。虚躯虚宝，千言万语，不过坎离两字。向昆仑顶上，返本还元，要明终始。

　　一身虽小，如同天地。八万四千余里。玄牝之门，千生万化，都在冲和内。此真真外，别无真谛。方信道一而已。异时见锺吕，如有未明，请师指示。

　　【渔家傲】
　　至道不遥只在迩。毫厘差失如千里。道是难求元却易。如相契。一超直入如来地。

　　水火交时为既济。三尸六贼都回避。只此长生仍久视。身口意。化成一点冲和气。

　　【又】
　　神是气兮气是命。神不外驰心自定。幸有崔公入药镜。如究竟。全真固蒂归根静。

　　主客内明方外应。灵台粲发天光莹。两个壶中一片景。急修省。莫待临渴去掘井。

　　【又】
　　精养灵根神守气。天然子母何曾离。昼夜六时长在意。三田内。温温天地中和水。

　　十二楼前白雪腻。九宫台畔黄芽遂。日月山头朝上帝。神光起。腾身直上烟霄外。

　　【又】
　　我有光珠无买价。光明常照芝田下。更无之乎并者也。知音寡。世间谁是能行者。

　　一万精光神守舍。四百四病都齐罢。透出火龙归造化。回仙驾。更无一点尘随马。

　　【促拍满路花】
　　抱元能守一，四大自轻安。心中须返照，几曾闲。金乌冲耀，飞入烂银盘。心心心是道，只在心心，更于何处求丹。

　　【又】
　　又何须衣冕，燕处欲超然。荣华能有几日，便凋残。修真甚易，积行累功难。劝君强为善，五浊三途，变为云岛神山。

　　【又】
　　人能常清静，天地悉皆归。一真含众妙，入希夷。昭文不会，气候有成亏。妄心寂灭尽，困睡饥餐，更无作用施为。

　　【又】
　　自然炉鼎就，光彩透帘帏。玉池神水涌，上生肥。如鱼饮水，冷暖自家知。自家性命事，自家了得，自家性命便宜。

　　【又】
　　若论修养事，知有几多门。谛当归宿处，是虚源。至真至道，简易合乾坤。坎离并水火，止是筌蹄，萃然一点长存。

　　【又】
　　个中如荐得，悟了五千言。金晶飞肘后，透昆仑。清江九曲，一棹破烟昏。水击三千里，九万鹏程，化成元是冥鲲。

　　【江神子】
　　林泉养素拙。放落魄、慵居世缘绝。志如铁。修然处、一味真欢杂说。日逍遥，野鹤岩畔为道侣，松轩下、沉烟犹未歇。夜深独听狐猿，高峰上叫明月。

　　他年功成行满，驾祥云、直至瑶池仙阙。个时节。神游自有鸾鹤迎接。舞空碧。仙仗飘飘来迎谒。桃源会、琼林方信别。到此无限逍遥，作蓬莱客。

　　【春从天上来】
　　乐道安贫。叹自古英雄，林下无人。满堂金玉，谓授儿孙。毕竟与属亲。问当初无物，被贪爱、引入迷津。早抽身。向槐安宫内，刚恁劳神。

　　朝菌蟪蛄短景，又岂信壶中，别有长春。暂游万里，少别千年，归去跨凤骖麟。念浮生一瞬，几度见、沧浪扬尘。莫因循。彼空华扬艳，轻丧天真。

　　【玉抱肚】
　　若论玄妙，听周风一诀。把婴儿姹女，木金间隔。从头分别。先擒六贼三尸灭。后捉玉兔饮乌血。仗剑锋，麾魔障，荡袄邪。全凭志猛烈。那些个手段最奇绝。

　　龙奔虎走，来往放乖劣。两兽擒来吾怎舍。炉烹鼎炼无暂歇。乾坤至宝，阴阳造化，斡运龟蛇。东鸡叫出西江月。会入黄庭赏白雪。上丹温，中丹暖，下丹热。三田宝结。众仙举我赴金阙。寥阳胜境，教我怎生说。

　　【水调歌头】
　　五行不到处，一气未生前。清光赫赫，无何乡里独超然。日月岂能照鉴，天地不能包里，晃朗妙无边。赖有竹涧水，却向世人传。

　　杳兮冥，恍兮惚，湛兮然。这些消息，浑身是口也难诠。截断千差歧路，屏除万般机巧，缆住钓鱼船。往事都休问，静坐一炉烟。

　　【苏幕遮】
　　水中金，冲牛斗。玉锁金关，护法灵童守。赤水丹基龙虎走。万象森罗，勃勃投珠口。

　　饮灵液，明火候。太乙炉开，丹熟神光透。浮名浮利终不久。下手速将，穷取无中有。

　　【解佩令】
　　修行之士，功勤不小。识五行、逆顺颠倒。妙理玄玄，玉炉中、龙蟠虎绕。金鼎内、炼成至宝。

　　阳神离体，杳杳冥冥，刹那间、游遍三岛。出入纯熟按捺住，别寻玄妙。合真空、太虚是了。

　　【水仙子】
　　醉魂别后广寒宫。飞下瑶台十二峰。只因一枕黄粱梦，得神仙造化功。

　　左右列，玉女金童。采仙药，千年寿，炼丹砂，九转功。每日价，伏虎降龙。（以上五十首道藏本《鸣鹤余音》卷八）

　　【霜天晓角】
　　乾坤未裂。有物如何别。解把鸿蒙擘破，说不知、知不说。

　　妙诀。真难彻。知音世所绝。要识阴阳颠倒，月中日、日中月。（道藏本《三极至命筌蹄》）

　　【失调名】
　　鼎里坎离，壶中天地，满怀风月，一吸虚空。尘寰里，何人识我，开口问鸿蒙。

　　中。三弄笛，岳阳楼外，天远霞红。笑骑黄鹤，暂过海陵东。拂袖呵呵归去，銮和玉佩，风响乔松。君若要，知吾踪迹，试与问仙翁。

　　【西江月】
　　葆炼中分相火，行持外借方鞋。清虚爽彻御□□。□□□□□□。

　　□□□□□□，□□灵宝为胎。十方无极至真来。恍惚芝羽盖。

　　【又】
　　一日清欢何往，十年旧事重拈。细风斜日到江南。春满平湖潋滟。

　　黄简手题龙篆，绿舆前控鸾骖。玉清真署仙衔。列职灵台书监。（以上三首道藏本《纯阳帝君神化妙通纪》卷四）

　　【失调名】
　　别无巧妙，与你方儿一个。子后午前定息坐。夹脊双门昆仑过。恁时得气力思量我。（涵芬楼本《夷坚丁志》卷一八）

　　【西江月】
　　落日数声啼鸟，香风满路吹花。道人邀我煮新茶。荡涤胸中潇洒。

　　世事不堪回首，梦魂犹绕天涯。凤停桥畔即吾家，管甚月明今夜。（适园本《湖海新闻夷坚续志》后集卷一）

　　【沁园春】
　　琳馆清标，琼台丽质，何年天上飞来。扬州暂倚，后土为深栽。独立乾坤一树，春风占、万朵齐开。天然巧，蕊珠圆簇，玉瓣轻裁。

　　见一花九朵，类玲珑玉，错落琼杯。得满盛香露；洗荡尘埃。是真元孕育，有仙风道骨，岂是凡胎。问真宰，难留下土，携尔上蓬莱。（成化本《扬州琼华集》）

　　【明月斜】
　　明月斜，秋风冷。今夜故人来不来，教人立尽梧桐影。（万历本《花草粹编》卷一）

　　【洞仙歌】
　　飞梁欹水，虹影澄清晓。橘里渔乡半烟草。叹来今往古，物是人非，天地里，惟有江山不老。雨巾风帽，四海谁知道。

　　一剑横空几番到。按玉龙嘶未断，月冷波寒光去也，琳宇洞关无锁。认屏，烟障是吾庐，任满地苍苔，年年不扫。（明刻本《唐词纪》卷一五）

　　【望江南】
　　瑶池上，瑞雾霭群仙。素练金童锵凤板，青衣玉女啸鸾弦。身在大罗天。

　　沈醉处，缥缈玉京山。唱彻步虚清燕罢，不知今夕是何年。海水又桑田。

　　【汉宫春】
　　横笛声沈，倚危楼红日，江转天斜。黄尘边火Е洞，何处吾家。胎禽怨，夜来乘风、玄露丹霞。先生笑，飞空一剑，东风犹自天涯。

　　情知道山中好，早翠嚣含隐，瑶草新芽。青溪故人信断，梦逐飙车。乾坤星火，归来兮、煮石煎砂。回首处、幅巾蒲帐，云边是笑桃花。

　　【减兰】
　　暂游大庾。白鹤飞来谁共语。岭畔人家。曾见寒梅几度花。

　　春来春去。人在落花流水处。花满前溪。藏尽神仙人不知。（以上三首康熙本《全唐诗》卷九○○）


琴精
　　琴精，吴越王时嘉兴守曹家女，后得仙术。宋理宗嘉熙丁酉（一二三七）赠金鹤云以百金。见《花草粹编》卷七引《江湖纪闻》。

　　琴精词一首，据明刻本《唐词纪》附录入。

　　【千金意】
　　音音音。音音你负心。你真负心。孤负我到如今。记得年时，低低唱，浅浅斟。一曲值千金。

　　如今寂寞古墙阴。秋风荒草白云深。断桥流水何处寻。凄凄切切，冷冷清清，教奴怎禁。（明刻本《唐词纪》卷三）


妙香
　　妙香，狐所化女子。见《诗话总龟》前集卷四六引《洞微志》。

　　妙香作品一首，据明刻本《唐词纪》附录入。

　　【北邙月】
　　劝君酒莫辞。花落抛旧枝。只有北邙山下月，清光到死也相随。（明刻本《唐词纪》卷五）



鬼仙
　　鬼仙词一首，据明刻本《古今词统》录入。

　　【柳梢青】
　　晓星明灭。白露点、秋风落叶。故址颓垣，冷烟衰草，前朝宫阙。

　　长安道上行客。依旧名深利切。改变容颜，消磨今古，陇头残月。（明刻本《古今词统》卷六）

　　【惜花容】
　　少年看花双鬓绿。走马章台管弦逐。而今老更惜花深，终日看花看不足。

　　座中美女颜如玉。为我一曲金缕曲。归时压得帽檐欹，头上春风红簌簌。

　　【桃源忆故人】
　　玉楼深锁薄情种。清夜悠悠谁共。羞见枕衾鸳凤。闷即和衣拥。

　　无端画角严城动。惊破一番新梦。窗外月华霜重。听彻梅花弄。

　　【南乡子】
　　泊雁小汀洲。冷淡湘裙水漫秋。裙上唾花无觅处，重游。隔柳惟存半月钩。

　　准拟架层楼。望得伊家见始休。还怕粉云天冻起，悠悠。化作相思一片愁。

　　【浪淘沙】
　　还下酒家钱。便好安眠。大槐宫里著貂蝉。行到江南知是梦，雪压渔船。

　　磐薄古梅边。也是前缘。鹅黄雪白又醒然。一事最奇君记取，明日新年。

　　【撷芳词】
