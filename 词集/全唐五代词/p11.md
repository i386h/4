<!-- { "loadSidebar": true } -->
　　虹赤白，尽是阻军行。若是横桥拦着路，且须盘泊犒军兵。不久却回程。

　　○其五

　　虹入井，尽是败军情。或有鼠形营上现，忽然交战血成坑。防击保城营。

　　○其六

　　虹如晕，更复似弓形。有若白虹形断续，兼之五六见城营。皆主血光成。（或见五六月。）

　　○其七

　　虹霓见，更或似弓形。有若晕来如断续，兵兴五日便回程。久住必灾成。

　　○其八

　　白赤虹，单见色无双。如气冲天或横过，蚩尤旗号动戈枪。起处必为殃。

　　○其九

　　虹起处，头尾地侵天。其虹见时非有雨，晴天见者血成川。民更有灾愆。

　　○其十

　　白虹见，昼见地侵天。其地一方皆主乱，众人喧闹有灾缠。年内应其占。

　　○其十一

　　白赤虹，昼见莫兴兵。更有虹霓垂军上，彼军杀将且须停。动必有灾。

　　○占雨第八

　　凡论雨，二气是阴阳。升则为云降则雨，若逢兵动合灾祥。良将要参详。

　　○其二

　　师在道，或始出郊城。雷雨如倾溪涧阻，沐尸凶象不堪行。勿足与天争。

　　○其三

　　军始进。雨急立成泥。名曰沐尸当速止，别诠吉日与良时。强进必凶危。（军谶曰：‘兵行日暴风猛雨，折旗帜不止，此天怒也，不可进兵，待天象和明，别择日行。’）

　　○其四

　　军发日，微雨洒军行。此是润军兵必利，旌旗前指最为精。所向定须赢。

　　○其五

　　兵始进，旗帜绕于枪。半雨半晴霞气过，且须盘泊好参详。去即阵难当。

　　○其六

　　天数日，半雨半兼晴。营内有奸谋结叛，先晴后雨叛难成。先雨后晴兴。

　　○其七

　　兵发日，风雨逆沾人。天意欲知教我记，不须前进恐危身。见阵溃亡军。（《军行志》：‘如行军见暴风猛雨，倒折旗枪，大雨不止者，天之怒也，军不可进。宜待天象和明，别择日时门户，军行方吉也。’）

　　○其八

　　天雨物，形体不能声。其分凶灾主兵寇，功臣遭戮国须倾。固守得平平。

　　○其九

　　天雨血，贤退进邪人。血染金革皆不喜，急移营寨赏三军。无罪受王刑。

　　○其十

　　天雨鸟，爪翅及诸般。若在彼军他主败，我军逢此不能安。必见损兵官。

　　○其十一

　　天雨蛩，在敌不宜攻。或鳖或鱼皆凶兆，我军见者便回程。不动便遭凶。

　　○其十二

　　天雨毛，主将信邪奸。急宜谨廉须固守，莫将轻慢事非凡。天意报君颜。

　　○其十三

　　无云雾，一色见天晴。此象无云而雨降，谓之天泣事难禁。主帅未安心。

　　○其十四

　　黑云现，横截在天河。见此天河新作换，来朝有雨应君家。此语不曾差。

　　○其十五

　　天河内，闪电见光明。随即来朝遭大雨，自然{滂}霈若盆倾。平地水汪盈。

　　○其十六

　　月生晕，月晕晕参星。或晕井宿遭雨降，五朝七日不差分。空里似盆倾。

　　○其十七

　　密见。雨阵黑浓浓。蓦地拦前轰霹雳，天雷惊震拥来攻。有雨不多分。

　　○占雷第九

　　老阳极，出地变成雷。出声之先收声后，此为灾怪号非时。兵起主荒饥。

　　○其二

　　占雷法，大怕出非时。皆是守官无政法，酷民枉役有天知。天怒震威摧。

　　○其三

　　兵发日，风吼忽雷鸣。战马尽惊旗倒折，前程必有贼来迎。大战血交并。

　　○其四

　　兵发日，气与雷声。云趁我军雷逐后，天威神助大军行。此去必须赢。

　　○其五

　　兵发日，雷动我军营。天助威灵军得胜，若居彼上我劳军。审细听其声。

　　○其六

　　冬三月，何事忽雷鸣。只利客军非利主，高旗先举定须赢。后战必无成。

　　○其七

　　雷霹雳，树木及诸般。若在彼军营寨上，天威杀气我难当。移寨始为安。

　　○其八

　　营寨上，雷止一声鸣。定是命来应迅速，不然急诏事叮咛。上将好详听。

　　○其九

　　营郡邑，天上忽雷声。欲似雷鸣还不似，多应土地注长倾。否则战将争。

　　○其十

　　兵发日，风送逆雷声。天意欲将兵仔细，不宜先举恐伤危。遇敌恐遭摧。（夫雷霆者天地之成，震则以惊万物，兵者尤宜祭之。凡雷霆于将军士卒，宜擐甲张弦，其得天助也。）

　　○其十一

　　无气，天色十分晴。蓦地一声如雷响，或如霹雳野鸡惊。龙出没灾刑。（经曰：‘谓之天鼓，亦主兵火。’又曰：‘龙出。’）

　　○其十二

　　将军众，蓦地一声雷。次后并无雷附矣，将军兵众必行之。举处可先为。

　　○其十三

　　春三月，甲子共庚寅。乙丑戊子并辛卯，雷鸣霹雳恐伤人。大战月旬惊。

　　○其十四

　　将战次，临阵有雷声。后我军中鸣至敌，敌军必败我军赢。反此一同情。

　　○其十五

　　天阴久，不雨数朝期。忽有雷鸣我军上，前程得捷占便宜。反此我军危。

　　○其十六

　　雷四起，南北与东西。其势往还鸣不定，合当回避不须迟。大战两伤之。

　　○其十七

　　声浑浑，其势又圆长。起处来方我军上，若还征战定无妨。又助我军强。

　　○其十八

　　霹雳震，牙帐震声雄。忽速搜寻休要住，须知营寨有奸凶。寻觅莫从容。

　　○其十九

　　密云见，踊跃若倾河。忽有雷声先大作，其时有雨也无多。说出遍遍无。

　　○其二十

　　雷忽震，震处众人惊。若雷又非声振怒，我军之上必摧倾。移寨免忧惊。

　　○其二十一

　　雷声震，连日不收声。此象正为多失信，为地官吏不能清。天令与人闻。

　　○其二十二

　　雷震雹，随即雪空飞。阴气胜阳因此得，贼臣将起事须疑。主吏损心知。

　　○其二十三

　　兵发日，雷发我军中。天助神威兵大胜，若居彼上我军凶。详细辨雷轰。

　　○其二十四

　　兵发日，霞气与雷声。霞随我军雷随彼，威感应之我军停。此去必功成。

　　○其二十五

　　兵发日，须要识鸣方。雷自我军营上起，主军大胜客军伤。天意助我祥。

　　○其二十六

　　兵发日，雷向敌军鸣。彼胜我输宜罢战，不然城寨定遭。预计不宜征。

　　○其二十七

　　军营内，无雨及无云。营上忽然雷霹雳，主军大败急移营。不尔祸来侵。

　　○其二十八

　　占雷兆，初发那方鸣。乾上主兴多士卒，坎方大水阻行兵。艮位病临营。

　　○其二十九

　　占雷兆，初若震方鸣。决主其年高贵，预收粮饷赈军民。巽上旱灾临。

　　○其三十

　　占雷兆，初动在离方。恐有火灾兼旱孽，坤宫损稼总宜禳。兑位起兵忙。

　　○其三十一

　　商音姓，鸣忌在离方。角姓兑乾宫震巽，羽防坤艮及中央。徵姓坎方殃。（天子出，取天子姓；不出，只以主将姓并日干为主，以八方生克断。诀云：‘甲乙兑乾方，丙丁坎上当。戊己防震巽，庚辛离有殃。壬癸艮坤位，中央总不祥。我克他军败，他克我军伤。生他虽用计，生我自投降。上天昭应验，良将细推详。’）

　　○占天第十

　　天之道，为父又为君。清静丽明为顺吉，昏暗阴散缺忠臣。谄佞近王庭。

　　○其二

　　天气赤，荫地一般红。人物尽来如屠血，来兵必战有灾凶。兵败莫西东。（宋咸淳甲戌七月初六日庚辰酉时，在天有一丈余高霞，映地如血，当年十二月过江，至丙子纳降，江淮军民遭涂灾。）

　　○其三

　　天之道，哀响又兼鸣。此处必主兴王道，异谋革位少良臣。年内见其因。

　　○其四

　　天之道，其象号乾方。或若分为于两半，分帝别土乱征伤。人主见忧惶。

　　○其五

　　天之道，忽裂见楼台。皆主兵荒人世乱，千般祥瑞忽为灾。其怪报人来。

　　○其六

　　天河分，忽若似戟尖。兵革当兴逢此兆，诸州郡府见忧煎。涂炭遍山川。

　　○其七

　　天色白，惨惨甚昏蒙。久阴不雨阴谋事，必为兵火事难通。年内始知踪。

　　○其八

　　天忽响，鸣闹在苍穹。多是子忧当父感，天鸣臣怒鉴君同。君主可宽刑。

　　○其九

　　天道惨，惨色变深黄。必主大风三二日，船行急止莫沧洋。预报与君忙。

　　○其十

　　天忽见，有虹赤红黄。贯北斗极星还绕，君生贤圣主非常。此事甚相当。

　　○其十一

　　天久旱，无雨水盆流。此是天时雨不润，不能下降奔高流。禾谷岂全收。

　　○占日第十一

　　太阳位，为主正为君。兆主国君家国事，通行循度总和平。昏蚀主忧惊。

　　○其二

　　日傍气，赤色若悬锺。游所见边须将死，不论春夏与秋冬。所举总成空。

　　○其三

　　日生晕，上下两重交。必有彼将亡将过，中谋独霸不成韬。终是举枪刀。

　　○其四

　　日在右，白气若虹交。兆主血流成大战，缘君失政作成妖。无法可禳消。

　　○其五

　　日光晕，晕耳有阴风。左右并同为吉兆，三般变易日时逢。日月在罗笼。（日边耳，《经》曰：‘日有抱晕于野，皆有降军降将至也。’）

　　○其六

　　日光晕，有晕要须知。阙处预先防备吉，忽然不阙亦须疑。三日雨淋漓。

　　○其七

　　日中晕，上盖下为缨。向晕即凶背晕吉，若无征战有风声。霞气雨还成。

　　○其八

　　晕不合，垂在两边生。城内有谋人不就，且饶缓慢看军情。一事也无成。

　　○其九

　　晕边气，入则外军赢。随气攻之应大胜，忽然内出我军倾。胜负预先明。

　　○其十

　　晕边耳，一耳喜来生。两耳欲来相解意，又言拜将摄公卿。此速甚分明。

　　○其十一

　　日月背，顺吉背须凶。若背东方西面胜，背西东面获其功。南北并皆同。

　　○其十二

　　占日月，主客要先知。昼把太阳将作主，夜凭星月验安危。客认气随时。（日月星连主，云霞气为客。）

　　○其十三

　　相斗敌，两日见分明。必有拔营离寨去，正当日下看抛城。大战血交并。

　　○其十四

　　相斗敌，日斗对城营。交战血流看主客，必应主败客军赢。日度算还生。（算太阳分野。）

　　○其十五

　　日中晕，日被白虹穿。天下大兵看即起，又兼烈士执仇冤。奋怒气冲天。（荆轲入秦时有此兆。）

　　○其十六

