<!-- { "loadSidebar": true } -->
　　暖催春促吐芳芽，伴雨从风处处斜。莫道元功无定配，不然争得见桃花。（以上五首函海本《全五代诗》卷一八）


释齐己
　　释齐己（八六四--九四三？），本姓胡，名得生，自号衡岳沙门，益阳（今属湖南）人，一作长沙人（按唐益阳县属潭州长沙郡。称齐己长沙人，当指其郡望）。七岁，居大沩山寺，诗句多出人意表，众僧奇之，劝令落发为僧。久之，居长沙道林寺。后梁龙德元年（九二三），为江陵龙兴寺僧正。有《白莲集》。《十国春秋》卷一○三有传。另参孙光宪《白莲集序》、《宋高僧传》卷三○、《唐才子传校笺》卷九、《中华文史论丛》一九八三年三期曹讯《齐己生卒年考证》。

　　齐己作品四首，据明刻本《唐词纪》录存，参校丛刊本《白莲集》、宋本《乐府诗集》、嘉靖本《万首唐人绝句》。

　　【杨柳枝】
　　凤楼高映绿阴阴。凝重多含雨露深。莫谓一枝柔软力，几曾牵破别离心。

　　【又】
　　低似中陶潜酒，软极如伤宋玉风。多谢将军绕营种，翠中闲卓战旗红。

　　【又】
　　高僧爱此遮江寺，游子伤残露野桥。争似著行垂上苑，碧桃红树对摇摇。（以上三首明刻本《唐词纪》卷一）

　　【又】
　　馆娃宫畔响廊前。依托吴王养翠烟。剑去国亡台榭毁，却随红树噪秋蝉。（明刻本《唐词纪》卷二）


陈陶
　　陈陶（生卒年不详），剑浦（今福建南平）人，南唐升元中，至南昌，将诣建康，闻宋齐邱秉政，自料不合，遂隐于南昌西山，白以诗酒为事。事迹据《钓矶立谈》、《江南野史》卷八、马令《南唐书》卷一五、陆游《南唐书》卷七本传。

　　陈陶作品十首，据嘉靖本《万首唐人绝句》录入，校以康熙本《唐音统签》。

　　【水调词（十首）】
　　黠虏迢迢未肯和。五陵年少重横戈。谁家不结空闺恨，玉筋阑干妾最多。

　　【又】
　　羽管慵调怨别离。西园新月伴愁眉。容华不分随君去，独有妆楼明镜知。

　　【又】
　　忆饯良人玉塞行。梨花三见换啼莺。边埸岂得胜闺阁，莫逞周弓过一生。

　　【又】
　　惆怅江南早雁飞。年年辛苦寄寒衣。征人岂不思乡国，只是皇恩未放归。

　　【又】
　　水阁莲开燕引雏。朝朝攀折望金吾。闻道碛西春不到，花时还忆故园无。

　　【又】
　　自从清野戍辽东。舞袖香销罗幌空。几度长安发梅柳，节旄零落不成功。

　　【又】
　　长夜孤眠倦锦衾。秦楼霜月苦边心。征衣一倍装绵厚，犹虑交河雪冻深。

　　【又】
　　瀚海长征古别离。华山归马是何时。仍闻万乘尊犹屈，装束千娇嫁郅支。

　　【又】
　　沙塞依稀落日边，寒宵魂梦怯山川。离居渐觉笙歌懒，君逐嫖姚已十年。

　　【又】
　　万里轮台音信稀。传闻移帐护金微。会须麟阁留踪迹，不斩天骄莫议归。（以上十首《万首唐人绝句》卷三五）


孟昶
　　孟昶作品一首，据万历本《花草粹编》录存，参校何本《竹坡诗话》、明钞本《墨庄漫录》、学津本《西溪丛话》、耘经楼本《苕溪渔隐丛话》。

　　【玉楼春】
　　○与花蕊夫人夜起（避暑摩诃池上）

　　冰肌玉骨清无汗。水殿风来暗香满。帘开明月独窥人，欹枕钗横云鬓乱。

　　起来琼户启无声，时见疏星渡河汉。屈指西风几时来，只恐流年暗中换。（万历本《花草粹编》卷六）


徐铉
　　徐铉（九一六～九九一），字鼎臣，原籍会稽（今浙江绍兴），其父移家广陵（今江苏扬州），遂为广陵人。初仕吴为校书郎。南唐元宗时，试知制诰，迁祠部郎中。又迁中书舍人。后主时，除礼部侍郎，历尚书右丞、兵部侍郎、翰林学士、御史大夫、吏部尚书。入宋后，为太子率更令，历左散骑常侍。淳化二年（九九二）卒，年七十六。有《徐骑省集》（一称《徐文公集》）等。马令《南唐书》卷二三、《宋史》卷四四一、《十国春秋》卷二八有传。

　　徐铉作品二十四首，据宋本《徐骑省集》及康熙本《全唐诗》录入。

　　【柳枝词（十二首）】
　　把酒凭君唱柳枝。也从丝管递相随。逢春只合朝朝醉，记取秋风落叶时。

　　【又】
　　南园日暮起春风。吹散杨花雪满空。不惜杨花飞也得，愁君老尽脸边红。

　　【又】
　　陌上朱门柳映花。帘钩半卷绿阴斜。凭郎暂驻青骢马，此是钱塘小小家。

　　【又】
　　夹岸朱阑柳映楼。绿波平幔带花流。歌声不出长条密，忽地风回见彩舟。

　　【又】
　　老大逢春总恨春。绿杨阴里最愁人。旧游一别无因见，嫩叶如眉处处新。

　　【又】
　　堤畔柳含烟。疑是阳和二月天。醉里不知时节改，漫随儿女打秋千。

　　【又】
　　水阁春来乍减寒。晓妆初罢倚栏干。长条乱拂春波动，不许佳人照影看。

　　【又】
　　柳岸烟昏醉里归。不知深处有芳菲。重来已见花飘尽，唯有黄莺啭树飞。

　　【又】
　　此处仙源不是遥。垂杨深处有朱桥。共君同过朱桥去，密映垂杨听洞箫。

　　【又】
　　暂别扬州十度春。不知光景属何人。一帆归客千条柳，肠断东风扬子津。

　　【又】
　　仙乐春来案舞腰。清声偏似傍娇娆。应缘莺舌多情赖，长向双成说翠条。

　　【又】
　　凤笙临槛不能吹。舞袖当筵亦自疑。唯有美人多意绪，解依芳态画双眉。（以上十二首宋本《徐骑省集》卷二）

　　【柳枝词（十首）】
　　○座中应制

　　金马词臣赋小诗。梨园弟子唱新词。君恩还似东风意，先入灵和蜀柳枝。

　　【又】
　　百草千花共待春。绿杨颜色最惊人。天边雨露年年在，上苑芳华岁岁新。

　　【又】
　　长爱龙池二月时。毵毵金线弄春姿。假饶叶落枝空后，更有梨园笛里吹。

　　【又】
　　绿水成文柳带摇。东风初到不鸣条。龙舟欲过偏留恋，万缕轻丝拂御桥。

　　【又】
　　百尺长条婉麴尘。诗题不尽画难真。凭君折向人间种，还似君恩处处春。

　　【又】
　　风暖云开晚照明。翠条深映凤皇城。人间欲识灵和态，听取新词玉管声。

　　【又】
　　醉折垂杨唱柳枝。金城三月走金羁。年年为爱新条好，不觉苍华也似丝。

　　【又】
　　新春花柳竞芳姿。偏爱垂杨拂地枝。天子偏教词客赋，宫中要唱洞箫词。

　　【又】
　　凝碧池头蘸翠涟。凤皇楼畔簇晴烟。新词欲咏知难咏，说与双成入管弦。

　　【又】
　　侍从甘泉与未央。移舟偏要近垂杨。樱桃未绽梅先老，折得柔条百尺长。（以上十首宋本《徐骑省集》卷五）

　　【抛球乐】
　　歌舞送飞球，金觥碧玉筹。管弦桃李月，帘幕凤凰楼。一笑千场醉，浮生任白头。

　　【又】
　　灼灼桃花枝，纷纷度画。不知红烛下，照见彩球飞。借势因期克，巫山暮雨归。（以上二首康熙本《全唐诗》卷八九九）


李煜
　　李煜作品一首，据康熙本《古今词话》录存，参校朱本《南唐二主词集》、刘本《南唐二主词》、学津本《西溪丛话》、津逮本《邵氏闻见后录》、明钞本《墨庄漫录》、金陵本《客座赘语》。

　　【柳枝】
　　风情渐老见春羞。到处芳魂感旧游。多见长条似相识，强垂烟穗拂人头。（康熙本《古今词话·词话》上卷引《客座赘语》）


无名氏
　　无名氏作品二首，据明刻本《词品》录存，参校宋本《乐府诗集》、康熙本《全唐诗》、内府本《词谱》。

　　【回纥】
　　阴山瀚海信难通。幽闰少妇罢裁缝。缅想边庭征战苦，谁能对镜冶愁容。久戍人将老，须臾变作白头翁。

　　【石州】
　　自从君去远巡边。终日罗帏独自眠。看花情转切，揽涕泪如泉。一自离君后，啼多双眼穿。何时狂虏灭，免得更留连。（以上二首明刻本《词品》卷一）


无名氏
　　无名氏作品一首，据明刻本《词品》录存，参校明刻本《古今词统》。

　　【小秦王】
　　柳条金嫩不胜鸦。青粉墙头道韫家。燕子不来春寂寞，小窗和雨梦梨花。（明刻本《词品》卷一）


无名氏
　　无名氏作品一首，据万历本《花草粹编》录存，参校宋本《乐府诗集》、明刻本《唐词纪》、康熙本《全唐诗》。

　　【醉公子】
　　昨日春园饮，今朝倒接{难}。谁人扶上马，不省下楼时。（万历本《花草粹编》卷一）


无名氏
　　无名氏作品一首，据明刻本《唐词纪》录存，参校嘉靖本《万首唐人绝句》、康熙本《全唐诗》。

　　【杨柳枝】
　　朝朝车马如蓬转，处处江山待客归。若使人间少离别，杨花应合过春飞。（明刻本《唐词纪》卷六）


无名氏
　　无名氏作品一首，据明刻本《唐词纪》录存，参校宋本《乐府诗集》、嘉靖本《万首唐人绝句》、丁本《升庵诗话》、明刻本《词品》。

　　【三台词】
　　雁门关上雁初飞。马邑栏中马正肥。日旰山西逢驿使，殷勤南北送征衣。（明刻本《唐词纪》卷八）


无名氏
　　无名氏作品一首，据明刻本《古今词统》录存（原属薛涛），参校谈本《太平广记》、洪本《唐诗纪事》。

　　【阿那曲】
　　玉漏声长灯耿耿。东墙西墙时见影。月明窗外子规啼，忍使孤魂愁夜永。（明刻本《古今词统》卷一）


无名氏
　　无名氏作品一首，据康熙本《词鹄初编》录存，参校宋本《乐府诗集》、嘉靖本《万首唐人绝句》、康熙本《全唐诗》、内府本《历代诗余》。

　　【塞姑】
　　昨日卢梅塞口。整见诸人镇守。都护三年不归，折尽江边杨柳。（康熙本《词鹄初编》卷一）


无名氏
　　无名氏作品一首，据康熙本《古今词话》录存，参校丛刊本《才调集》、嘉靖本《万首唐人绝句》。

　　【凉州歌】
　　一去辽阳系梦魂。忽传征骑到中门。纱窗不肯施红粉，图遣萧郎问泪痕。（康熙本《古今词话·词话》上卷引《乐府衍义》）


无名氏
　　无名氏作品一首，据内府本《历代诗余》录存，参校涵芬楼《说郛》本《洞微志》、陆本《岁时广记》、康熙本《全唐诗》。

　　【踏阳春】
　　踏阳春。人间二月雨和尘。阳春踏尽秋风起，肠断人间鹤发人。（内府本《历代诗余》卷一）


无名氏
　　无名氏作品一首，据内府本《词谱》录存，参校宋本《乐府诗集》、康熙本《全唐诗》。

　　【柘枝引】
