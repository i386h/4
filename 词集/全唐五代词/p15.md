<!-- { "loadSidebar": true } -->
　　伯劳鸟，啼叫在军营。南北敌人困我将，东西只是有虚声。此象甚分明。

　　○其四十四

　　城营内，枭鸟噪声鸣。如在德乡分队伍，如居刑杀及奔惊。预叫使人听。

　　○其四十五

　　下营次，众鸟集群鸣。如在德乡犹自可，若还刑上血成坑。此兆细详听。

　　○其四十六

　　兵发日，百鸟忽迎军。此是天威来助顺，贼人归向息边尘。端的立功勋。

　　○其四十七

　　兵行次，众鸟覆于营。必有大军来击我，皂旗黄杆引师行。禳厌毕登程。

　　○其四十八

　　兵行日，禽乃或朝军。将有福神天助，必然旬日立功勋。官爵显超群。

　　○其四十九

　　鸡声闹，半夜及黄昏。半夜精兵行在速，黄昏啼后有回军。太白报人闻。（众鸡主国事，一鸡主家咎。）

　　○其五十

　　燕雀闹，邻境动兵争。更有黑头黄鸟至，腹黄身黑不知名。彼已出精兵。

　　○其五十一

　　城营内，鸡鸟共喧争。鸟若赢时军外胜，鸡赢主胜甚分明。偷寨两般情。

　　○其五十二

　　鸦鸣噪，无故噪城营。此是用兵灾欲起，人家被噪有凶情。祸发不安宁。

　　○其五十三

　　城营内，骛鸟入其城。定有兵灾并疫瘴，人民饥饿失耕耘。修德免灾成。

　　○其五十四

　　城营内，黄鸟赤其头。必有官灾三日内，兼防奸叛有因由。荧惑祸堪忧。（荧惑祸者，火灾也。）

　　○其五十五

　　城营内，赤鸟入于营。更有野鸡并野雉，须防风火与虚惊。皂帜厌为精。（水克火，故用皂旗。如见赤色鸟入军营，覆将帐幕，以皂旗白竿立帐前三日，厌吉。）

　　○其五十六

　　城营内，大鸟绕其中。不是将军亡疫瘴，及防外寇损身躬。先兆已呈凶。

　　○其五十七

　　城营内，异鸟或然来。好慎外归刑祸事，不然军主将身灾。斋醮保无乖。

　　○其五十八

　　城营内，夜静有鸟鸣。此是暴兵来逼我，便须防备速移营。即得事安宁。

　　○其五十九

　　城营内，众鸟蓦翱翔。障日翳天成障起，必知内外将猖狂。仔细可消详。

　　○其六十

　　彼军上，众鸟泊其中。定见抛营军败走，不然潜伏刷营空。仔细审其踪。

　　○其六十一

　　彼军上，众鸟闹纷纷。聚散只看三五日，不然潜伏拟谋人。防御始参真。

　　○其六十二

　　诸鸣鸟，不利叫三声。一与五声将快和，若逢此数不堪听。一任彻天鸣。（《易》云：‘三多凶’。故不利。）

　　○其六十三

　　占飞鸟，何处入军营。若在德乡加喜气，只从刑地是凶声。百鸟一般听。

　　○其六十四

　　城营内，鸟散作巢窝。其地欲荒堪在即，速须移寨莫蹉跎。不去祸来磨。

　　○其六十五

　　攻城次，群鸟出墙头。内有敌围军欲出，外军急备整戈矛。用意设良筹。

　　○其六十六

　　军营内，白鸟立旗头。相聚数枚人总见，将军迁位作公侯。吉庆喜无休。

　　○其六十七

　　鹰与鹞，逐鸟奔吾军。前来暴兵来势猛，速当准备莫因循。常守险关津。

　　○其六十八

　　下营次，鸟立树枝间。或在牙旗毛羽掩，须防敌骑欲相残。三日内生奸。

　　○其六十九

　　城营内，异鸟入其中。宿处不知人不识，终须血染草头红。防备有奸通。

　　○其七十

　　占乌鸟，结伴后随军。路后敌人应过去，我军不久却回程。相贺喜安平。

　　○其七十一

　　城营内，巨鸟忽留停。防备贼人来索战，兆当催众早收兵。不去祸还成。（三日后始吉。）

　　○其七十二

　　城营内，巨鸟至纷纷。他分欲荒人在即，早须排备莫留停。号令速驱兵。

　　○其七十三

　　临阵次，聆取鸟声鸣。若在我军头上叫，切须避敌莫交兵。在彼我军赢。

　　○其七十四

　　临阵次，鸟向彼军飞。便整旗枪征敌吉，统军大帅不须疑。天助得其时。

　　○其七十五

　　临阵次，鸟向敌军来。一只一双犹可击，或然成阵叫声哀。勿战速当回。

　　○其七十六

　　彼军垒，群鸟出高飞，内有雄兵来突我，其城难下速当回。不悟将身危。

　　○其七十七

　　城营内，鸡雁入其中。必有外奸通敌事，忽然搦鸟更为凶。遇战岂成功。

　　○其七十八

　　兵发日，乌鸟后随声。此是顺天天助我，灵禽预报战须赢。将士有欢情。

　　○其七十九

　　临阵次，敌上鸟来冲。进战必当伤将士，如从我后却宜攻。贼败定生擒。

　　○其八十

　　城营内，夜静有鸠鸣。军欲还乡宜准备，此为天意事叮咛。为将莫忧惊。

　　○其八十一

　　群鸟至，五五及三三。营上往来声不绝，四边飞叫认收还。军溃散兵残。

　　○其八十二

　　兵发日，旗後有鸟鸣。此是天教吾得胜，令禽先报我公卿。将士尽欢欣。

　　○其八十三

　　他阵上，四面有鸟来。进战必因伤将士，若从我阵往前摧。生捉将休猜。

　　○占怪第二十三

　　戈矛上，忽有火光明。兆主三军轻命战，管须交战我军赢。青炽不宜兵。（火青焰小如鬼火者主兵忧。）

　　○其二

　　帅衣服，无故血痕班。防有奸谋来害己，急须焚毁祸回还。不尔将遭残。

　　○其三

　　抽刀剑，血点自然成。战有大功须在近，又兼铃铎不摇鸣。遇战必须赢。

　　○其四

　　出军日，龙现众人惊。急令师回休强进，若还坚执往前行。枉损马和兵。

　　○其五

　　将军帐，无故似人摇。兆主敌人兵溃散，稍驱兵马向前交。瓦解与冰消。

　　○其六

　　将军帐，床动众人惊。及有血生俱作怪，若还临阵祸无轻。身丧掩泉垌。

　　○其七

　　将军袂，蓦地起飞腾。此是将军倾折象，难禳兵众敌相凌。火急整回程。

　　○其八

　　军才止，陂泽与郊田。或有石盘从地涌，此为吉兆可攻前。君圣宰臣贤。

　　○其九

　　安营讫，分布已周围。碎石或生无数目，将军不久罢兵权。天地应昭然。

　　○其十

　　军营内，田地陡然高。必得敌人来土贡，开旗赢彼不疲劳。休士止枪刀。

　　○其十一

　　军营内，元处是平田。地比始临微似长，将军官职必升迁。禄位享遐年。

　　○其十二

　　军营内，地上或生黄。照得敌人兵与马，凯旋归国长威光。天下举宫商。

　　○其十三

　　军营内，气出地中央。满塞便教人勿讶，敌人怯战愈乖张。获将得封疆。

　　○其十四

　　军营内，地上水泉生。此是润军天助顺，须当先敌将和兵。捷报入朝京。

　　○其十五

　　军止歇，地上忽生尘。如有震声人总怪，三朝五日定还军。大战苦劳辛。

　　○其十六

　　营寨内，地上血纷纷。此象大凶人速避，麻衣布帽送将军。休望有功勋。

　　○其十七

　　军营内，地上艾方生。青嫩叶香人尽识，师徒将疾事非轻。恶病使人惊。（七年之病，求三年之艾，故为病兆。）

　　○其十八

　　安营内，街径已编成。地上忽然生拆裂，不如准备速移营。不信大亡倾。

　　○其十九

　　营寨内，地陷或成坑。大陷大亏微小负，俱为亏败丧军情。火速去移营。

　　○其二十

　　军营内，地陷几人惊。若更似催征战鼓，此般凶象速移营。稍缓祸灾成。

　　○其二十一

　　城营内，半夜忽锅鸣。定有暴兵来劫寨，并防谋反及奸生。列阵后相迎。

　　○其二十二

　　军营内，蝼蚁满营生。好备奸谋阴祸起，兼虞地道入奸兵。早备得平平。

　　○其二十三

　　军邑内，天上忽然声。欲似雷声还不是，多应土地见英灵。不久战兵行。

　　○其二十四

　　诸怪见，不可广传声。防有奸人知仔细，亦知彼内有贤英。知我兆元情。

　　○其二十五

　　城营内，昼夜起虚惊。营所旧为神庙地，速移营寨莫居停。不去贼偷营。

　　○其二十六

　　城营内，旗鼓自摇鸣。此是天威来助我，十番出战九须赢。上将称其情。

　　○其二十七

　　城营内，鼓角急声雄。此是乾坤兴废事，戈矛大举祸重重。万姓失耕农。

　　○其二十八

　　城营内，鼓角自然鸣。必有敌军来击我，急须整备待来兵。着意与交征。

　　○其二十九

　　城营内，鼓打不多鸣。一丈高悬并九尺，都虞副将验槌声。七拜解妖精。（各七拜后打。）

　　○其三十

　　城营内，鼓打不能鸣。主将战输遭寇掳，早须收拾便回程。不去损其兵。（移寨止得。）

　　○其三十一

　　或昼夜，大将剑刀鸣。刺客奸人在庭近，急须搜捉莫教停。便见血光成。

　　○其三十二

　　营与邑，井沸闻其声。或溢水泉皆是败，更还龙见也同情。睹此便移营。

　　○其三十三

　　城营内，独角自然鸣。此兆敌人来劫我，随鸣火急整精兵。远探向前征。

　　○其三十四

　　城营角，吹了远而微。韵断声长人怪讶，兆当我众有灾危。固守免倾颓。

　　○其三十五

　　金鼙鼓，自裂七分余。此是三军囚没兆，速当求解醮移居。不可恣行诛。

　　○其三十

　　枪旗戟，无故倒交加。象主病灾如卧草，四门宰犬沥田沙。子候设施佳。（子时以犬血沥四门地上。）

　　○其三十七

　　铃与铎，风息自然鸣。鼓角雄声音振地，必须胜敌悦军情。拥众返回程。

　　○其三十八

　　或昼夜，饮宴在其中。蓦地盏鸣人总讶，劫人已起意忙匆。急遣将邀冲。

　　○其三十九

　　杯器内，清水忽然红。有似血来人尽讶，此为祥瑞立奇功。战急总无凶。

　　○其四十

　　军营内，战马忽然嘶。跑拥摇身非时乱，贼兵降伏要相欺。祭享上天知。

　　○其四十一

　　军器甲，夜后更生光。折毁月形方上窖，离营百步正相当。远去更宜良。

　　○其四十二

　　风不起，旗号自飞扬。前指敌军并阵次，必当我胜用心肠。得胜早回乡。

　　○其四十三

　　临阵次，马匹忽然惊。欲悚欲谦多退缩，牵缠不动自迟情。回首免军惊。

　　○其四十四

　　占怪异，说与众贤知。正是一人行踏处，当逢奇异怪逢为。兵众岂无知。

　　○禳厌第二十四

　　禳厌法，其理事情深。首异诸般奇异怪，或逢要日要时辰。厌法要精明。

　　○其二

