<!-- { "loadSidebar": true } -->
　　发兵日，日偶蚀并亏。莫往前程寻大战，天垂成象遣人知。去则将难归。

　　○其十七

　　冠缨日，日上即为冠。在下为缨檠捧日，冠为喜兆将须欢。缨则将心攒。

　　○其十八

　　两日斗，少时及明朝。倘或忽闻如此兆，外藩草莽竞兴妖。进步疾兵消。

　　○其十九

　　日边气，如杵赤而明。既显不当军将出，执坚迷往损其兵。一半不回程。

　　○其二十

　　日旁晕，状若死蛇围。其兆主灾先举将，帅徒半出不能回。宜改拥师归。

　　○其二十一

　　日边晕，抱日一边生。顺抱敌人须可击，还如逆抱战无赢。随象举其兵。

　　○其二十二

　　日下气，赤气列三层。天下流亡兵竞起，黎民失业祸灾生。鹿走霸图争。

　　○其二十三

　　日四耳，俱在四隅边。宫阙储君生太子，欢忻期降定三年。人马罢征权。

　　○其二十四

　　日中气，上下黑冲过。长子建谋兴大逆，速当根究莫蹉跎。迟便举兵戈。

　　○其二十五

　　两阵近，青气日边生。其状分明如半月，顺其形气速前征。交战必须赢。

　　○其二十六

　　太阳畔，八字气分明。下若鹿獐形势走，将亡兵溃祸灾成。固守保关营。

　　○其二十七

　　太阳畔，云气伞张形。又若飞烟星影里，火星傍出血成坑。坚守不宜行。

　　○其二十八

　　太阳畔，突出泰山端。紫气盘旋俱不散，城中军胜贼当残。临阵审详看。

　　○其二十九

　　太阳畔，气盖日当中。白色东西连卯酉，主忧社稷重灾凶。改号任神龙。（名曰丧门。）

　　○其三十

　　太阳畔，九曜簇于边。似火如灯光烂烂，九州大乱水滔天。王道苦忧煎。（又主兵干。）

　　○其三十一

　　太阳畔，牛斗竞争时。更有傍边持戟立，戟人无首影依稀。宗庙必倾危。

　　○其三十二

　　太阳畔，如幕又如花。相继相连不间断，嫔妃皇后乱其家。术士见生涯。

　　○其三十三

　　太阳畔，气如剪刀形。更有散花桃杏杂，君王失政后妃称。鲜洁愈为精。

　　○其三十四

　　太阳畔，气若壁形圆。其影团圆如晕色，群邦臣下反谋专。夺我境边田。（主小臣谋反分国。）

　　○其三十五

　　太阳畔，一树蒂根成。两气横生长拽出，弑君自缢叛臣情。随帝应其徵。

　　○其三十六

　　太阳畔，如鼠树枝间。又似鸡形双翅举，看看洪水作为难。移寨向高山。

　　○其三十七

　　太阳畔，帆幔气堪疑。又若破船来向岸，仍居乾位帝京隳。帆落势倾时。

　　○其三十八

　　太阳畔，五色气鲜明。下有奔獐形象具，忠臣遭戮又妖兴。不可不留情。

　　○其三十九

　　太阳畔，十字在中张。大祸欲来先露兆，奸凶怀恨作妖祥。斋醮早消禳。

　　○其四十

　　太阳畔，气色似人兵。若在离边移寨上，君王易代表临。贤者得其情。

　　○其四十一

　　太阳畔，两手在其傍。更有金星圆出现，后妃作孽乱生狂。乾地应其殃。（乾符六年二月十八日午时现。）

　　○其四十二

　　太阳畔，举手若两分。或作扫形居两手，君王帝位欲分更。不散决然成。（气现久不散，其殃必应。）

　　○其四十三

　　太阳畔，青气散如飞。变作雁行分势列，外邦小国贼臣欺。谋反祸相随。

　　○其四十四

　　太阳畔，若对斗牛间。更有一虹迎面见，三公流国战无还。迁改莫辞难。（国主政权应自失。）

　　○其四十五

　　日边气，皆应在蚩尤。申酉且须看獬豸，丧门申未午时求。见处便堪愁。

　　○其四十六

　　日之外，有耳两边生。必有和通同好善，两军不战结欢欣。四海得安宁。

　　○其四十七

　　青天象，日月气来冲。北面气冲北面旺，南冲南旺认西东。取此以为踪。

　　○其四十八

　　日色异，黄赤病之源。色若白时多死兆，更兼兵起祸凶年。疾疫凑来缠。

　　○其四十九

　　日五色，或有气棱层。其分国王权政失，耽迷酒色损生灵。修德灭奢矜。

　　○其五十

　　日紫色，名曰疾萎蕤。其分起兵多丧败，且宜修德厌天机。勿起祸当时。

　　○其五十一

　　日有耳，两耳战均平。厚处必赢君占取，一边有耳一边赢。无战喜交兵。

　　○其五十二

　　日色青，其分国堪伤。或似火光兼火影，皆为灾乱殄忠良。防备贼临疆。

　　○其五十三

　　日生晕，须有晕形圆。其形如晕圆圆背，那邦臣子叛谋专。夺取境边田。

　　○其五十四

　　日四耳，顶上即为冠。两下为缨须近日，下为履象不为权。回报日须端。（经曰：‘日上为冠，下为履，两下为耳，长而为缨，朝抱日吉。’）

　　○其五十五

　　太阳斗，竞与日争时。更有傍人持戟立，戟人无首影依稀。宗庙必倾危。

　　○其五十六

　　太阳位，下复见形圆。便若白来其色黑，王更国变别忧权。一日见忧煎。

　　○其五十七

　　日出现，便若似燕脂。映地满天如血染，此为天杀苦军权。七日雨平川。（无雨主火灾。）

　　○占月第十二

　　太阴位，为后又为臣。凡有象形凶吉定，行兵主帅要知明。一一细分清。

　　○其二

　　占圆月，下小彼军多。若总大时占我众，全无大小必相和。青白定回戈。

　　○其三

　　出军夜，看月好参详。有兔主人占大胜，兔无还是客军强。仔细审形相。

　　○其四

　　占夜月，五色气相当。此是交兵须谨慎，直须拚得赏儿郎。怪吝必相伤。

　　○其五

　　太阴内，有晕使人惊。其象分明如刀字，奸臣谋反事将成。密究速加刑。

　　○其六

　　守彼垒，吾督将须攻。月色无光灰粉样，拔城不过一旬中。守将亦须凶。

　　○其七

　　看夜月，五色气相冲。皆是将灾宜谨慎，直须重赏宴军中。坚执祸相逢。

　　○其八

　　月生晕，厚薄四方停。此是三军匀力象，一边有抱抱边赢。顺抱若神兵。

　　○其九

　　月生晕，晕有耳兼生。将有火灾难闪避，三朝有雨得安宁。无雨祸还成。

　　○其十

　　月生晕，晕内有流星。当有贵人奔出走，客星入则将当惊。国亦不安宁。

　　○其十一

　　月如赭，莫战最为良。若或不依须见败，客军得胜主军伤。宜且守封疆。（先出客，后出主。）

　　○其十二

　　相斗敌，月满色无光。客胜主衰须谨慎，忽然交战主难当。城内欲投降。

　　○其十三

　　双月现，现则有兵荒。两两三三俱乱出，当其现处竞猖狂。人马两逃亡。

　　○其十四

　　两月斗，侯景犯梁朝。倘或遭逢如此兆，外藩雄略有谋韬。俱废若冰消。

　　○其十五

　　兵在外，月蚀八分强。军欲还乡休罢战，忽然蚀尽倒城亡。将死向郊荒。

　　○其十六

　　太平夕，月破作三分。四海荒荒兴逆叛，都缘人主宠奢昏。草寇辄称尊。

　　○其十七

　　月黄色，分野现明光。此是将军迁职象，彼师我众两无伤。各自守封疆。

　　○其十八

　　月边气，其象若群猪。羽姓将军兵大吉，宫商角徵不占拘。把捉顾方隅。（方进兵大吉。）

　　○其十九

　　十五夜，月缺不团圆。一面凸凹三两处，近臣怀怨夺君权。急究反情原。

　　○其二十

　　金入月，星朗月无光。星蚀太阴臣造逆，月明生暗将星亡。星没客军伤。

　　○其二十一

　　金与月，俱出在西方。星北北方军必胜，星南南面将星强。月向将兵亡。

　　○其二十二

　　金月晕，星暗月昏昏。客必败亡须好认，木星三晕宰臣奔。天象显然分。

　　○其二十三

　　月有晕，白虹向中穿。天下大兵看即起，更兼壮士执仇冤。日怒气冲天。

　　○占星第十三

　　兵要法，为主认星辰。伏逆迟留须固守，更看金现便宜行。俱伏两均平。

　　○其二

　　兵要诀，为主认金星。若也伏藏休动作，逆行逆战亦均平。顺则最宜行。（星退宜退，星进宜进。）

　　○其三

　　金与火，统帅识星无。须等行藏知决胜，何须坚执讲星孤。诸军细参图。

　　○其四

　　二星合，相犯必为灾。分野若当须有事，本藩太守祸之胎。修德免灾来。

　　○其五

　　三星聚，晋宋为兼唐。此地将军须就狱，总兵主帅作猖狂。斩首献明王。

　　○其六

　　四星聚，平帝会张星。王莽赤眉兵造起，后来光武扫余兵。晋魏也曾更。

　　○其七

　　五星聚，汉祖得其时。秦灭漠兴东井舍，君王起事合天机。星会尾如箕。

　　○其八

　　星落寨，为将恐遭殃。宜速移营方见吉，强坚旧所必凶伤。天降祸难当。

　　○其九

　　星相打，攻守两茫茫。遇战血流交满野，攻城不下好堤防。宴犒赏儿郎。

　　○其十

　　金星畔，边有小星侵。相去不过咫尺远，客军当败将消沉。兵罢只如今。（凡金星为将星，专主兵权兆。）

　　○其十一

　　金星疾，急战定应赢。行若缓时须固守，星高攻战有功名。低害莫深征。

　　○其十二

　　金芒角，随角出军征。若有焰光如扫帚，亦名天狗食妖兵。其下血成坑。（如蝼赴水，其下必败。）

　　○其十三

　　占星宿，伏现在西东。星若近南南必胜，忽然近北北宜攻。专祖此为踪。

　　○其十四

　　金星出，出在卯中央。东面兵强莫与战，西出西方不可当。勿与斗锋枪。

　　○其十五

　　金西伏，木出现东方。军在西南休进战，二星同出现东方。西若战须亡。（或水或木星。）

　　○其十六

　　金东伏，木出现西方。东北二方须败走，忽然同现在西方。东面不能当。

　　○其十七

　　同伏现，相去尺余间。交战将兵须有应，水居月上战应先。月内必师还。（水在月上也。）

　　○其十八

　　搀星现，分野属何方。若是正临灾在即，忽然头尾也遭殃。仁德可修禳。

　　○其十九

　　星一个，无尾赤兼青。直下落来营寨上，急须迁去别为营。此地定无成。

　　○其二十

　　金昼见，名号是经天。其分用兵兵必败，未曾动处却兵连。人马满郊田。（已动败，未动易政。）

　　○其二十一

　　星昼殒，声震响如雷。赤白或长三五丈，忽然更有小星陪。军势若寒灰。

　　○其二十二

