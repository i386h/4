<!-- { "loadSidebar": true } -->
　　【其十一】
　　黄昏戌。萧何相国能造律。张良谋计无人过，韩信管兵不输失。

　　【其十二】
　　人定亥。项伯投门都敬爱。项庄亻舞剑杀汉王，乃得张良救樊哙。

　　【十二时】
　　自从塞北起烟尘，礼乐诗书总不存。不见父兮子不子，不见君兮臣不臣。暮闻战鼓雷天动，晓看带甲似鱼鳞。只是偷生时暂过，谁知久后不成身。愿得再逢尧舜日，圣朝偃武却修文。勤学不辞贫与贱，发愤长歌十二时辰。

　　平旦寅。少年勤学莫辞贫。君不见朱买臣未得贵，犹自行歌背负薪。

　　【其二】
　　日出卯。人生在世须臾老。男儿不学读诗书，恰似园中肥地草。

　　【其三】
　　食时辰。偷光凿壁事殷勤。丈夫学问随身实，白玉黄金未是珍。

　　【其四】
　　隅中巳。专心发愤寻诗史。每忆贤人羊角哀，求学山中并粮死。

　　【其五】
　　正南午。读书不得辞辛苦。如今圣主召贤才，用尔中华长去武。

　　【其六】
　　日失未。暂时贫贱何羞耻。昔日相如未遇时，ゐ惶卖卜于廛市。

　　【其七】
　　晡时申。悬头刺股是苏秦。贫病即令妻嫂行，衣锦还乡争拜秦。

　　【其八】
　　日入酉。金樽多泻蒲桃酒。劝君莫弃失途人，结交承仕须朋友。

　　【其九】
　　黄昏戌。吟诗独坐茅庵室。天子不将印信迎，誓隐山林终不出。

　　【其十】
　　人定亥。君子虽贫礼常在。松柏纵然经岁寒，一片贞心常不改。

　　【其十一】
　　夜半子。莫言屈滞长如此。鸿鸟只思羽翼齐，点翅飞腾千万里。

　　【其十二】
　　鸡鸣丑。莫惜黄金结朋友。蓬蒿岂得久荣华，飘万里随风走。

　　【十二时（十二时行孝文）】
　　平旦寅。早起堂前参二亲。处分家中送菽水，莫交父母唤声频。

　　【其二】
　　日出卯。立身之本须行孝。甘脆盘中莫使空，时时奉上知饥饱。

　　【其三】
　　食时辰。居家治务最须勤。无事等闲莫外宿，归来劳费父娘嗔。

　　【其四】
　　隅中巳。忠孝之心不合二。竭力勤酬乳哺恩，自得名高上史记。

　　【其五】
　　正南午。侍奉曾亲莫辞诉。回乾就湿长成人，如今岂合论辛苦。

　　【其六】
　　日失未。在家行孝兼行义。莫取妻言兄弟疏，却交父母流双泪。

　　【其七】
　　晡时申。父母堂前莫动尘。纵有些些不称意，向前小语善谘闻。

　　【其八】
　　日入酉。但愿父母得长寿。身如松柏色坚贞，莫学愚人多饮酒。

　　【其九】
　　黄昏戌。下帘拂床早交毕。安置父母卧高堂，睡定然后抽身出。

　　【其十】
　　人定亥。父母年高须报爱。但能行孝向尊亲，亦得扬名于后代。

　　【其十一】
　　夜半子。孝养父母存终始。百年恩爱暂时间，莫学愚人不欢喜。

　　【其十二】
　　鸡鸣丑。高楼大宅安得久。常劝父母发慈心，孝传题名终不朽。

　　【十二时】
　　夜半子。减睡还须起。端坐正观心，掣却无明被。

　　【其二】
　　鸡鸣丑。侧目看窗牖。明来暗自除，佛性心中有。

　　【其三】
　　平旦寅。发意断贪嗔。莫令心散乱，虚度壹生身。

　　【其四】
　　日出卯。取镜当心照。情知内外空，更莫生烦恼。

　　【其五】
　　食时辰。努力早出尘。莫念时时苦，会取涅因。

　　【其六】
　　隅中巳。火宅难居止。恒将败坏身，漂流生死海。

　　【其七】
　　正南午。四大无梁柱。谁知假合身，万物皆无主。

　　【其八】
　　日失未。造罪相连累。无常念念至，徒劳满破费。

　　【其九】
　　晡时申。须见未来因。念身不久住，终归一微尘。

　　【其十】
　　日入酉。观身知不久。念念不离心，须臾恒在手。

　　【其十一】
　　黄昏戌。须臾归暗室。每常在江中。不收亦不失。

　　【其十二】
　　人定亥。金乌早已改。驱驱不暂停，万物徒丧会。（以上四十八首伯三八二一卷）

　　【失调名】
　　当今皇帝圣明天。先伦面对玉阶前。百僚群臣呼万岁，拜贺圣明天。旗幡队伍，共日争先。

　　【失调名】
　　乾符盖帝光明年。从此我□出圣贤。福日百凭南山。满口歌扬，情唱快活年。不管老少尽感欢。得见君王遑礼拜，恰似卉绕含延。（以上二首伯三九○六卷）

　　【皇帝感（新合千文皇帝感辞）】
　　帝诏四海赞诸宾。黄金满屋未为珍。难煞某乙无才学，且听歌舞说千文。

　　【其二】
　　天实圣主明三教，追寻隐士访才人。金声玉管恒常妙，近来歌舞转加新。

　　【其三】
　　御注孝经先□唱，又谈千文献明君。一一总依书上说，不是歌里满座听。

　　【其四】
　　天地玄黄辨清浊，笼罗万岁合乾坤。日月本来有盈昃，二十八宿共参辰。

　　【其五】
　　宇宙洪流不可测，节气相推秋复春。四时回转如流电，燕去鸿来愁煞人。

　　【其六】
　　三年一闰是寻常。云腾致雨有风凉。暑往律移秋气至，寒来露结变成霜。

　　【其七】
　　形端表正自相身。四海知识总相亲。祸因恶积行千里，福缘善庆满乡邻。

　　【其八】
　　海水由来有咸味，河水分流入建章。龙鱼带鳞潜戏水，鸳鸯刷羽远遨翔。

　　【其九】
　　剑号巨阙七星文。珠称夜光蛇报恩。菜重芥姜续所贵，李柰甚珍献圣君。（以上九首伯三九一○卷）

　　【回波乐】
　　回波尔时大贼，不如持心断惑。纵使诵经千卷，眼里见经不识。不解佛法大意，徒劳排文数黑。头陀兰若精进，希望后世功德。持心即是大患，圣道何由可克。若悟生死之梦，一切求心皆息。（列一四五六号）

　　【三台（十二月新词）】
　　正月年首初春。□□改故迎新。李玄附灵求学，树下乃逢子珍。项托柒岁知事，甘罗十二相秦。若无良妻解梦，冯唐宁得忠臣。

　　【其二】
　　二月遥望梅林，青条吐叶（下缺）（以上二首卜天寿写卷，据《吐鲁番出土文书》）

　　【五更转】
　　一更初。自恨长养枉生躯。耶娘小来不教授，如今争识文与书。

　　【其二】
　　二更深。孝经一卷不曾寻。之乎者也都不识，如今嗟叹始悲吟。

　　【其三】
　　三更半。到处被他笔头算。纵然身达得官职，公事文书争处断。

　　【其四】
　　四更长。昼夜常如面向墙。男儿到此屈折地，悔不孝经读一行。

　　【其五】
　　五更晓。作人已来教未了。东西南北被驱使，恰如盲人不见道。

　　【十二时】平旦寅。叉手堂前谘二亲。耶娘约束须领受，检校好恶莫生嗔。

　　【其二】
　　日出卯。情知耶娘渐觉老。子父恩深没多时，递户相劝须行孝。

　　【其三】
　　食时辰。尊重耶娘生尔身。未曾孝养归泉路，来报生中不可论。

　　【其四】
　　隅中巳。耶娘渐觉无牙齿。起坐力弱须人扶，饮食吃得些些子。

　　【其五】
　　正南午。董永卖身葬父母。天下流传孝顺名，感得织女来相助。

　　【其六】
　　日昃未。入门莫取外婿意。六亲破却不须论，兄弟惜他断却义。

　　【其七】
　　晡时申。孝养父母莫生嗔。第一温言不可得，处分小语过于珍。

　　【其八】
　　日入酉。父母在堂少饮酒。阿世王不是人，杀父害母生禽兽。

　　【其九】
　　黄昏戌。五之人何处出。空里唤向百街头，恶业牵将不拣足。

　　【其十】
　　人定亥。世间父子相怜爱。怜爱亦得没多时，不保明朝阿谁在。

　　【其十一】
　　夜半子。独坐思维一段事。纵然妻子三五房，无常到来不免死。

　　【其十二】
　　鸡鸣丑。败坏之身应不久。纵然子孙满山河，但是恩爱非前后。（以上十七首《敦煌零拾》本）

江采苹
　　江采苹，唐开元中被选入宫，大见宠幸。性喜梅，玄宗名之曰“梅妃”。会杨玉环入宫，宠爱日夺。安史乱起，不知所终。见无名氏《梅妃传》。

　　江采苹词一首，据明刻本《唐词纪》附录入。

　　【一斛珠】
　　柳叶双眉久不描。残妆和泪污红绡。长门尽日无梳洗，何必珍珠慰寂寥。（明刻本《唐词纪》卷四）

崔怀宝
　　崔怀宝，玄宗天宝十三载（七五四）路遇教坊第一筝手薛琼琼，一见倾心。因乐供奉杨羔引见，琼琼随其私奔。后怀宝调补荆南司录。事发，被收赴阙。因杨贵妃求情获赦，制赐琼琼与怀宝为妻。见《岁时广记》卷一七引《丽情集》。

　　崔怀宝词一首，据陆本《岁时广记》附录入。

　　【忆江南】
　　平生无所愿，愿作乐中筝。得近玉人纤手子，砑罗君上放娇声。便死也为荣。（陆本《岁时广记》卷一七引《丽情集》）

张果老
　　张果老，原名张果。武则天时隐于中条山，往来汾、晋间。时人传其有长年秘术，自云年已数百岁。玄宗开元二十一年（七三三），应召入东都。玄宗欲以玉真公主降之，为其所拒。赐号通玄先生。后归恒山。后世列为八仙之一，称张果老。《旧唐书》卷一九一、《新唐书》卷二○四有传。另参《浦江清文录·八仙考》。

　　张果老词一首，乃元人依托。兹据道藏本《鸣鹤馀音》附录入。

　　【水仙子】
　　驼腰曲脊六旬高。皓首苍髯年纪老。云游走遍红尘道。驾白云驴驮高。

　　向越州城，压倒石桥柱一条。斑竹杖，穿一领粗布袍。也曾醉赴蟠桃。（道藏本《鸣鹤余音》卷八）

韩湘子
　　韩湘子，传说中八仙之一。传说即韩愈侄孙韩湘（七九五--？）。湘字北渚，一字清夫，河南河阳（今河南孟县）人。穆宗长庆三年（八二三）登进士第。授校书郎。为江西从事。官至大理丞。后得道成仙，称韩湘子。见韩若云《韩仙传》。另参《唐才子传校笺》卷六、《浦江清文录·八仙考》。

　　韩湘子词一首，乃元人依托。兹据道藏本《鸣鹤余音》附录入。

　　【水仙子】
　　药炉经卷作生涯。不恋王侯宰相家。乱纷纷瑞雪蓝关下。冻伤韩相马。

　　半空中乱糁长沙。黑腾腾，彤云布，冷飕飕。风又括，山顶上开花。（道藏本《鸣鹤余音》卷八）

蓝采和
　　蓝采和，传说中八仙之一。常衣破蓝衫，一脚着靴，一脚跣行，手持大拍板行歌于城市乞索。周游天下，数十年颜状如故。后踏歌于濠梁间酒楼，乘醉升空而去。见沈汾《续仙传》卷上。

