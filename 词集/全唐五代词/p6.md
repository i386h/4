<!-- { "loadSidebar": true } -->
　　花映柳条。闲向绿萍池上。凭栏干，窥细浪。雨萧萧。

　　近来音信两疏索。洞房空寂寞。掩银屏，垂翠箔。度春宵。

　　【又】
　　日映纱窗。金鸭小屏山碧。故乡春，烟霭隔。背兰。

　　宿妆惆怅倚高阁。千里云影薄。草初齐，花又落。燕双双。

　　【又】
　　楚女不归。楼枕小河春水。月孤明，风又起。杏花稀。

　　玉钗斜云鬟髻。裙上金缕凤。八行书。千里梦。雁南飞。

　　【又】
　　罗带惹香。犹系别时红豆。泪痕新，金缕旧。断离肠。

　　一双娇燕语梁。还是去年时节。绿阴浓。芳草歇。柳花狂。

　　【定西番】
　　汉使昔年离别。攀弱柳，折寒梅。上高台。

　　千里玉关春雪。雁来人不来。羌笛一声愁绝。月徘徊。

　　【又】
　　海燕欲飞调羽。萱草绿，杏花红。隔帘栊。

　　双鬓翠霞金缕。一枝春艳浓。楼上月明三五。琐窗中。

　　【又】
　　细雨晓莺春晚。人似玉，柳如眉。正相思。

　　罗幕翠帘初卷。镜中花一枝。肠断塞门消息。雁来稀。

　　【杨柳枝】
　　宜春苑外最长条。闲袅春风伴舞腰。正是玉人肠绝处，一渠春水赤栏桥。

　　【又】
　　南内墙东御路傍。须知春色柳丝黄。杏花未肯无情思，何事行人最断肠。

　　【又】
　　苏小门前柳万条。毵毵金线拂平桥。黄莺不语东风起，深闭朱门伴舞腰。

　　【又】
　　金缕毵毵碧瓦沟。六宫眉黛惹春愁。晚来更带龙池雨，半拂栏干半入楼。

　　【又】
　　馆娃宫外邺城西。远映征帆近拂堤。系得王孙归意切，不关芳草绿萋萋。

　　【又】
　　两两黄鹂色似金。袅枝啼露动芳音。春来幸自长如线。可惜牵缠荡子心。

　　【又】
　　御柳如丝映九重。凤皇窗映绣芙蓉。景阳楼畔千条路，一面新妆待晓风。

　　【又】
　　织锦机边莺语频。停梭垂泪忆征人。塞门三月犹萧索，纵有垂杨未觉春。

　　【南歌子】
　　手里金鹦鹉，胸前绣凤皇。偷眼暗形相。不如从嫁与，作鸳鸯。

　　【又】
　　似带如丝柳，团酥握雪花。帘卷玉钩斜。九衢尘欲暮，逐香车。

　　【又】
　　{髟呙}堕低梳髻，连娟细扫眉。终日两相思。为君憔悴尽，百花时。

　　【又】
　　脸上金霞细，眉间翠钿深。欹枕覆鸳衾。隔帘莺百啭，感君心。

　　【又】
　　扑蕊添黄子，呵花满翠鬟。鸳枕映屏山。月明三五夜，对芳颜。

　　【又】
　　转眄如波眼。娉婷似柳腰。花里暗相招。忆君肠欲断，恨春宵。

　　【又】
　　懒拂鸳鸯枕，休缝翡翠裙。罗帐罢炉熏。近来心更切，为思君。

　　【河渎神】
　　河上望丛祠。庙前春雨来时。楚山无限鸟飞迟。兰棹空伤别离。

　　何处杜鹃啼不歇。艳红开尽如血。蝉鬓美人愁绝。百花芳草佳节。

　　【又】
　　孤庙对寒潮。西陵风雨萧萧。谢娘惆怅倚栏桡。泪流玉箸千条。

　　暮天愁听思归乐。早梅香满山郭。回首两情萧索。离魂何处飘泊。

　　【又】
　　铜鼓赛神来。满庭幡盖徘徊。水村江浦过风雷。楚山如画烟开。

　　离别橹声空萧索。玉容惆怅妆薄。青麦燕飞落落。卷帘愁对珠阁。

　　【女冠子】
　　含娇含笑。宿翠残红窈窕。鬓如蝉。寒玉簪秋水，轻纱卷碧烟。

　　雪胸鸾镜里，琪树凤楼前。寄语青娥伴，早求仙。

　　【又】
　　霞帔云发。钿镜仙容似雪。画愁眉。遮语回轻扇，含羞下绣帏。

　　玉楼相望久，花洞恨来迟。早晚乘鸾去，莫相遗。

　　【玉胡蝶】
　　秋风凄切伤离。行客未归时。塞外草先衰。江南雁到迟。

　　芙蓉凋嫩脸。杨柳堕新眉。摇落使人悲。断肠谁得知。

　　【清平乐】
　　上阳春晚。宫女愁蛾浅。新岁清平思同辇。争柰长安路远。

　　凤帐鸳被徒熏。寂寞花锁千门。竞把黄金买赋，为妾将上明君。

　　【又】
　　洛阳愁绝。杨柳花飘雪。终日行人恣攀折。桥下水流呜咽。

　　上马争劝离觞。南浦莺声断肠。愁杀平原年少，回首挥泪千行。

　　【遐方怨】
　　凭绣槛，解罗帏。未得君书，断肠潇湘春雁飞。不知征马几时归。海棠花谢也，雨霏霏。

　　【又】
　　花半拆，雨初晴。未卷珠帘，梦残惆怅闻晓莺。宿妆眉浅粉山横。约鬟鸾镜里，绣罗轻。

　　【诉衷情】
　　莺语。花舞。春昼午。雨霏微。金带枕。宫锦。凤皇帷。柳弱燕交飞。依依。辽阳音信稀。梦中归。

　　【思帝乡】
　　花花。满枝红似霞。罗袖画帘肠断，卓香车。回面共人闲语。战篦金凤斜。唯有阮郎春尽，不归家。

　　【梦江南】
　　千万恨，恨极在天涯。山月不知心里事，水风空落眼前花。摇曳碧云斜。

　　【又】
　　梳洗罢，独倚望江楼。过尽千帆皆不是，斜晖脉脉水悠悠。肠断白洲。

　　【河传】
　　江畔。相唤。晓妆鲜。仙景个女采莲。请君莫向那岸边。少年。好花新满舡。

　　红袖摇曳逐风暖。垂玉腕。肠向柳丝断。浦南归。浦北归。莫知。晚来人已稀。

　　【又】
　　湖上。闲望。雨萧萧。烟浦花桥路遥。谢娘翠娥愁不销。终朝。梦魂迷晚潮。

　　荡子天涯归棹远。春已晚。莺语空肠断。若耶溪。溪水西。柳堤。不闻郎马嘶。

　　【又】
　　同伴。相唤。杏花稀。梦里每愁依违。仙客一去燕已飞。不归。泪痕空满衣。

　　天际云鸟引晴远。春已晚。烟霭渡南苑。雪梅香。柳带长。小娘。转令人意伤。

　　【蕃女怨】
　　万枝香雪开已遍。细雨双燕。钿蝉筝，金雀扇。画梁相见。雁门消息不归来。又飞回。

　　【又】
　　碛南沙上惊雁起。飞雪千里。玉连环，金镞箭。年年征战。画楼离恨锦屏空。杏花红。

　　【荷叶杯】
　　一点露珠凝冷。波影。满池塘。绿茎红艳两相乱。肠断。水风凉。

　　【又】
　　镜水夜来秋月。如雪。采莲时。小娘红粉对寒浪。惆怅。正相思。

　　【又】
　　楚女欲归南浦。朝雨。湿愁红。小舡摇漾入花里。波起。隔西风。（以上六十六首晁本《花间集》）

　　【菩萨蛮】
　　玉纤弹处真珠落。流多暗湿铅华薄。春露朝华。秋波浸晚霞。

　　风流心上物。本为风流出。看取薄情人。罗衣无此痕。（朱本《尊前集》）

　　【新添声杨柳枝】
　　一尺深红朦麴尘。天生旧物如此新。合欢桃核终堪恨，里许元来别有人。

　　【又】
　　井底点灯深烛伊。共郎长行莫围棋。玲珑骰子安红豆，入骨相思知不知。（以上二首稗海本《云溪友议》卷一）

　　【定西番】
　　捍拨紫檀金衬，双秀萼，两回鸾。齐学汉宫眉样，竞婵娟。三十六弦蝉闹，小弦蜂作团。听尽昭君幽怨，莫重弹。

　　【玉楼春】
　　绿杨芳草长亭路。年少抛人容易去。楼头残梦五更锺，花底离情三月雨。

　　无情不似多情苦。一寸还成千万缕。天涯地角有穷时，只有相思无尽处。

　　【生查子】
　　含羞整翠鬟，得意频相顾。雁柱十三弦，一一春莺语。

　　娇云容易飞，梦断知何处。深院锁黄昏，阵阵芭蕉雨。

　　【又】
　　裙拖簇石榴，髻绾偏荷叶。头上短金钗，轻重还相压。

　　轻颦月入眉，浅笑花生颊。夫婿不风流，取次看承别。


裴諴
　　裴諴（生卒年不详），河东闻喜（今属山西）人。宣宗大中间，任主客员外郎，后历职方郎中、太子中允。与温庭筠为友，好作歌曲。事迹见《云溪友议》卷一○、《新唐书》卷七一、岑仲勉《郎官石柱题名新著录》。裴諴词五首，据稗海本《云溪友议》录入，校以嘉靖本《万首唐人绝句》、万历本《花草粹编》。

　　【南歌子】
　　不是厨中串。争如炙里心。井边银钏落，展转恨还深。

　　【又】
　　不信长相忆，抬头问取天。风吹荷叶动，无夜不摇莲。

　　【又】
　　蜡为红烛，情知不自由。细丝斜结网，争奈眼相钩。

　　【新添声杨柳枝】
　　思量大是恶因缘，只得相看不得怜。愿作琵琶槽那畔，美人长抱在胸前。

　　【又】
　　独房莲子没人看。偷折莲时命也拚。若有所由来借问，但道偷莲是下官。（以上五首稗海本《云溪友议》卷一○）


薛逢
　　薛逢（生卒年不详），字陶臣，河东（今山西永济）人。武宗会昌元年（八四一）进士，释褐为秘书省校书郎。崔铉镇河中，辟为从事。宣宗大中三年（八四九），授万年尉，累迁侍御史、尚书郎。后出为巴州刺史。咸通三年（八六二），任嘉州刺史。咸通五年，为绵州刺史。咸通七年（八六六），入为太常少卿。官终秘书监。有集不传。《旧唐书》卷一九○下、《新唐书》卷二○三有传。另参《唐才子传校笺》卷七、陶敏《全唐诗作者小传正补》。

　　薛逢词一首，据鲍本《碧鸡漫志》录入，参校宋本《乐府诗集》。

　　【何满子】
　　系马宫槐老，持杯店菊黄。故交今不见，流恨满川光。（鲍本《碧鸡漫志》卷四）


袁郊
　　袁郊（生卒年不详），字之乾（一作之仪），蔡州朗山（今河南确山）人，宰相袁滋子。懿宗咸通中，为祠部郎中。曾任虢州刺史。著有传奇小说《甘泽谣》，原有咸通九年戊子（八六八）自序。事迹据《新唐书》卷七四《宰相世系表》、卷一五一《袁滋传》、《唐诗纪事》卷六五、《直斋书录解题》卷一一。

　　袁郊词二首，据学津本《甘泽谣》录入，参校谈本《太平广记》。

　　【竹枝词】
　　三生石上旧精魂。赏月吟风不要论。惭愧情人远相访，此身虽异性长存。

　　【又】
　　身前身后事茫茫。欲话因缘恐断肠。吴越山川游已遍，却回烟棹上瞿塘。（学津本《甘泽谣》）


薛能
　　薛能（？～八八○），字大拙，汾州（今山西汾阳）人。武宗会昌六年（八四六）进士。宣宗大中八年（八五四），书判入等，补尉。辟太原、陕虢、河阳从事。李福镇滑州，表为观察判官，历侍御史、都官、刑部员外郎。懿宗咸通五年（八六四），李福镇剑南，取为节度副使。后摄嘉州刺史。归朝迁主客、度支、刑部郎中。俄为同州刺史。十一年（八七○）。由给事中知京兆尹。出领感化节度。入授工部尚书，忠武军节度使。僖宗广明元年（八八○）遇害。有《薛许昌诗集》。事迹据《唐诗纪事》卷六○、《唐才子传校笺》卷七。

