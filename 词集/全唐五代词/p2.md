<!-- { "loadSidebar": true } -->
　　张志和（生卒年不详）。本名龟龄，字子同，自号烟波钓徒，又号玄真子，婺州金华（今属浙江）人。年十六游太学，擢明经。献策肃宗，深蒙赏重，命待诏翰林，授左金吾卫录事参军，因赐名。后坐事贬南浦尉，会赦还。不复仕，隐居越州会稽。代宗大历九年（七七四）秋谒湖州刺史颜真卿，撰《渔歌》五首，后传入日本，嵯峨天皇于弘仁十四年（八二三）作《和张志和渔歌子五首》，为日本填词之开山。著有《玄真子》等。《新唐书》卷一九六有传。另参《颜鲁公文集》卷九《浪迹先生玄真子张志和碑》、《唐才子传校笺》卷二。

　　张志和词五首，据丛刊本《李文饶文集》录入，用吴本、毛本、明钞本、朱本《尊前集》、丛刊本《唐宋诸贤绝妙词选》、宋本《乐府诗集》、洪本《唐诗纪事》、月窗本《诗话总龟》、古松堂本《诗人玉屑》、岳本《类说》、丛刊本《云笈七签》、道藏本《三洞群仙录》参校。

　　【渔父】
　　西塞山边白鹭飞。桃花流水鳜鱼肥。青箬笠，绿蓑衣。斜风细雨不须归。

　　【又】
　　钓台渔父褐为裘。两两三三蚱蜢舟。能纵棹，惯乘流。长江白浪不曾忧。

　　【又】
　　雪溪湾里钓鱼翁。蚱蜢为家西复东。江上雪，浦边风。反著荷衣不叹穷。

　　【又】
　　松江蟹舍主人欢。┰饭蓉羹亦共餐。枫叶落，荻花乾。醉泊渔舟不觉寒。

　　【又】
　　青草湖中月正圆。巴陵渔父棹歌还。钓车子，掘头船。乐在风波不用仙。（以上五首丛刊本《李文饶文集》别集卷七《玄真子渔歌记》）

无名氏
　　无名氏词十五首，据《金奁集》朱本录入，用鲍本校。

　　【渔父】
　　远山重叠水萦纡。水碧山青画不如。山水里，有岩居。谁道侬家也钓鱼。

　　【又】
　　钓得红鲜劈水开。锦鳞如画逐钩来。从棹尾，且穿腮。不管前溪一夜雷。

　　【又】
　　桃花浪起五湖春。一叶随风万里身。车宛□，饵轮。水边时有羡鱼人。

　　【又】
　　五岭风烟绝四邻。满川凫雁是交亲。风触岸，浪摇身。青草灯深不见人。

　　【又】
　　雪色髭须一老翁。时开短棹拨长空。微有雨，正无风。宜在五湖烟水中。

　　【又】
　　残霞晚照四山明。云起云收阴又晴。风脚动，浪头生。定是虚篷夜雨声。

　　【又】
　　极浦遥看两岸花。碧波微影弄晴霞。孤艇小，信横斜。那个汀洲不是家。

　　【又】
　　洞庭湖上晚风生。风触湖心一叶横。兰棹快，草衣轻。只钓鲈鱼不钓名。

　　【又】
　　舴艋为舟力几多。江头雷雨半相和。珍重意，下长波。半夜潮生不柰何。

　　【又】
　　垂杨湾外远山微。万里晴波浸落晖。击楫去，本无机。惊起鸳鸯扑鹿飞。

　　【又】
　　艟波棹子橛头船。青草湖中欲暮天。看白鸟，下长川。点破潇湘万里烟。

　　【又】
　　料理丝纶欲放船。江头明月向人圆。尊有酒，坐无毡。抛下渔竿踏水眠。

　　【又】
　　风搅长空浪搅风。鱼龙混杂一川中。藏远溆，系长松。尽待云收月照空。

　　【又】
　　舴艋为家无姓名。胡芦中有瓮头清。香稻饭，紫莼羹。破浪穿云乐性灵。

　　【又】
　　偶然香饵得长覃。鱼大船轻力不任。随远近，共浮沈。事事从轻不要深。（以上朱本《金奁集》）

张松龄
　　张松龄（生卒年不详），一作鹤龄，婺州金华（今属浙江）人。志和兄。曾任浦阳尉。恐弟志和浪迹不还，于会稽东郭买地结茅以居之。事迹参《颜鲁公文集》卷九《浪迹先生玄真子张志和碑》。

　　张松龄词一首，据洪本《唐诗纪事》录入，用宋本《酒边集》、毛本《山谷词》、万历本《花草粹编》参校。

　　【渔父】
　　乐在风波钓是闲。草堂松迳已胜攀。太湖水，洞庭山。狂风浪起且须还。（洪本《唐诗纪事》卷四六）

王建
　　王建（七六六？～？），字仲初，关辅（今陕西）人，郡望颍川（今河南许昌）。德宗建中、兴元间，求学山东，舆张籍同窗。贞元中，历佐淄青、幽州、岭南军幕。宪宗元和初，复佐荆南、魏博幕府。后任昭应县丞，历官太府寺丞、太常丞。穆宗长庆二年（八二二），转秘书丞。文宗大和二年（八二八）。出为陕州司马，后罢职居咸阳。有《王建诗集》（一作《王司马集》）十卷。事迹据《唐诗纪事》卷四四、《唐才子传校笺》卷四。

　　王建词十首，据《尊前集》朱本录入，校以吴本、毛本、明钞本，并用宋本、席本《王建诗集》、明本《唐王建诗集》、毛本《王建诗》、丛刊本《才调集》、丛刊本《唐宋诸贤绝妙词选》、宋本《乐府诗集》、嘉靖本《万首唐人绝句》参校。

　　【宫中三台】
　　鱼藻池边射鸭。芙蓉苑里看花。日色赭袍相似。不著红鸾扇遮。

　　【又】
　　池北池南草绿，殿前殿后花红。天子千秋万岁，未央明月清风。

　　【江南三台】
　　扬州池边少妇，长干市里商人。三年不得消息，各自拜鬼求神。

　　【又】
　　青草台边草色，飞猿岭上猿声。万里三湘客到，有风有雨人行。

　　【又】
　　树头花落花开。道上人去人来。朝愁暮愁即老，百年几度三台。

　　【又】
　　斗身强健且为。头白齿落难追。准拟百年千岁，能得几许多时。

　　【宫中调笑】
　　团扇。团扇。美人病来遮面。玉颜憔悴三年。谁复商量管弦。弦管。弦管。春草昭阳路断。

　　【又】
　　胡蝶。胡蝶。飞上金枝玉叶。君前对舞春风，百叶桃花树红。红树。红树。燕语莺啼日暮。

　　【又】
　　罗袖。罗袖。暗舞春风已旧。遥看歌舞玉楼。好日新妆坐愁。愁坐。愁坐。一世虚生虚过。

　　【又】
　　杨柳。杨柳。日暮白沙渡口。船头江水茫茫。商人少妇断肠。肠断。肠断。鹧鸪夜飞失伴。（以上十首朱本《尊前集》）

释德诚
　　德诚（生卒年不详），号船子和尚，蜀东武信（今四川遂宁）人。在药山三十年，嗣惟俨禅师。后住秀州华亭，泛一小舟，随缘度日，以接四方往来之者。文宗大和、开成间（八二七～八四○），覆舟入水而逝。事迹据《五灯会元》卷五《船子德诚禅师传》、《机缘集》卷下《西亭兰若记》、《词学》第二辑施蛰存《船子和尚拨棹歌》。

　　德诚《拨棹歌》词今存三十九首，原为宋吕益柔所辑。元释坦据石刻辑入《机缘集》。兹以《机缘集》元刻本为底本，校以清刻本，并参校四库本《五灯会元》、四库本《至元嘉禾志》。

　　【拨棹歌】
　　有一鱼兮伟莫裁。混虚包纳信奇哉。能变化，吐风雷。下线何曾钓得来。

　　【又】
　　千尺丝纶直下垂。一波才动万波随。夜静水寒鱼不食，满船空载月明归。

　　【又】
　　莫学他家弄钓船。海风起也不知边。风拍岸，浪掀天。不易安排得帖然。

　　【又】
　　大钓何曾离钓求。抛竿卷线却成愁。法卓卓，乐悠悠。自是迟疑不下钩。

　　【又】
　　别人只看采芙蓉。香气长黏绕指风。两岸映，一船红。何曾解染得虚空。

　　【又】
　　静不须禅动即禅。断云孤鹤两萧然。烟浦畔，月川前。槁木形骸在一船。

　　【又】
　　莫道无修便不修。菩提痴坐若为求。勤作棹，慧为舟。这个男儿始彻头。

　　【又】
　　水色春光处处新。本来不俗不同尘。着气力，用精神。莫作虚生浪死人。

　　【又】
　　独倚兰桡入远滩。江花漠漠水漫漫。空钓线，没腥膻。那得凡鱼总上竿。

　　【又】
　　揭却云篷进却船。一竿云影一潭烟。既掷网，又抛筌。莫教倒被钓丝牵。

　　【又】
　　苍苔滑静坐忘机。截眼寒云叶叶飞。戴箬笠，挂蓑衣。别无归处是吾归。

　　【又】
　　外却形骸放却情。萧然孤坐一船轻。圆月上，四方明。不是奇人不易行。

　　【又】
　　世知我懒一何嗔。宇宙船中不管身。烈香饮，落花茵。祖师元是个闲人。

　　【又】
　　都大无心罔象间。此中那许是非关。山卓卓，水潺潺。忙者自忙闲者闲。

　　【又】
　　鼓棹高歌自适情。音稀和寡出嚣尘。清风起，浪元平。也且随流逐势行。

　　【又】
　　浪宕从来水国间。高歌龟枕看遥山。红蓼岸，白湾。肯被兰桡使不闲。

　　【又】
　　一叶虚舟一副竿。了然无事坐烟滩。忘得丧，任悲欢。却教人唤有多端。

　　【又】
　　一任孤舟正又斜。乾坤何路指津涯。抛岁月，卧烟霞。在处江山便是家。

　　【又】
　　愚迷未识主人翁。终日孜孜恨不同。到彼岸，出樊笼。元来只是旧时公。

　　【又】
　　古钓先生鹤发垂。穿波出浪不曾疑。心荡荡，笑怡怡。长道无人画得伊。

　　【又】
　　一片江云倏忽开。翳空朗日若为哉。适消散，又徘徊。试问本从何处来。

　　【又】
　　不妨轮线不妨钩。只要钩轮得自由。掷即掷，收即收。无踪无迹乐悠悠。

　　【又】
　　钓下俄逢赤水珠。光明圆澈等清虚。静即出，觅还无。不在骊龙不在鱼。

　　【又】
　　卧海孥势莫知。优游何处不相宜。香象子，大龙儿。甚麽波涛得伊。

　　【又】
　　虽慕求鱼不食鱼。网帘篷户本空无。在世界，作凡夫。知闻只是个毗卢。

　　【又】
　　香饵针头也不无。向来只是钓名鱼。波沃日，浪涵虚。万象箩笼号有余。

　　【又】
　　乾坤为舸月为篷。一屏云山一罨风。身放荡，性灵空。何妨南北与西东。

　　【又】
　　终日江头理棹间。忽然失济若为还。滩急急，水潺潺。争把浮生作等闲。

　　【又】
　　有鹤翱翔四海风。往来踪迹在虚空。图不得，算何穷。日月还教没此中。

　　【又】
　　钓头曾未曲些些。静向江滨度岁华。酌山茗，折芦花。谁言埋没在烟霞。

　　【又】
　　吾自无心无事间。此心只有水关。携钧竹，混尘寰。喧静都来离又闲。

　　【又】
　　晴川清濑水横流。潇洒元同不系舟。长自在，恣优游。将心随逐几时休。

　　【又】
　　欧冶锋价最高。海中收得用吹毛。龙凤绕，鬼神号。不见全牛可下刀。

　　【又】
　　动静由来两本空。谁教日夜强施功。波渺渺，雾蒙蒙。却成江上隐云中。

　　【又】
　　问我生涯只是船。子孙各自睹机缘。不由地，不由天。除却蓑衣无可传。

　　【又】
