<!-- { "loadSidebar": true } -->
　　吴融作品一首，据宋本《乐府诗集》录入，参校嘉靖本《万首唐人绝句》。

　　【水调】
　　凿河千里走黄沙。浮殿西来动日华。可道新声是亡国，且贪惆怅後庭花。（宋本《乐府诗集》卷七九）

罗隐
　　罗隐（八三三--九一○），本名横，字昭谏，新城（今浙江富阳）人。屡举进士不第。懿宗咸通十一年（八七○），为衡阳主簿。僖宗光启三年（八八七），依杭州刺史钱Α，为钱塘县令。历秘书省著作郎、镇海军节度掌书记。天三年（九○六），转司勋郎中、充镇海节度判官。後梁开平二年，授给事中。明年，迁盐铁发运使，同年十二月卒，年七十七。著有《甲乙集》、《谗书》等，今人合辑为《罗隐集》。事迹据沈崧《罗给事墓志》、《吴越备史》卷一、《唐才子传校笺》卷九。

　　罗隐作品二首，据丁本《升庵诗话》录入，参校丛刊本《甲乙集》、丛刊本《才调集》、宋本《文苑英华》、嘉靖本《万首唐人绝句》、万历本《花草粹编》、鲍本、学津本《鉴诫录》、月窗本《诗话总龟》、元本《新编古今事文类聚》。

　　【柳枝词】
　　灞岸晴来送别频。相偎相倚不胜春。自家飞絮犹无定，争解垂丝绊路人。

　　【又】
　　一簇青烟锁玉楼。半垂栏畔半垂钩。明年更有新条在，恼乱春风卒未休。（以上二首丁本《升庵诗话》卷一○）

崔公达
　　崔公达，《才调集》作崔公逵，《万首唐人绝句》及《全唐诗》作崔公远，唐女郎，《又玄集》等录存其诗一首，馀无考。

　　崔公达作品一首，据明刻本《古今词统》录存，参校江户本《又玄集》、丛刊本《才调集》，嘉靖本《万首唐人绝句》、洪本《唐诗纪事》。

　　【阿那曲】
　　晴天霜落寒风急。锦帐罗帏羞更入。秦筝不复续断弦，回身掩泪挑灯立。（明刻本《古今词统》卷一）

姚月华
　　姚月华（生卒年里不详），唐女郎。随父寓扬子江，与邻舟书生杨达相遇，见其诗而爱之，遂相往来。事迹据《古今词统》卷一。

　　姚月华作品二首，据明刻本《词品》录存，参校丛刊本《才调集》、嘉靖本《万首唐人绝句》、汪校本《唐诗品汇》。

　　【阿那曲】
　　春草萋萋春水绿。对此思君泪相续。羞将离恨付东风，理尽秦筝不成曲。

　　【又】
　　与君形影分胡越。玉枕经年对离别。登台北望烟雨深，回身泣向寥天月。（以上一首明刻本《词品》卷一）

　　【阿那曲】
　　梧桐叶下黄金井。横架辘鲈牵素绠。美人初起天未明，手拂银瓶秋水冷。

　　【又】
　　银烛清尊久延伫。出门入门天欲曙。月落星稀竟不来，烟柳鹊飞去。

司空图
　　司空图作品二十二首，据嘉靖本《万首唐人绝句》录二十一首，参校康熙本《唐音统签》、丁本《升庵诗话》。另从明刻本《唐词纪》录一首。

　　【浪淘沙】
　　不必长漂玉洞花。曲中偏爱浪淘沙。黄河却胜天河水，万里萦纡入汉家。（嘉靖本《万首唐人绝句》卷五六）

　　【杨柳枝·寿杯词（十八首）】
　　乐府翻来占太平。风光无处不含情。千门万户喧歌吹，富贵人间只此声。

　　【又】
　　撼晚梳空不自持。与君同折上楼时。春风还有常情处，系得人心免别离。

　　【又】
　　灞亭东去彻隋堤。赠别何须醉似泥。万里往来无一事，便帆轻拂乱莺啼。

　　【又】
　　台城细仗晓初移。诏赐千官禊饮时。绿帐远笼清佩响，更曛晴日上龙旗。

　　【又】
　　桃源仙子不须夸。闻道惟栽一片花。何似浣纱溪畔住，绿阴相间两三家。

　　【又】
　　偶然楼上卷珠帘。往往长条拂枕函。恰值小娥初学舞，拟偷金缕押春衫。

　　【又】
　　池边影动散鸳鸯。更引微风乱绣床。直待玉窗尘不起，始应金雁得成行。

　　【又】
　　稻畦分影向江村。憔悴经霜只半存。昨日流莺今不见，乱萤飞出照黄昏。

　　【又】
　　客泪休沾汉水滨，舞腰羞杀汉宫人。狂风更与回烟帚，扫尽繁花独占春。

　　【又】
　　游人莫叹易凋衰，长乐荣枯自有期。看取明年春意动，更于何处最先知。

　　【又】
　　昔年行乐及芳时。一上丹梯桂一枝。笑问江头醉公子，饶君满把麴尘丝。

　　【又】
　　渡头残照一行新。独自依依向北人。莫恨程乡千里远，眼中从此故乡春。

　　【又】
　　絮染轻枝雪未飘。小溪轻束带危桥。邻家女伴频攀折，不觉回身翠翘。

　　【又】
　　处处萦空百万枝。一枝枝好更题诗。隔城远岫招行客，便与朱楼当酒旗。

　　【又】
　　锦城分得映金沟，两岸年年引胜游。若似松篁须带雪，人间何处认风流。

　　【又】
　　日暖津头絮已飞。看看还是送春归。莫言万绪牵愁思，缉取长绳系落晖。

　　【又】
　　大堤时节近清明。霞衬烟笼绕郡城。好是梨花相映处，更胜松雪日初晴。

　　【又】
　　圣主千年乐未央。御沟金翠满垂杨。年年织作升平字，高映南山献寿觞。（以上十八首嘉靖本《万首唐人绝句》卷五七）

　　【杨柳枝】
　　陶家五柳簇衡门，还有高情爱此君。何处更添诗境好，新蝉欹枕每先闻。

　　【又】
　　数枝珍重醮沧浪。无限尘心暂免忙。烦暑若和烟露，便同佛手洒清凉。（以上二首嘉靖本《万首唐人绝句》卷七一）

　　【步虚词】
　　阿母亲教学步虚。三元长遣下蓬壶。云韶韵俗停瑶瑟，鸾鹤飞低拂宝鲈。（明刻本《唐词纪》卷一五）

聂夷中
　　聂夷中（生卒年不详），字坦之，河南中都（今河南沁阳）人。懿宗咸通十二年（八七一）登进士第。授华阴尉。有集不传。事迹据《唐诗纪事》卷六一、《唐才子传校笺》卷九。

　　聂夷中作品一首，据明刻本《唐词纪》录存，参校宋本《乐府诗集》、嘉靖本《万首唐人绝句》。

　　【乌夜啼】
　　众乌各归枝，乌乌尔不栖。还应知妾恨，故向绿窗啼。（明刻本《唐词纪》卷一○）

王贞白
　　王贞白（生卒年不详），字有道。信州永丰（今江西广丰）人。昭宗乾宁二年（八九五）登进士第。后调校书郎。以世乱，退居著书，不复仕进。事迹参《唐诗纪事》卷六七、《直斋书录解题》卷一九、《唐才子传校笺》卷一○。

　　王贞白作品三首，据明刻本《唐词纪》录存，参校宋本《文苑英华》、嘉靖本《万首唐人绝句》、席本《段成式诗》。

　　【杨柳枝】
　　枝枝交影锁长门。嫩色曾沾雨露恩。凤辇不来春欲暮，空留莺语到黄昏。

　　【又】
　　水殿年年占早芳。柔条偏惹御炉香。而今万乘多巡狩，辇路无阴绿草长。

　　【又】
　　嫩叶初齐不耐寒。和风时拂玉阑干。君王去后曾攀折，泣雨伤春翠黛残。（以上三首明刻本《唐词纪》卷四）

韩偓
　　韩偓作品十一首，据王国维辑本《香奁词》录存，参校毛本、钞本、吴本《香奁集》、康熙本《唐音统签》、万历本《花草粹编》、合璧本《词的》。

　　【忆眠时】
　　忆眠时，春梦困腾腾。展转不能起，玉钗垂枕棱。

　　【其二】
　　忆行时，背手挼金雀。敛笑慢回头，步转栏杆角。

　　【其三】
　　忆去时，向月迟迟行。强语戏同伴，图郎闻笑声。

　　【生查子】
　　侍女动妆奁，故故惊人睡。那知本未眠，背面偷垂泪。

　　懒卸凤凰钗，羞入鸳鸯被。时复见残灯，和烟坠金穗。

　　【又】
　　秋雨五更头，桐竹鸣骚屑。却似残春间，断送花时节。

　　空楼雁一声，远屏灯半灭。绣被拥娇寒，眉山正愁绝。（以下原有《浣溪沙》二首，已入正编。）

　　【谪仙怨】
　　春楼处子倾城，金陵狎客多情。朝云暮雨会合，罗袜绣被逢迎。

　　华山梧桐相覆，蛮江豆蔻连生。幽欢不尽告别，秋河怅望平明。

　　【又】
　　一灯前雨落夜，三月尽草青时。半寒半暖正好，花开花谢相思。

　　惆怅空教梦见，懊恼多成酒悲。细袖不乾谁会，揉损联娟淡眉。

　　【又】
　　此间青草更远，不唯空绕汀洲。那里朝日才出，还应先照西楼。

　　忆泪因成恨泪，梦游常续心游。桃源洞口来否，绛节霓旌久留。

　　【玉合】
　　罗囊绣，两凤凰。玉合雕，双鸂鶒。中有兰膏渍红豆，每回拈著长相忆。长相忆，经几春。人怅望，香氤氲。开缄不见新书迹，带粉犹残旧泪痕。

　　【金陵】
　　风雨潇潇。石头城下木兰桡。烟月迢迢。金陵渡口去来潮。自古风流皆暗销。才魄妖魂谁与招。彩笺丽句今已矣，罗袜金莲何寂寥。

　　【木兰花】
　　绝代佳人何寂寞。梨花未发梅花落。东风吹雨入西园，银线千条度虚阁。

　　脸粉难匀蜀酒浓，口脂易印吴绫薄。娇娆意态不胜春，愿倚郎肩永相著。（以上十一首王国维辑本《香奁词》）

孙鲂
　　孙鲂（生卒年不详），字伯鱼，南昌（今属江西）人，一作乐安（今属江西）人。唐末，诗人郑谷避乱归宜春，鲂从之游。后吴王杨行密据有江淮，鲂往依之，与沈彬、李建勋结诗社唱和。南唐烈祖时，授宗正郎，卒。有集不传。事迹据《江南野史》卷七、马令《南唐书》卷一三、《十国春秋》卷三一本传及《唐诗纪事》卷七一等。

　　孙鲂作品十首，据宋本《乐府诗集》录五首，校以康熙本《唐音统签》。另从函海本《全五代诗》录存五首。

　　【杨柳枝】
　　灵和风暖太昌春。舞线摇丝向昔人。何似晓来江雨后，一行如画隔遥津。

　　【又】
　　彭泽初栽五树时。只应闲看一枝枝。不知天意风流处，要与佳人学画眉。

　　【又】
　　暖傍离亭静拂桥。入流穿槛绿摇摇。不知落日谁相送，魂断千条与万条。

　　【又】
　　春来绿树遍天涯。未见垂杨未可夸。晴日万株烟一阵，闲坊兼是莫愁家。

　　【又】
　　十首当年有旧词。唱青歌翠几无遗。未曾得向行人道，不为离情莫折伊。（以上五首宋本《乐府诗集》卷八一）

　　【又】
　　小眉初展绿条稠。露压烟蒙不自由。莫是折来偏属意，依稀相似是风流。

　　【又】
　　九衢春霁湿云凝，着地毵毵碍马行。拟折无端抛又恋，乱穿来去羡黄莺。

　　【又】
　　千树阴阴盖御沟。雪花金穗思悠悠。先朝事后应无也，惟是荒根逐碧流。

　　【又】
　　摇荡和风恃赖春。蘸楼遮路逐年新。颠狂絮落还堪恨，分外欺凌寂寞人。

　　【又】
