<!-- { "loadSidebar": true } -->
　　【又】
　　何处游女。蜀国多云雨。云解有情花解语。地绣罗金缕。

　　妆成不整金钿。含羞待月秋千。住在绿槐阴里。门临春水桥边。

　　【又】
　　莺啼残月。绣阁香灯灭。门外马嘶郎欲别。正是落花时节。

　　妆成不画蛾眉。含愁独倚金扉。去路香尘莫扫。扫即郎去归迟。

　　【望远行】
　　欲别无言倚画屏。含恨暗伤情。谢家庭树锦鸡鸣。残月落边城。

　　人欲别，马频嘶。绿槐千里长堤。出门芳草路萋萋。云雨别来易东西。不忍别君后，却入旧香闺。

　　【谒金门】
　　春漏促。金烬暗挑残烛。一夜帘前风撼竹。梦魂相断续。

　　有个娇饶如玉。夜夜绣屏孤宿。闲抱琵琶寻旧曲。远山眉黛绿。

　　【又】
　　空相忆。无计得传消息。天上常娥人不识。寄书何处觅。

　　新睡觉来无力。不忍把伊书迹。满院落花春寂寂。断肠芳草碧。

　　【江城子】
　　恩重娇多情易伤。漏更长。解鸳鸯。朱唇未动，先觉口脂香。缓揭绣衾抽皓腕，移凤枕，枕潘郎。

　　【又】
　　髻鬟狼籍黛眉长。出兰房。别檀郎。角声呜咽，星斗渐微茫。露冷月残人未起，留不住，泪千行。

　　【河传】
　　何处。烟雨。隋堤春暮。柳色葱茏。画挠金缕。翠旗高香风。水光融。

　　青娥殿脚春妆媚。轻云里。绰约司花妓。江都宫阙，清淮月映迷楼。古今愁。

　　【又】
　　春晚。风暖。锦城花满。狂杀游人。玉鞭金勒。寻胜驰骤轻尘。惜良晨。

　　翠娥争劝临邛酒。纤纤手。拂面垂丝柳。归时烟里，锺鼓正是黄昏。暗销魂。

　　【又】
　　锦浦。春女。绣衣金缕。雾薄云轻。花深柳暗，时节正是清明。雨初晴。

　　玉鞭魂断烟霞路。莺莺语。一望巫山雨。香尘隐映，遥见翠槛红楼。黛眉愁。

　　【天仙子】
　　怅望前回梦里期。看花不语苦寻思。露桃宫里小腰肢。眉眼细，鬓云垂。唯有多情宋玉知。

　　【又】
　　深夜归来长酩酊。扶入流苏犹未醒。醺醺酒气麝兰和。惊睡觉，笑呵呵。长道人生能几何。

　　【又】
　　蟾彩霜华夜不分。天外鸿声枕上闻。绣衾香冷懒重薰。人寂寂，叶纷纷。才睡依前梦见君。

　　【又】
　　梦觉云屏依旧空。杜鹃声咽隔帘栊。玉郎薄幸去无踪。一日日，恨重重。泪界莲腮两腺红。

　　【又】
　　金似衣裳玉似身。眼如秋水鬓如云。霞裙月帔一群群。来洞口，望烟分。刘阮不归春日曛。

　　【喜迁莺】
　　人汹汹，鼓冬冬。襟袖五更风。大罗天上月朦胧。骑马上虚空。

　　香满衣，云满路。鸾凤绕身飞舞。霓旌绛节一群群。引见玉华君。

　　【又】
　　街鼓动，禁城开。天上探人回。凤衔金榜出云来。平地一声雷。

　　莺已迁，龙已化。一夜满城车马。家家楼上簇神仙。争看鹤冲天。

　　【思帝乡】
　　云髻坠，凤钗垂。髻坠钗垂无力，枕函欹。翡翠屏深月落，漏依依。说尽人间天上，两心知。

　　【又】
　　春日游。杏花吹满头。陌上谁家年少，足风流。妾拟将身嫁与，一生休。纵被无情弃，不能羞。

　　【诉衷情】
　　烛烬香残帘未卷，梦初惊。花欲谢。深夜。月胧明。何处按歌声。轻轻。舞衣尘暗生。负春情。

　　【又】
　　碧沼红芳烟雨静，倚栏桡。垂玉佩。交带。袅纤腰。鸳梦隔星桥。迢迢。越罗香暗销。坠花翘。

　　【上行杯】
　　芳草灞陵春岸。柳烟深、满楼弦管。一曲离声肠寸断。

　　今日送君千万。红缕玉盘金镂盏。须劝。珍重意，莫辞满。

　　【又】
　　白马玉鞭金辔。少年郎、离别容易。迢递去程千万里。

　　惆怅异乡云水。满酌一杯劝和泪。须愧。珍重意，莫辞醉。

　　【女冠子】
　　四月十七。正是去年今日。别君时。忍泪佯低面，含羞半敛眉。

　　不知魂已断，空有梦相随。除却天边月，没人知。

　　【又】
　　昨夜夜半。枕上分明梦见。语多时。依旧桃花面，频低柳叶眉。

　　半羞还半喜，欲去又依依。觉来知是梦，不胜悲。

　　【更漏子】
　　锺鼓寒，楼阁暝。月照古桐金井。深院闭，小庭空。落花香露红。

　　烟柳重，春雾薄。灯背水窗高阁。闲倚户，暗沾衣。待郎郎不归。

　　【酒泉子】
　　月落星沉。楼上美人春睡。绿云倾，金枕腻。画屏深。

　　子规啼破相思梦。曙色东方才动。柳烟轻，花露重。思难任。

　　【木兰花】
　　独上小楼春欲暮。愁望玉关芳草路。消息断，不逢人，却敛细眉归绣户。

　　坐看落花空叹息。罗袂湿斑红泪滴。千山万水不曾行，魂梦欲教何处觅。

　　【小重山】
　　一闭昭阳春又春。夜寒宫漏永。梦君恩。卧思陈事暗消魂。罗衣湿，红袂有啼痕。

　　歌吹隔重阍。绕庭芳草绿，倚长门。万般惆怅向谁论。凝情立，宫殿欲黄昏。（以上四十八首晁本《花间集》）

　　【怨王孙】
　　锦里。蚕市。满街珠翠。千万红妆。玉蝉金雀，宝髻花簇鸣铛。绣衣长。

　　日斜归去人难见。青楼远。队队行云散。不知今夜，何处深锁兰房。隔仙乡。

　　【定西蕃】
　　挑尽金灯红烬，人灼灼，漏迟迟。未眠时。

　　斜倚银屏无语。闲愁上翠眉。闷煞梧桐残雨、滴相思。

　　【又】
　　芳草丛生缕结，花艳艳，雨。晓庭中。

　　塞远久无音问，愁销镜里红。紫燕黄鹂犹生。恨何穷。

　　【清平乐】
　　琐窗春暮。满地梨花雨。君不归来情又去。红泪散沾金缕。

　　梦魂飞断烟波。伤心不柰春何。空把金针独坐，鸳鸯愁绣双窠。

　　【又】
　　绿杨春雨。金线飘千缕。花拆香枝黄鹂语。玉勒雕鞍何处。

　　碧窗望断燕鸿。翠帘睡眼溟。宝瑟谁家弹罢，含悲斜倚屏风。（以上五首朱本《尊前集》）

　　【谒金门】
　　春雨足。染就一溪新绿。柳外飞来双羽玉。弄晴相对浴。

　　楼外翠帘高轴。倚遍栏干几曲。云淡水平烟树簇。寸心千里目。（顾本《类编草堂诗余》卷一）

司空图
　　司空图（八三七—九○八），字表圣，自号知非子、耐辱居士，河中虞乡（今山西永济）人。懿宗咸通十年（八六九）进士。相继为商州刺史、宣歙观察使幕客。召拜殿中侍御史，以赴阙迟留，责授光禄寺主簿，分司东都。后召拜礼部员外郎。僖宗光启元年（八八五），知制诰，迁中书舍人。僖宗出幸宝鸡，圃归隐中条山。后屡徵不起。后梁开平二年（九○八）卒，年七十二。有《司空表圣文集》、《司空表圣诗集》。《旧唐书》卷一九○下、《新唐书》卷一二四有传。另参《唐诗纪事》卷六三。

　　司空图词一首，以《尊前集》朱本为底本，校以吴本、毛本、明钞本。

　　【酒泉子】
　　买得杏花，十载归来花始坼。假山西畔药阑东。满枝红。

　　旋开旋落旋成空。白发多情人便惜，黄昏把酒祝东风。且从容。（朱本《尊前集》）

康骈
　　康骈（生卒年不详），一作康骈，字驾言，池州（今属安徽）人。僖宗乾符四年（八七七）登进士第。旋举博学宏词科，官崇文馆校书郎。广明乱后，退归乡里。著有《剧谈录》二卷。事迹参《新唐书》卷五九《艺文志》、《唐摭言》卷二、《四库提要辨证》卷一八。

　　康骈词一首，据《剧谈录》津逮本录入，校以四库本，并参校董本、清钞本《青琐高议》。

　　【广谪仙怨】
　　以为窦史君序《谪仙怨》，云刘随州之词未知本事，及详其意，但以贵妃为怀。盖明皇登骆谷之时，实有思贤之意。窦之所制，殊不述焉。骈因更广其词，盖欲两全其事。虽才情浅拙，不逮二公，而理或可观，贻诸识者。词云：

　　晴山碍日横天。绿叠君王马前。銮辂西巡蜀国，龙颜东望秦川。

　　曲江魂断芳草，妃子愁凝暮烟。长笛此时吹罢，何言独为婵娟。（津逮本《剧谈录》卷下）

韩偓
　　韩偓（八四二？～九一四？），字致尧，一作致光，自号玉山樵人，京乐兆万年（今陕西西安）人。昭宗龙纪元年（八八九），登进士第。佐河中幕府，召拜左拾遣。后以宰相王溥荐，为翰林学士，迁中书舍人。天复元年（九○一），从昭宗避乱凤翔，以功拜兵部侍郎、翰林学士承旨。以不附朱全忠，贬濮州司马，再贬荣懿尉，徙邓州司马。天二年（九○五），复召为翰林学士，惧不入朝。次年，入闽依王审知，后卒于南安。著有《玉山樵人集》、《香奁集》。《新唐书》卷一八三、《十国春秋》卷九五有传。另参《唐才子传校笺》卷九。

　　韩偓词，向无专集，近人王国维辑有《香奁词》，凡十三首，然未足信据，兹重为辑录。正编据《尊前集》朱本录入二首，校以吴本、毛本、明钞本，并参校丛刊本《唐宋诸贤绝妙词选》、毛本、吴本《香奁集》。其他作品见副编。

　　【浣溪沙】
　　拢鬓新收玉步摇。背灯初解绣裙腰。枕寒衾冷异香焦。

　　深院下关春寂寂。落花和雨夜迢迢。恨情残醉却无聊。

　　【又】
　　宿醉离愁慢髻鬟。六铢衣薄惹轻寒。慵红闷翠掩青鸾。

　　罗袜况兼金菡萏。雪肌仍是玉琅。骨香腰细更沈檀。（以上二首朱本《尊前集》）

张曙
　　张曙（生卒年不详），小字阿灰，南阳（今河南邓县）人。僖宗大顺二年（八九一）进士。后官右补阙。与同年杜荀鹤等时有唱和。事迹据《唐摭言》卷一一、卷一二、《北梦琐言》卷四、卷八、《唐诗纪事》卷六六。

　　【浣溪沙】
　　枕障薰炉隔绣帏。二年终日两相思。好风明月始应知。

　　天上人间何处去，旧欢新梦觉来时。黄昏微雨画帘垂。（缪本《北梦琐言》卷八）

李晔
　　李晔（八六七～九○四），初名杰，郡望陇西成纪（今甘肃秦安），世居长安（今陕西西安）。懿宗第七子。咸通十三年（八七二），封寿王。文德元年（八八八）即位，次年改元龙纪，年号历大顺、景福、乾宁、光化、天复、天。天元年（九○四），为朱全忠劫持至洛阳。同年八月，为朱全忠所杀。庙号昭宗。《旧唐书》卷二○上、《新唐书》卷一○有本纪。另参《中朝故事》。

