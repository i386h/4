<!-- { "loadSidebar": true } -->
　　蓝采和词一首，乃元人依托，兹据道藏本《鸣鹤余音》附录入。

　　【水仙子】
　　西风宽舞绿罗袍。每日阶前沈醉倒。头边歪裹乌纱帽。金钱手内抛。

　　斗争夺忙杀儿曹。狂歌唱、檀板敲。子是待、要乐乐淘淘。（道藏本《鸣鹤余音》卷八）

锺离权
　　锺离权，号云房先生。传说中八仙之一。传说其初仕五代石晋朝中郎将，统兵出战西北吐蕃，因兵溃逃入山谷，遇异人得道成仙。后度吕洞宾于终南山。见明黄鲁曾《锺吕二仙传》。另参《唐诗纪事》卷七○、《唐才子传》卷一○、《浦江清文录·八仙考》

　　锺离权词一首，乃元人依托。兹据道藏本《鸣鹤余音》附录入。

　　【水仙子】
　　超凡入圣汉锺离。沈醉谁扶下玉梯。扇圈一部胡须力。绛云般红肉皮。

　　做伴的是茶药琴棋。头绾著双{髟查}髻。身穿著百衲衣。曾赴阆苑瑶池。（道藏本《鸣鹤余音》卷八）

吕岩
　　吕岩，字洞宾，号纯阳子，世称回仙，传说中八仙之一。京兆（今陕西西安）人，一说为河中（今山西永济）人。唐德宗时湖南观察使吕渭孙、海州刺史吕让子。唐末累举进士不第，因游华山（一说隐于终南山），得道成仙。其人其事乃宋人依托。见《苕溪渔隐丛话》后集卷三八、《诗话总龟》前集卷四六。另参《浦江清文录·八仙考》。

　　吕岩词，皆为宋以后人依托。本编主要附录宋元人依托之吕岩词。其中有作者姓氏可考而被误收误题作吕岩之词，则只列考辨说明，而不沿正编之例先列存目再附录原作。兹从道书本《纯阳吕真人文集》录四十九首、宝颜本《金丹诗诀》录三首、道藏本《鸣鹤余音》录九十七首、道藏本《三极至命筌蹄》录一首、道藏本《纯阳帝君神化妙通纪》录三首、涵芬楼本《夷坚丁志》录一首、适园本《湖海新闻夷坚续志》录一首、成化本《扬州琼华集》录一首、万历本《花草粹编》录一首、明刻本《唐词纪》录一首、康熙本《全唐诗》录三首，计一六一首。

　　【渔父词十八首】
　　○入定

　　闭目藏真神思凝，杳冥中里见吾宗。无边畔，迥朦胧。玄景观来觉静空。

　　○初九

　　大道从来属自然。空堂寂坐守机关。三田宝，镇长存。赤帝分明坐广寒。

　　○玄用

　　日月交加晓夜奔。昆仑顶上定乾坤。真镜里，实堪论。红霞晓寂门。

　　○神效

　　恍惚擒来得自然。偷他造化在其间。神鼎内，火烹煎。尽历阴阳结作丹。

　　○沐浴

　　卯酉门中作用时。赤龙时蘸玉清池。云薄薄，雨微微。看取娇容露雪肌。

　　○延寿

　　子午常餐日月精，玄关门户启还扃。长如此，过平生。且把阴阳仔细烹。

　　○瑞鼎

　　会合都从戊己家。金铅水汞莫须夸。只此物，结丹砂。反覆阴阳色转华。

　　○活得

　　位立三才属五行。阴阳合处便相生。龙飞踊，虎狂狞。吐个神珠各战争。

　　○灿烂

　　四象分明八卦周。乾坤男女论绸缪。交会处，更娇羞。转觉情深玉体柔。

　　○链质

　　运本还元于此寻。周流金鼎虎龙吟。身不老，俗难侵。貌返童颜骨变金。

　　○神异

　　还返初成立变童。瑞莲开处色辉红。金鼎内，迥朦胧。换骨添筋处处同。

　　○知路

　　那个仙经述此方。参同大易显阴阳。须穷取，莫颠狂。会者名高道自昌。

　　○朝帝

　　九转功成数尽乾，丹炉拨鼎见金丹。餐饵了，别尘寰。足蹑青云突上天。

　　○方契理

　　举世人生何所依，不求自己更求谁。绝嗜欲，断贪痴。莫把神明暗里欺。

　　○自无忧

　　学道初从此处修，断除贪爱别娇柔。长守静，处深幽。服气餐霞饱即休。

　　○作甚物

　　贪贵贪荣逐利名。追游醉后恋欢情。年不永，代君惊。一报身终那里生。

　　○疾瞥地

　　万劫千生得个人。须知先世种来因。速觉悟，出迷津。莫使轮回受苦辛。

　　○常自在

　　闭目寻真真自归。玄珠一颗出辉辉。终日玩，莫抛离。莫使阎王遣使追。

　　【梦江南（词十一首）】
　　淮南法。淮南法。秋石最堪夸。位应乾坤白露节，象移寅卯紫河车。子午结朝霞。

　　【又】
　　王阳术，王阳术，得秘是黄芽。万蕊初生将此类，黄钟应律始归家。十月定君夸。

　　【又】
　　黄帝术，黄帝术，玄妙美金华。玉液初凝红粉见，乾坤覆载暗交加。龙虎变成砂。

　　【又】
　　长生术，长生术，玄要补泥丸。彭祖得之年八百，世人因此转伤残。谁是识阴丹。

　　【又】
　　阴丹诀，阴丹诀，三五合玄图。三八应机堪采运，玉琼回首免荣枯。颜貌胜凡姝。

　　【又】
　　长生术，长生术，初九秘潜龙。慎勿从高宜作客，丹田流注气交通。耆老反婴童。

　　【又】
　　修身客，修身客，莫误入迷津。气术金丹传在世，象天象地象人身。不用问东邻。

　　【又】
　　还丹诀，还丹诀，九九最幽玄。三性本同一体内，要烧灵药切灵铅。寻得是神仙。

　　【又】
　　长生药，长生药，不用问他人。八卦九宫看掌上，五行四象在人身。明了自通神。

　　【又】
　　学道客，学道客，修养莫迟迟。光景斯须如梦里，还丹粟粒变金姿。死去莫回归。

　　【又】
　　治生客，治生客，审细察微言。百岁梦中看即过，劝君修炼保尊年。不久是神仙。（以上二十九首道书本《纯阳吕真人文集》卷七）

　　【西江月】
　　著意黄庭岁久，留心金碧年深。为尤白鬓相侵。仙诀朝朝讨寻。

　　秘要俱皆览过，神仙奥旨重吟。至人亲指水中金。不负平生至性。

　　【又】
　　任是聪明志士，常迷东灶黄庭。参同大易事分明。不晓如醉难醒。

　　若遇高人指引，都来不费功程。北方坎子是金精。认得黄芽方盛。

　　【又】
　　世有学人无数，愚痴妄意如麻。铅汞错认结为砂。运火如觅黄芽。

　　千日虚劳心力，人人尽破其家。真铅似火本无瑕。将凤欲比狂鸦。

　　【又】
　　至道不烦不远，至人只在目前。淮王炼石得冲天。汉世已经千年。

　　全在低心下人，事该缘分偶然。安炉致数尽周圆。须得汞去投铅。

　　【又】
　　听说金公两字，何物唤作金孙。寻枝寻叶必知根。无智便乃心昏。

　　若用凡铅为体，都来少魄无魂。水银渐结必难存。秘诀要处谁论。

　　【又】
　　真假两般玄字，金公所料重遗。凡铅纵与岳山齐。不肯假与金妻。

　　听说真铅住处，他家跳在深溪。两情恩爱事因媒。义重争敢东西。

　　【又】
　　水火运来周岁，四六勿错如初。水多火少失功夫。胜地方始安炉。

　　直须认鼎与药，却如鸡子无殊。内黄外白结凝酥。一颗圆明汞珠。

　　【又】
　　彼此离于生处，火遭水破惊忙。分身各自拟深藏。半路再遣萧郎。

　　夫为无衣裹体，妻因水浸衣黄。丙丁甲乙有形相。刚遣令合阴阳。

　　【沁园春】
　　七返还丹，在我先须，炼己待时。正一阳初动，中宵漏永，温温铅鼎，光透帘帏。造化争驰，虎龙交媾，进火工夫犹斗危。曲江上，看月华莹静，有个乌飞。

　　当时。自饮刀圭。又谁信无中养就儿。辨水源清浊，木金间隔，不因师指，此事难知。道要玄微，天机深远，下手忙修犹太迟。蓬莱路，待三千行满，动步云归。

　　【卜算子】
　　心空道亦空，风静林还静。卷尽浮云月自明。中有山河影。

　　供养及修行。旧话成重省。豆爆生莲火里时，痛拨寒灰冷。

　　【步蟾宫】
　　坎离乾兑逢子午。须认取自家根祖。地雷震动山头雨，要洗濯黄牙土。

　　捉得金精牢闭锢。炼甲庚要生龙虎。待他问汝甚人传，但说道、先生姓吕。

　　【满庭芳】
　　大道渊源，高真隐秘，风流岂可知闻。先天一气，清浊自然分。不识坎离颠倒，谁能辨金木浮沈。幽微处，无中产有，涧畔虎龙吟。

　　壶中真造化，天精地髓，阴魂阳魄，运周天水火，燮理寒温。十月脱胎丹就，除此外皆是傍门。君知否，尘寰走遍，端的少知音。

　　【酹江月】
　　仙风道骨，颠倒乾坤，平分时节。金木相交坎离位，一粒刀圭凝结。水虎潜形，火龙伏体，万丈毫光烈。仙花朵秀，圣男灵女扳折。

　　霄汉此夜中秋，银蟾离海，浪卷千层雪。此是天关地轴，谁解推穷圆缺。片晌功夫，霎时丹聚，到此凭何诀。倚天长啸，洞中无限风月。

　　【水龙吟】
　　目前咫尺长生路。多少愚人不悟。爱河浪阔，洪波风紧，舟船难渡。略听仙师语。到彼岸只消一句。炼金丹、换了凡胎浊骨，免轮回，三途苦。

　　万事澄心定意，聚真阳都归一处。分明认得，灵光真趣。本来面目，此个微道理，莫容易等闲分付。知蓬莱自有神仙侣。同携手，朝天去。

　　【沁园春】
　　火宅牵缠，夜去明来，早晚无忧。奈今日不知明事，波波劫劫，有甚来由。人世风灯，草头珠露，我见伤心眼泪流。不坚久，似石中迸火，水上浮沤。

　　休休。闻早回头。把往日风流一笔钩。但粗衣淡饭，随缘度日，任人笑我，我又何求。限到头来，不论贫富，著甚干忙日夜忧。劝年少，把家缘弃了，海上来游。

　　【浪淘沙】
　　我有屋三椽。住在灵源。无遮四壁任萧然。万象森罗为斗拱，瓦盖青天。

　　无漏得多年。结就因缘。修成功行满三千。降得火龙伏得虎，陆路神仙。

　　【沁园春】
　　诗曲文章，任汝空留，数千万篇。奈日推一日，月推一月，今年不了，又待来年。有限光阴，无涯火院，只恐磋跎老却贤。贪痴汉，望成家学道，两事双全。

　　凡夫只恋尘缘。又谁信壶中别有天。这道本无情，不亲富贵，不疏贫贱，只要心坚。不在劳神，不须苦行，息虑忘机合自然。长生事，待明公放下，方可相传。

　　【苏幕遮】
　　天不高，地不大，惟有真心，物物俱含载。不用之时全体在。用即拈来，万象周沙界。

　　虚无中，尘色内，尽是还丹，历历堪收采。这个鼎炉解不解。养就灵乌，飞出光明海。

　　【雨中花（题岳阳楼）】
　　三百年间，功标青史，几多俱委埃尘。悟黄粱、弃儒事，厌世藏身。将我一枝丹桂，换他千载青春。岳阳楼上，纶巾羽扇，谁识天人。

　　蓬莱愿应仙举，谁知会合仙宾。遥想望吹笙玉殿，奏舞鸾ブ。风驭云不散，碧桃紫李长新。愿逢一粒，九霞光里，相继朝真。

