<!-- { "loadSidebar": true } -->
　　时当五六日，言语惺惺精神出。勾当如同强健日。名医识。喘粗如睡遭沉溺。（以上三首伯三○九三卷）

　　【失调名】
　　一只银瓶子，两手拴。携送远行人，福禄安。承闻黄河长，不信宽。身上渡明官，恐怕人。

　　大海芦花白，秋夜长。庭前树叶黄，旋草霜。门前寒来了，绣衤盖裆。夫妻在他乡，泪千行。（伯三一二三卷）

　　【菩萨蛮】
　　敦煌古往出神将。感得诸蕃遥钦仰。效节望龙庭。麟台早有名。

　　只恨隔蕃部。情恳难申吐。早晚灭狼蕃。一齐拜圣颜。

　　【又】
　　再安社稷垂衣理。寿同山岳长江水。频见老人星。万方休战征。

　　良臣安国部。今喜回鸾凤。从此后太阶清。齐钦呼圣明。

　　【浣溪沙】
　　喜睹华筵戏大贤。歌欢共过百千年。长命杯中倾渌醑，满金舡。

　　把酒愿同山岳固，昔日彭祖等齐年。深谢慈怜兼奖饰，献羌言。

　　【又】
　　好是身沾圣主恩。紫宁初降耀朱门。合郡人心衔喜贺，拜圣君。

　　竭节尽忠扶社稷，指山为誓保乾坤。看着风苗双旌拥，贺明君。

　　【又】
　　却挂绿栏用笔章。不藉你马上弄银枪。罢却龙泉身擐甲，学文章。

　　捻取砚筒浓捻笔，叠纸将来书两行。将向殿前报消息，也是为君王。

　　【又】
　　结草城楼不忘恩。些些言语莫生嗔。比死共君缘外客，悉安存。

　　百鸟相依投林宿，道逢枯草再迎春。路上共君先下拜，如若伤蛇口含真。

　　【感皇恩】
　　四海天下及诸州。皆言今岁永无忧。长图欢宴在高楼。寰海内，束手愿归投。朱紫尽风流。殿前卿相对，列诸侯。叫呼万岁愿千秋。皆乐业，鼓腹满田畴。

　　【又】
　　当今圣寿比南山。金枝玉叶竟尽相连。百僚卿相列排班。呼万岁，尽在玉阶前。

　　金殿悦龙颜。祥云驾喜悦，两盘旋。休将舜日比尧年。人安泰，争似圣明天。（以上八首伯三二一八卷）

　　【失调名】
　　少年夫婿负恩多。霜脸上泪痕多。千回去，自消磨。罗带上鸾凤，拟拆意如何。锦帐屏帏冷落多。何复恋娇娥。回来直拟苦过磨。思量得还是谚哥哥。

　　【南歌子】
　　悔嫁风流婿，风流无准凭。攀花折柳得人憎。夜夜归来沉醉，千声唤不应。

　　回觑帘前月，鸳鸯帐裹灯。分明照见负心人。问道些须心事，摇头道不曾。

　　【又（奖美人）】
　　翠柳眉间绿，桃花脸上红。薄罗衫子掩苏胸。一段风流难比，像白莲出水中。（下缺。以上三首伯三一三七卷）

　　【浣溪沙】
　　一队风来一队尘。万里迢迢不见人。陆上无水受却□，使风行。

　　斑山不迭贴乌远，早晚到我本乡园。思忆耶娘长服药，应昏晨（伯三一五五卷）

　　【喜秋天】
　　厅前夭桃柳线。频为送征衣，每年差良人见（下缺）（伯三一五六卷）

　　【菩萨蛮】
　　□□□□□□□。□□□□□□□。□□□□□。□□□□□。

　　□□□□□。□□相思意。羞着旧罗裳。双双金凤凰。

　　【又】
　　清明节近千山绿。轻盈士女腰如束。九陌正花芳。少年骑马郎。

　　罗衫香袖薄。佯醉抛鞭落。何用更回头。谩添春夜愁。

　　【又】
　　朱明时节樱桃熟。卷帘嫩笋初成竹。小玉莫添香。正嫌红日长。

　　四支无气力。鹊语虚消息。愁对牡丹花。不曾君在家。

　　【又】
　　香销罗幌堪魂断。唯闻蟋蟀吟相伴。每岁送寒衣。到头归不归。

　　千行欹枕泪。恨别添憔悴。罗带旧同心。不曾看至今。

　　【又】
　　昨朝为送行人早。五更未罢金鸡叫。相送过鸿梁。水声堪断肠。

　　唯愁离别苦。努力登长路。住马处再摇鞭。为传千万言。（以上五首伯三二五一卷）

　　【菩萨蛮】
　　自从涉远为游客。乡关迢递千山隔。求官宦一无成。操劳不暂停。

　　路逢寒食节。处处樱花发。携酒步金堤。望乡关双泪垂。

　　【又】
　　数年学剑攻书苦。也曾凿壁偷光路。堑雪聚飞萤。多年事不成。

　　每恨无谋识。路远关山隔。权隐在江河。龙门终一过。

　　【谒金门】
　　常伏气。住在蓬莱宫里。绿竹桃花碧溪水。清斋长晚起。

　　闻道诸仙来至。服裹琴书欢喜。远谒金门朝帝美。不辞千万里。（以上三首伯三三三三卷）

　　【失调名】
　　十四十五上战场。手执长枪。低头泪落悔吃粮。步步近刀枪。昨夜马惊辔断，惆怅无人遮拦。险径（下缺）（伯三三六○卷）

　　【捣练子】
　　云疑盖。月疑生。蒙蒙大绵疑三更。面上褐绫红分散，号兆大哭呼三星。

　　【又】
　　对白绵，贰丈长。裁衣长来尺上量。夜来梦见秋郊水，自怕宾身上裁□。

　　【又】
　　孟姜女，陈杞梁。生生激恼小秦王。秦王喊俺三边滞，千乡万里筑长城。

　　【又】
　　长城下，哭声哀。喊俺长城一堕摧。里半髑髅千万个，十方收骨不空回。

　　【又】
　　刃掩亮，雨蒙蒙。十个指头血沾根。青竹干投上玄被子，从今以后信和藩。

　　【又】
　　娘子好，体一言。离别耶娘数拾年。早晚到家乡，勒饣勃馓。月尽日交管黄纸钱。少长无月尽日交管黄纸钱。（以上六首伯三七一八卷）

　　【感皇恩】
　　四海清平遇有年。黔黎歌圣德，乐相传。修文偃革习农田。钦皇化，雨露盖无边。

　　瑞气集诸贤。群僚趋玉砌，贺龙颜。磐石永固寿如山。梯航路，相问共朝天。

　　【又】
　　万邦无事灭戈。四夷来稽首，玉阶前。龙楼凤阙著喜云连。人争唱，福祚比金。

　　八水对三川。升平人道泰，帝泽鲜。修文罢武竞题篇。从此后，愿皇帝寿如山。

　　【苏莫遮】
　　聪明儿，禀天性。莫把潘安，才貌相比并。弓马学来阵上骋。似虎入丘山，勇猛应难比。

　　善能歌，打难令。正是聪明，处处皆通闭。久后策官应决定。马上盘枪，□佐当今帝。

　　【又】
　　聪明儿，无不会。只为红鳞，未变归沧海。几度龙门点额退。所有红波，渌水归潭在。

　　摆金铃，摇玉佩。常有坚心，洒雨乾坤内。稍有行云□顶载。猛透强波，直向青云外。

　　【浣溪沙】
　　玉露初垂草木雕。雁飞南去燕离巢。寸步如同云水隔，月轮高。

　　远客思归砧杵夜，庭前□叶堕银筱。蟋蟀夜鸣阶砌下，恨长宵。

　　【又】
　　云掩茅庭书满床。冰川松竹自清凉。幽境不曾凡客到，岂寻常。

　　出入每交猿闭户，回来还伴鹤归装。夜至碧溪垂钓处，月如霜。

　　【又】
　　山后开园种药葵。洞前穿作养生池。一架嫩藤花蔟蔟，雨微微。

　　坐听猿啼吟旧赋，行看燕语念新诗。无事却归书阁内，掩柴扉。

　　【又】
　　海燕喧呼别渌波。双飞迢历山河。坚志一心思旧主，垒新窠。

　　出入岂曾忘故室，往来未有不经过。辞主南归声尚切，感恩多。

　　【谒金门】
　　云水客。书见十年功积。聚尽萤光凿尽壁。不逢青眼识。

　　终日尘驱役饮食。泪珠常滴。欲上龙门希借力。莫交重点额。

　　【又】
　　仙境美。满洞桃花渌水。宝殿秦楼霞合翠。六铢常挂体。

　　闷即天宫游戏。满酌琼浆任醉。谁羡浮生荣与贵。临回看即是。

　　【生查子】
　　一树涧生松，回长谁林起。劲枝接青霄，逸气遮天地。

　　郁郁覆云霞，且拥高峰顶。金殿选忠良，合赴君王意。

　　【又】
　　三尺龙泉剑。匣裹无人见。落雁一张弓，百只金花箭。

　　为国竭忠贞，苦处曾征战。未忘立功勋，后见君王面。

　　【定风波】
　　攻书学剑能几何。争如沙塞骋偻罗。手执六寻枪似铁。明月。龙泉三尺斩新磨。

　　堪羡昔时军伍，漫夸儒士德能康。四塞忽闻狼烟起，问儒士，谁人敢去定风波。

　　【又】
　　征后偻罗未是功，儒士偻罗转更加。三尺张良非Й弱。谋略。汉兴楚灭本由他。

　　项羽翘楚无路，酒后难消一曲歌。霸王虞姬皆自刎。当本。便知儒士定风波。（以上十四首伯三八二一卷）

　　【南歌子】
　　夜夜长相忆，知君思我无。识时红褥玉人铺。深夜不来归舍，薄情是我夫。漫画眉如柳，虚匀脸上莲。知他心在阿谁边。天天天。因何用以偏。

　　【又】
　　杨柳连堤绿，樱桃向日红。舜吟迎气陌秋风。满院残花挟竹，暖暖晚帘拢。

　　荷叶排青沼，云峰簇碧空。举杯摇扇书堂中。时听笙歌消暑，思无穷。

　　【又】
　　雪消冰解冻，烟凝地发萌。绿杨红叶两分明。万户千门，春色渐舒荣。

　　忽睹双飞燕，时闻百啭莺。日惠处处管丝声。公子王孙赏玩，诸芳情。

　　【又】
　　斜影朱帘立，情事共谁亲。分明面上指痕新。罗带同心谁绾，甚人踏破裙。

　　蝉鬓因何乱，金钗为甚分。红妆垂泪忆何君。分明殿前实说，莫沉吟。

　　【又】
　　自从君去后，无心恋别人。梦中面上指痕新。罗带同心自绾，被狲儿踏破裙。

　　蝉鬓朱帘乱，金钗旧股分。红妆垂泪哭郎君。妾是南山松柏，无心恋别人。

　　【又】
　　争不交人忆，怕郎心自偏。近来闻道不多安。夜夜梦寤倒错，往往到君边。

　　白日长相见，夜头各自眠。终朝竟日意暄暄。愿作合绾裙带，长绕在你胸前。（以上六首伯三八三六卷）

　　【失调名】
　　（上缺）羊子遍野巫山。醉胡子楼头饮宴。醉思乡千日醺醺。下水舡盏酌十分。令筹更打江神。（伯三九一一卷）

　　【菩萨蛮】
　　霏霏点点回塘雨。双双只只鸳鸯语。灼灼野花香。依依金柳黄。

　　盈盈江上女。两两溪边舞。皎皎绮罗光。轻轻云粉妆。

　　【虞美人】
　　东风吹绽海棠开。香榭满楼台。香和红艳一堆堆。又被美人和枝折，坠金钗。

　　金钗钗上缀芳菲。海棠花一枝。刚被蝴蝶远人飞。拂下深深红蕊落，污奴衣。（以上二首伯三九九四卷）

　　【鹊踏枝】
　　独坐更深人寂寂。忆恋家乡，路远关山隔。寒雁飞来无消息。交儿牵断心肠忆。

　　仰告三光珠泪滴。交他耶娘，甚处传书觅。自叹宿缘作他邦客。辜负尊亲虚劳力。（伯四○一七卷）

　　【望远行】
　　年少将军佐圣朝。为国扫荡狂妖。弯弓如月射双雕。马蹄到处尽云消。

　　休寰海，罢枪刀。银鸾驾走上超霄。行人南北尽歌谣。莫把尧舜比今朝。（伯四六九二卷）

　　【还京乐】
