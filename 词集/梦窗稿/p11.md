<!-- { "loadSidebar": true } -->
送人犹未苦，苦送春、随人去天涯。片红都飞尽，正阴阴润绿，暗里啼鸦。赋情顿雪双鬓，飞梦逐尘沙。叹病渴凄凉，分香瘦减，两地看花。  西湖断桥路，想系马垂杨，依旧攲斜。葵麦迷烟处，问离巢孤燕，飞过谁家。故人为写深怨，空壁扫秋蛇。但醉上吴台，残阳草色归思赊。

宴清都

病渴文园久。梨花月，梦残春故人旧。愁弹枕雨，衰翻帽雪，为情僝僽。千金醉跃骄骢，试问取、朱桥翠柳。痛恨不、买断斜阳，西湖酝入春酒。  吴宫乱水斜烟，留连倦客，慵更回首。幽蛩韵苦，哀鸿叫绝，断音难偶。题红泛叶零乱，想夜冷、江枫暗瘦。付与谁、一半悲秋，行云在否。

金缕歌
陪履斋先生沧海看梅
乔木生云气。访中兴、英雄陈迹，暗追前事。战舰东风悭借便，梦断神州故里。旋小筑、吴宫闲地。华表月明归夜鹤，叹当时、花竹今如此。枝上露，溅清泪。  
遨头小簇行春队。步苍苔、寻幽别邬，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。

醉落魄
院姬口主出为戍妇
柔怀难托。老天如水人情薄。烛痕犹刻西窗约。歌断梨云，留梦绕罗幕。  寒更唱遍吹梅角。香消臂趁弓弰削。主家衣在羞重着。独掩营门，春尽柳花落。

朝中措

晚妆慵理瑞云盘。针线傍灯前。燕子不归帘卷，海棠一夜孤眠。  踏青人散，遗钿满路，雨打秋千。尚有落花寒在，绿杨未褪春绵。

青玉案

短亭芳草长亭柳。记桃叶，烟江口。今日江村重载酒。残杯不到，乱红青冢，满地闲春绣。  翠阴曾摘梅枝嗅。还忆秋千玉葱手。红索倦将春去后。蔷薇花落，故园胡蝶，粉薄残香瘦。

青玉案

新腔一唱双金斗。正霜落、分甘手。已是红窗人倦绣。春词裁烛，夜香温被，怕减银壶漏。  吴天雁晓云飞后。百感情怀顿疏酒。彩扇何时翻翠袖。歌边拌取，醉魂和梦，化作梅边瘦。

好事近

飞露洒银床，叶叶怨梧啼碧。蕲竹粉连香汗，是秋来陈迹。  藕丝空缆宿湖船，梦阔水云窄。还系鸳鸯不住，老红香月白。

杏花天
重午
幽欢一梦成炊黍。知绿暗、汀菰几度。竹西歌断芳尘去。宽尽经年臂缕。  梅黄后、林梢更雨。小池面、啼红怨暮。当时明月重生处。楼上宫眉在否。

浪淘沙

灯火雨中船，客思绵绵。离亭春草又秋烟。似与轻鸥盟未了，来去年年。  往事一潸然。莫过西园。凌波香断绿苔钱。燕子不知春事改，时立秋千。

思佳客

迷蝶无踪晓梦沉。寒香深闭小庭心。欲知湖上春多少，但看楼前柳浅深。  愁自遣，酒孤斟。一帘芳景燕同吟。杏花宜带斜阳看，几阵东风晚又阴。

采桑子慢
九日
桐敲露井，残照西窗人起。怅玉手、曾携乌纱，笑整风攲。水叶沉红，翠微云冷雁慵飞。楼高莫上，魂消正在，摇落江蓠。  走马断桥，玉台妆榭，罗帕香遗。叹人老、长安灯外，愁换秋衣。醉把茱萸，细看清泪湿芳枝。重阳重处，寒花怨蝶，新月东篱。

古香慢
赋沧海看桂
怨娥坠柳，离佩摇荭，霜讯南圃。漫忆桥扉，倚竹袖寒日暮。还问月中游，梦飞过、金风翠羽。把残云、剩水万顷，暗熏冷麝凄苦。  渐浩渺，凌山高处。秋澹无光，残照谁主。露粟侵肌，夜约羽林轻误。翦碎惜秋心，更肠断、珠尘藓路。怕重阳，又催近、满城细雨。

蹋莎行
敬赋草窗绝妙好词
杨柳风流，蕙花清润。苹□未数张三影。沈香倚醉调清平，新辞□□□□□。  鲛室裁绡，□□□□。□□白云争歌郢。西湖同结杏花盟，东风休赋丁香恨。

