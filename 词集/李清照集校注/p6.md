<!-- { "loadSidebar": true } -->
　　各本《草堂诗余》而外，误为欧阳修作者尚有《词学筌蹄》卷五、《汇选历代名贤词府全集》卷三、《花草新编》卷三、《花草粹编》卷七、《词综》卷四、《古今图书集成·人事典》卷一百零五、《词轨》卷四、《蓼园词选》等书。近人周泳先《唐宋金元词钩沈》、唐圭璋《全宋词》（初版本），咸承其误。 
　　①事：沈际飞本《草堂诗余》注“一作‘是’，误。”按此首末句押“是”字，此句作“是”字必误。 
　　②绿暗红嫣浑可事：胡桂芳本《类编草堂诗余》卷上作“绿暗红稀浑何事”。 
　　③绿：杨金本《草堂诗余》作“垂”。 
　　④又：沈际飞本《草堂诗余》注“后段第二句多一字。”《古今词统》注“又字衬”。 
　　⑤枉：《古今词统》、《词洁》卷二作“住”。  

　　失调名 
　　教我甚情怀。 
　　出于《花草粹编》卷二朱秋娘集句《采桑子》，亦载《彤管遗编》后集卷十二，未注每句出处。《花草粹编》所载则每句俱注有撰人，当别有所据。 
　　按：《彤管遗编》云朱秋娘名希真，与宋词人朱敦儒之字希真相同。《彤管遗编》、《古今女史》等所载朱希真（秋娘）词，又多见于朱敦儒《樵歌》。一部分词则又见于朱淑真《断肠词》。朱秋娘有无其人，颇成疑问。所集词句，未见可据。 

　　（三）误题（词29首，残句2则） 

　　玉烛新 
　　溪源新腊后。见几朵江梅，剪裁初就。晕酥砌玉，芳英嫩，故把春心轻漏。前村昨夜，想弄月、黄昏时候。孤岸悄，疏影横斜，浓香暗沾襟袖。  
　　尊前赋与多才，问岭外风光，故人知否？寿阳谩斗。终不似，照水一枝清瘦。风娇雨秀。好插繁华盈首。须信羌笛无情，看看又奏。  
　　此首乃周邦彦作，见宋本《详注周美成词片玉集》卷七。 
　　《梅苑》误作李清照词。  

　　品令 
　　零落残红，似胭脂颜色。一年春事，柳飞轻絮，笋添新竹。寂寞，幽对小园嫩绿。 
　　登临未足。怅游子、归期促。他年清梦，千里犹到，城阴溪曲。应有凌波，时为故人凝目 
　　此首乃曾纡（yū）词见《乐府雅词》卷下。《京本通俗小说》所引多附会之说，不足据。  

　　春光好 
　　看看腊尽春回。消息到、江南早梅。昨夜前村深雪里，一朵先开。 
　　盈盈玉蕊如裁。更风清、清香暗来。空使行人肠欲断，驻马徘徊。  

　　河传·梅影 
　　香雹素质。天赋与、倾城标格。应是晓来，暗传东君消息。把孤芳，回暖律。 
　　寿阳粉面增妆饰。说与高楼，休更吹羌笛。花下醉赏，留取时倚阑干，斗清香，添酒力。  

　　七娘子 
　　清香浮动到黄昏，向水边疏影梅开粉。溪边伴，轻蕊有如浅杏。一枝儿、喜得东君信。 
　　风吹只怕霜侵损。更欲折来，插在多情鬓。寿阳妆面、雪肌玉莹。岭头别后微添粉。  

　　忆少年 
　　疏疏整整，斜斜淡淡，盈盈脉脉。徒怜暗香句，笑梨花颜色。 
　　羁马萧萧行又急。空回首、水寒沙白。天涯倦牢落，忍一声羌笛。  
　　上海新编《李清照集》云：“此阕《梅苑》作易安词。”下《捣练子》、《喜团圆》、《清平乐》、《二色宫桃》、《泛兰舟》、《远朝归》、《十月梅》、《真珠髻》、《击梧桐》、《沁园春》、等阕俱同。 
　　按传本《梅苑》，各首实俱作无名氏词，不知所据何本。  

　　玉楼春·腊梅 
　　腊梅先报东风信。清似龙涎香得润。黄轻不肯整齐开，比著江梅仍更韵。 
　　纤枝瘦绿天生嫩。可惜轻寒摧韵横。刘郎只解误桃花，惆怅今年春又尽。 
　　以上五首，俱见《梅苑》卷九，无撰人姓氏，盖无名氏作品。 
　　《永乐大典》误作李清照词。《梅苑》无名氏词，《永乐大典》往往以为前一人所作。 
　　又按：唐圭璋《全唐词》，《玉楼春》一首失收。又《全宋词》所录《永乐大典》各词，先后次序未依原书，文字亦与原书不尽相同，如改从别本，又无任何注明，一似《永乐大典》原文如是者，不知何故？  

　　柳梢春·春晚 
　　子规啼血。可怜又是，春归时节。满院东风，海棠铺绣，梨花飞雪。　　 
　　丁香露泣残枝，诮未比、愁肠寸结。自是休文，多情多感，不干风月。 
　　此乃蔡伸作，见《友古居士词》。 
　　洪武本《草堂诗馀》前集卷上、荆聚本《草堂诗馀》前集卷上、陈钟秀本《草堂诗馀》卷上、杨金本《草堂诗馀》后集卷上俱误作无名氏词。 
　　《词学筌蹄》误作李清照词，《七修类藁》殆承其误。 
　　《类编草堂诗馀》卷一、《诗馀图谱补遗》卷一等又俱误作贺铸词。 
　　上海新编《李清照集》云：“《草堂诗馀》作易安词。”余所见各本《草堂诗馀》未有以此词为李易安作者。不知究竟何本也。  

　　点绛唇·春晚 
　　红杏飘香，柳含烟翠拖轻缕。水边朱户。门掩黄昏雨。  
　　烛影摇红，一枕伤春绪。归不去。凤楼何处。芳草迷归路。  
　　此首乃苏轼作，见曾慥本《东坡词拾遗》。 
　　洪武本《草堂词馀》前集卷上误作无名氏词。 
　　《类编草堂诗馀》卷一又误作贺铸词，其后各选本俱误从之。  

　　青玉案·春晚 
　　凌波不过横塘路，但目送、芳尘去。锦瑟年华谁与度。月楼花院，倚牕朱户。惟有春知处。 
　　碧云冉冉蘅皋暮。彩笔空题断肠句。试问闲愁知几许。一川烟草，满城风絮，梅子黄时雨。 
　　此乃贺铸作，见《东山词》卷上，《乐府雅词》卷上、《中吴记闻》卷三、《诗人玉屑》卷二一等书。黄山谷有《寄贺方回》诗云：“少游醉卧古藤下，谁与愁眉唱一杯。解作江南断肠句，只今惟有贺方回”。见《山谷内集诗注》卷十八。宋人和方回此词韵者甚多。 
　　洪武本《草堂诗馀》前集卷上误作无名氏词。  

　　如梦令·闺怨 
　　谁伴明窗独坐？和我影儿两个。灯尽欲眠时，影也把人抛亸。无那。无那。好个恓（qi）惶的我。 
　　此乃向镐作，见《乐斋词》。 
　　《续草堂诗馀》误作李清照词。 
　　《林下词选》注：“一本误作向丰之”。非是。 
　　上海新编《李清照集》云：“《乐府雅词》作向镐《乐斋词》。”而传本《乐府雅词》并无此词，亦无向镐词，不知何据，疑有错误。  

　　菩萨蛮·闺情 
　　绿云鬓上飞金雀。愁眉翠敛春烟薄。香阁掩芙蓉。画屏山几重。  
　　窗寒天欲曙。犹结同心苣。啼粉污罗衣。问郎归几时？ 
　　乃五代时牛峤所作，见《花间集》卷四。《续草堂诗馀》等误。《林下词选》注：“一本误作牛峤。”非。  

　　生查子·元夕有怀 
　　去年元夜时，花市灯如昼。月在柳梢头，人约黄昏后。  
　　今年元夜时，月与灯依旧。不见去年人，泪满春衫袖。 
　　此乃欧阳修词，见《欧阳文忠公近体乐府》卷一。 
　　《词的》误作李清照词。 
　　又《汇选历代名贤词府全集》卷一、《续草堂词馀》卷上误以此首为秦观词。 
　　《词品》卷二误为朱淑真词。 
　　《见山亭古今词选》卷一误作无名氏词。 
　　《瀛奎律髓》卷十六王諲《观灯》诗，方回注云：“如李易安‘月上柳梢头’则邪僻矣。”是宋人已误以此为清照作矣。  

　　浣溪沙·春暮 
　　楼上晴天碧四垂。楼前芳草接天涯。劝君莫上最高梯。 
　　新笋看成堂下竹，落花都上燕巢泥。忍听林表杜鹃啼.  
　　乃周彦邦词，见《详注周美成词片玉集》卷三。《林下词选》注：“一本误刻周美成。”非。 
　　《便读草堂诗余》等误作李清照词  

　　孤鸾·早梅 
　　天然标格，是小蕚堆红，芳姿凝白。淡伫新妆，浅点寿阳宫额。东君想留厚意，倩年年、与传消息。昨夜前村雪里，有一枝先拆。 
　　念故人何处水云隔。纵驿使相逢，难寄春色。试问丹青手，是怎生描得。晓来一番雨过，更那堪、数声羌笛。归去和羹未晚，劝行人休摘。 
　　此首见《草堂诗馀正集》卷四，题朱希真撰，注：“误刻李”。盖当时或以此为李清照词也。 
　　实为无名氏作。见《草堂诗馀》后集卷下、杨金本《草堂诗馀》后集卷下、陈钟秀本《草堂诗馀》后集卷下。 
　　陈钟秀本《草堂诗馀》卷下、《类编草堂诗馀》卷三误作朱敦儒词，其后各选本多承其误。  

　　品令 
　　急雨惊秋晓。今岁较、秋风早。一觞一咏，更须莫负，晚风残照。可惜莲花已谢，莲房尚小。 
　　汀蘋岸草。怎称得、人情好。有些言语，也待醉折、荷花问道。道与荷花，人比去年总老。 
　　此首见《花草粹编》卷七，无撰人姓名，与前《品令》“零落残红”一首相衔接。 
　　《词谱》误作李清照词。  

　　捣练子 
　　欺万木，怯寒时。倚阑初认月宫姬。拭新妆，披素衣。 
　　孤标韵，暗香奇。冰容玉艳缀琼枝。借阳和，天付伊。  

　　喜团圆 
　　轻攒碎玉，玲珑竹外，脱去繁华。□殢东君，□先点破，□压群花。　　 
　　瘦影生香，黄昏月馆，清浅溪沙。仙标淡伫，偏宜幺凤，肯带栖鸦。 
　　（缺三字） 
　　此二首俱无名氏词，见《梅苑》卷八。第二首又误作晏几道词，见朱之赤旧藏抱经斋钞本《小山词》补遗引《花草粹编》。 
　　李文裿辑《漱玉词》卷三此二首俱误作李清照词。  

　　清平乐 
　　寒溪过雪。梅蕊春前发。照影临姿香苒苒，临水一枝风月。 
　　梦游仿佛仙乡。绿窗曾见幽芳。事往无人共说，愁闻玉笛声长。  

　　二色宫桃 
　　镂玉香苞酥点蕚。正万木、园林萧索。惟有一枝雪里开，江南有信凭谁托。 
　　前年记赏登高阁。叹年来、旧欢如昨。听取乐天一句云，花开处、且须行乐。 
　　以上二首皆无名氏作，见《梅苑》卷九。 
　　李文裿辑《漱玉词》卷三误作李清照词。  

　　小桃红 
　　后园春早。残腊蒙烟草。数树寒梅，欲绽香英。小妹无端、折尽钗头朵，满把金尊细细倾。 
　　忆得往年同伴，沈吟无限情。恼乱东风、莫便吹零落，惜取芳菲眼下明。 
　　此首乃晏殊《玉堂春》词，见《珠玉词》。 
　　《梅苑》卷八误作无名氏词。 
　　李文裿辑《漱玉词》误作李清照词。  

　　行香子  
