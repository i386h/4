<!-- { "loadSidebar": true } -->
　　赵帜皆张，楚歌尽起。取功定霸，一举而成。方西邻责言，岂可蚁封共处；既南风不竞，固难金埒同居。便请回鞭，不须恋厩。 
　　九、“打马例”论之三 
　　亏于一篑，败此垂成。久伏盐车，方登峻坂；岂期一蹶，遂失长涂。恨群马之皆空，忿前功之尽弃。素蒙剪拂，不弃驽骀；愿守门阑，再从驱策。溯风骧首，已伤今日之障泥：恋主衔恩，更待明年之春草。 
　　十、“倒行例”论 
　　唯敌是求，唯险是据。后骑欲来，前马反顾。既将有为，退亦何害？语不云乎：日暮途远，故倒行而逆施之也。 
　　十一、“入夹例”论 
　　昔晋襄公以二陵而胜者，李亚子以夹寨而兴者，祸福依伏，其何可知。汝其勉之，当取大捷。 
　　十二、“落堑例”论 
　　凛凛临危，正欲腾骧而去；骎骎遇伏，忽惊阱堑之投。项羽之骓，方悲不逝；玄德之骑，已出如飞。既胜以奇，当旌其异，请同凡例，亦倒全盆。 
　　十三、“倒盆例”论 
　　瑶池宴罢，骐骥皆归。大宛凯旋，龙媒并入。已穷长路，安用挥鞭？未赐弊帷，尤宜报主。骥虽伏枥，万里之志常存；国正求贤，千金之骨不弃。定收老马，欲取奇驹。既以解骖，请拜三年之赐；如图再战，愿成他日之功。  

　　李清照集校注


 
