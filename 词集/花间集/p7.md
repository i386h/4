<!-- { "loadSidebar": true } -->
　　杨柳舞风，轻惹春烟残雨。杏花愁，莺正语，画楼东。　　锦屏寂寞思无穷，还是不知消息。镜尘生，珠泪滴，损仪容。

　　其二

　　罗带缕金，兰麝烟凝魂断。画屏欹，云鬓乱，恨难任。　　几回垂泪滴鸳衾，薄情何处去？月临窗，花满树，信沉沉。

　　其三

　　小槛日斜，风度绿窗人悄悄。翠帷闲掩舞双鸾，旧香寒。　　别来情绪转难拚，韶颜看却老。依稀粉上有啼痕，暗销魂。

　　其四

　　黛薄红深，约掠绿鬟云腻。小鸳鸯，金翡翠，称人心。　　锦鳞无处传幽意，海燕兰堂春又去。来年书，千点泪，恨难任。

　　其五

　　掩却菱花，收拾翠钿休上面。金虫玉燕，鎻香奁，恨厌厌。　　云鬟半坠懒重簪，泪侵山枕湿，银灯背帐梦方酣，雁飞南。

　　其六

　　水碧风青，入槛细香红藕腻。谢娘敛翠，恨无涯，小屏斜。　　堪憎荡子不还家，谩留罗带结，帐深枕腻炷沉烟，负当年。

　　其七

　　黛怨红羞，掩映画堂春欲暮。残花微雨，隔青楼，思悠悠。　　芳菲时节看将度，寂寞无人还独语。画罗襦，香粉污，不胜愁。

　　杨柳枝

　　秋夜香闺思寂寥，漏迢迢。鸳帷罗幌麝烟销，烛光摇。　　正忆玉郎游荡去，无寻处。更闻帘外雨萧萧，滴芭蕉。

　　遐方怨

　　帘影细，簟纹平。象纱笼玉指，缕金罗扇轻，嫩红双脸似花明，两条眉黛远山横。　　凤箫歇，镜尘生，辽塞音书绝，梦魂长暗惊。玉郎经岁负娉婷，教人怎不恨无情？

　　献衷心

　　绣鸳鸯帐暖，画孔雀屏欹。人悄悄，明月时。想昔年欢笑，恨今日分离。银釭背，铜漏永，阻佳期。　　小炉烟细，虚阁帘垂。几多心事，暗地思惟。被娇娥牵役，魂梦如痴。金闺里，山枕上，始应知。

　　应天长

　　瑟瑟罗裙金线缕，轻透鹅黄香画袴。垂交带，盘鹦鹉，袅袅翠翘移玉步。　　背人匀檀注，慢转横波偷觑。敛黛春情暗许，倚屏慵不语。

　　诉衷情

　　其一

　　香灭帘垂春漏永，整鸳衾，罗带重。双凤，缕黄金，窗外月光临。沉沉，断肠无处寻，负春心。

　　其二

　　永夜抛人何处去？绝来音。香阁掩，眉敛，月将沉，怎忍不相寻？怨孤衾，换我心为你心，始知相忆深。

　　荷叶杯

　　其一

　　春尽小庭花落，寂寞，凭槛敛双眉。忍教成病忆佳期，知么知，知么知。

　　其二

　　歌发谁家筵上？寥亮，别恨正悠悠。兰釭背帐月当楼，愁么愁，愁么愁。

　　其三

　　弱柳好花尽拆，晴陌，陌上少年郎。满身兰麝扑人香，狂么狂，狂么狂。

　　其四

　　记得那时相见，胆战，鬓乱四肢柔。泥人无语不抬头，羞么羞，羞么羞。

　　其五

　　夜久歌声怨咽，残月，菊冷露微微。看看湿透缕金衣，归么归，归么归。

　　其六

　　我忆君诗最苦，知否？字字尽关心。红笺写寄表情深，吟么吟，吟么吟。

　　其七

　　金鸭香浓鸳被，枕腻，小髻簇花钿。腰如细柳脸如莲，怜么怜，怜么怜。

　　其八

　　曲砌蝶飞烟暖，春半，花发柳垂条。花如双脸柳如腰，娇么娇，娇么娇。

　　其九

　　一去又乖期信，春尽，满院长莓苔。手挼裙带独徘徊，来么来，来么来。

　　渔歌子

　　晓风清，幽沼绿，倚栏凝望珍禽浴。画帘垂，翠屏曲，满袖荷香馥郁。　　好摅怀，堪寓目，身闲心静平生足。酒杯深，光影促，名利无心较逐。

　　临江仙

　　其一

　　碧染长空池似镜，倚楼闲望凝情。满衣红藕细香清，象床珍簟，山障掩，玉琴横。　　暗想昔时欢笑事，如今赢得愁生。博山炉暖淡烟轻，蝉吟人静，残日傍，小窗明。

　　其二

　　幽闺小槛春光晚，柳浓花淡莺稀。旧欢思想尚依依，翠颦红敛，终日损芳菲。　　何事狂夫音信断？不如梁燕犹归。画堂深处麝烟微，屏虚枕冷，风细雨霏霏。

　　其三

　　月色穿帘风入竹，倚屏双黛愁时。砌花含露两三枝，如啼恨脸，魂断损容仪。　　香烬暗消金鸭冷，可堪辜负前期。绣襦不整鬓鬟欹，几多惆怅，情绪在天涯。

　　醉公子

　　其一

　　漠漠秋云淡，红藕香侵槛。枕欹小山屏，金铺向晚扃。　　睡起横波慢，独望情何限！衰柳数声蝉，魂消似去年。

　　其二

　　岸柳垂金线，雨晴莺百啭。家住绿杨边，往来多少年。　　 马嘶芳草远，高楼帘半卷。敛袖翠蛾攒，相逢尔许难。

　　更漏子

　　旧欢娱，新怅望，拥鼻含颦楼上。浓柳翠，晚霞微，江鸥接翼飞。　　帘半卷，屏斜掩，远岫参差迷眼。歌满耳，酒盈樽，前非不要论。

　　浣溪沙　　孙少监光宪

　　其一

　　蓼岸风多橘柚香，江边一望楚天长，片帆烟际闪孤光。　　目送征鸿飞杳杳，思随流水去茫茫，兰红波碧忆潇湘。

　　其二

　　桃杏风香帘幕闲，谢家门户约花关，画梁幽语燕初还。　　绣阁数行题了壁，晓屏一枕酒醒山，却疑身是梦魂间。

　　其三

　　花渐凋疎不耐风，画帘垂地晚堂空，堕阶萦藓舞愁红。　　腻粉半沾金靥子，残香犹暖绣熏笼，蕙心无处与人同。

　　其四

　　揽镜无言泪欲流，凝情半日懒梳头，一庭疎雨湿春愁。　　杨柳只知伤怨别，杏花应信损娇羞，泪沾魂断轸离忧。

　　其五

　　半踏长裾宛约行，晚帘疎处见分明，此时堪恨昧平生。　　早是消魂残烛影，更愁闻着品弦声，杳无消息若为情。

　　其六

　　兰沐初休曲槛前，暖风迟日洗头天，湿云新敛未梳蝉。　　翠袂半将遮粉臆，宝钗长欲坠香肩，此时模样不禁怜。

　　其七

　　风递残香出绣帘，团窠金凤舞襜襜，落花微雨恨相兼。　　何处去来狂太甚，空推宿酒睡无厌，怎教人不别猜嫌！

　　其八

　　轻打银筝坠燕泥，断丝高罥画楼西，花冠闲上午墙啼。　　粉箨半开新竹径，红苞尽落旧桃蹊，不堪终日闭深闺。

　　其九

　　乌帽斜欹倒佩鱼，静街偷步访仙居，隔墙应认打门初。　　 将见客时微掩敛，得人怜处且生疎，低头羞问壁边书。

　　河传

　　其一

　　太平天子，等闲游戏，疎河千里。柳如丝，偎倚绿波春水，长淮风不起。　　如花殿脚三千女，争云雨，何处留人住？锦帆风，烟际红，烧空，魂迷大业中。

　　其二

　　柳拖金缕，着烟笼雾，蒙蒙落絮。凤凰舟上楚女，妙舞，雷喧波上鼓。　　龙争虎战分中土，人无主，桃叶江南渡。襞花笺，艳思牵，成篇，宫娥相与传。

　　其三

　　花落，烟薄，谢家池阁。寂寞春深，翠蛾轻敛意沉吟，沾襟，无人知此心。　　玉炉香断霜灰冷，帘铺影，梁燕归红杏。晚来天，空悄然，孤眠，枕檀云髻偏。

　　其四

　　风飐，波敛，团荷闪闪，珠倾露点。木兰舟上，何处吴娃越艳？藕花红照脸。　　大堤狂杀襄阳客，烟波隔，渺渺湖光白。身已归，心不归。斜晖，远汀鸂鶒飞。  
　 

卷八　五十首

　　孙少监光宪　四十八首

　　菩萨蛮五首　河渎神二首　虞美人二首　后庭花二首　生查子三首　临江仙二首　酒泉子三首　清平乐二首　更漏子二首　女冠子二首　风流子三首　定西番二首　河满子一首　玉蝴蝶一首　八拍蛮一首　竹枝二首　思帝乡一首　上行杯二首　谒金门一首　思越人二首　杨柳枝四首　望梅花一首　渔歌子二首

　　魏太尉承斑　二首

　　菩萨蛮二首

　　菩萨蛮　　孙少监光宪

　　其一

　　月华如水笼香砌，金镮碎撼门初闭。寒影堕高檐，钩垂一面帘。　　碧烟轻袅袅，红战灯花笑。即此是高唐，掩屏秋梦长。

　　其二

　　花冠频鼓墙头翼，东方淡白连窗色。门外早莺声，背楼残月明。　　薄寒笼醉态，依旧铅华在。握手送人归，半拖金缕衣。

　　其三

　　小庭花落无人扫，疎香满地东风老。春晚信沉沉，天涯何处寻？　　晓堂屏六扇，眉共湘山远。怎奈别离心，近来尤不禁。

　　其四

　　青岩碧洞经朝雨，隔花相唤南溪去。一只木兰船，波平远浸天。　　扣舷惊翡翠，嫩玉抬香臂。红日欲沉西，烟中遥解觿。

　　其五

　　木绵花映丛祠小，越禽声里春光晓。铜鼓与蛮歌，南人祈赛多。　　客帆风正急，茜袖偎樯立。极浦几回头，烟波无限愁。

　　河渎神

　　其一

　　汾水碧依依，黄云落叶初飞。翠华一去不言归，庙门空掩斜晖。　　四壁阴森排古画，依旧琼轮羽驾。小殿沉沉清夜，银灯飘落香灺。

　　其二

　　江上草芊芊，春晚湘妃庙前。一方柳色楚南天，数行征雁联翩。　　独倚朱栏情不极，魂断终朝相忆。两桨不知消息，远汀时起鸂鶒。

　　虞美人

　　其一

　　红窗寂寂无人语，暗淡梨花雨。绣罗纹地粉新描，博山香炷旋抽条，暗魂消。　　天涯一去无消息，终日长相忆。教人相忆几时休？不堪掁触别愁，泪还流。

　　其二

　　好风微揭帘旌起，金翼鸾相倚。翠檐愁听乳禽声，此时春态暗关情，独难平。　　画堂流水空相翳，一穗香摇曳。教人无处寄相思，落花芳草过前期，没人知。

　　后庭花

　　其一

　　景阳钟动宫莺啭，露凉金殿。轻飙吹起琼花旋，玉叶如剪。　　晚来高阁上，珠帘卷，见坠香千片。修蛾慢脸陪雕辇，后庭新宴。

　　其二

　　石城依旧空江国，故宫春色。七尺青丝芳草碧，绝世难得。　　玉英凋落尽，更何人识？野棠如织。只是教人添怨忆，怅望无极。

　　生查子

　　其一

　　寂寞掩朱门，正是天将暮。暗淡小庭中，滴滴梧桐雨。　　绣工夫，牵心绪，配尽鸳鸯缕。待得没人时，偎倚论私语。

　　其二

　　暖日策花骢，亸鞚垂杨陌。芳草惹烟青，落絮随风白。　　谁家绣毂动香尘，隐映神仙客？狂杀玉鞭郎，咫尺音容隔。

　　其三

　　金井堕高梧，玉殿笼斜月。永巷寂无人，敛态愁堪绝。　　玉炉寒，香烬灭，还似君恩歇。翠辇不归来，幽恨将谁说？

　　临江仙

　　其一

　　霜拍井梧干叶坠，翠帷雕槛初寒。薄铅残黛称花冠，含情无语，延伫倚栏干。　　杳杳征轮何处去？离愁别恨千般。不堪心绪正多端，镜奁长掩，无意对孤鸾。

　　其二

　　暮雨凄凄深院闭，灯前凝坐初更。玉钗低压鬓云横，半垂罗幕，相映烛光明。　　终是有心投汉佩，低头但理秦筝。燕双鸾耦不胜情，只愁明发，将逐楚云行。

