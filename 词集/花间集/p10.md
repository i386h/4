<!-- { "loadSidebar": true } -->
　　乘彩舫，过莲塘，棹歌惊起睡鸳鸯。游女带香偎伴笑，争窈窕，竞折团荷遮晚照。

　　其五

　　倾绿蚁，泛红螺，闲邀女伴簇笙歌。避暑信船轻浪里，闲游戏，夹岸荔枝红蘸水。

　　其六

　　云带雨，浪迎风，钓翁回棹碧湾中。春酒香熟鲈鱼美，谁同醉？缆却扁舟篷底睡。

　　其七

　　沙月静，水烟轻，芰荷香里夜船行。绿鬟红脸谁家女？遥相顾，缓唱棹歌极浦去。

　　其八

　　渔市散，渡船稀，越南云树望中微。行客待潮天欲暮，送春浦，愁听猩猩啼瘴雨。

　　其九

　　拢云髻，背犀梳，焦红衫映绿罗裾。越王台下春风暖，花盈岸，游赏每邀邻女伴。

　　其十

　　相见处，晚晴天，刺桐花下越台前。暗里回眸深属意，遗双翠，骑象背人先过水。

　　女冠子

　　其一

　　星高月午，丹桂青松深处。醮坛开，金磬敲清露，珠幢立翠苔。　　步虚声缥缈，想象思徘徊。晓天归路去，指蓬莱。

　　其二

　　春山夜静，愁闻洞天疎磬。玉堂虚，细雾垂珠佩，轻烟曳翠裾。　　对花情脉脉，望月步徐徐。刘阮今何处，绝来书？

　　酒泉子

　　其一

　　寂寞青楼，风触绣帘珠碎撼。月蒙胧，花暗淡，鎻春愁。　　寻思往事依稀梦，泪脸露桃红色重。鬓欹蝉，钗坠凤，思悠悠。

　　其二

　　雨渍花零，红散香凋池两岸。别情遥，春歌断，掩银屏。　　孤帆早晚离三楚，闲理钿筝愁几许。曲中情，弦上语，不堪听。

　　其三

　　秋雨联绵，声散败荷丛里，那堪深夜枕前听，酒初醒。　　牵愁惹思更无停，烛暗香凝天欲曙。细和烟，冷和雨，透帘旌。

　　其四

　　秋月婵娟，皎洁碧纱窗外，照花穿竹冷沉沉，印池心。　　凝露滴，砌蛩吟，惊觉谢娘残梦，夜深斜傍枕前来，影徘徊。

　　望远行

　　其一

　　春日迟迟思寂寥，行客关山路遥。琼窗时听语莺娇，柳丝牵恨一条条。　　休晕绣，罢吹箫，貌逐残花暗凋。同心犹结旧裙腰，忍辜风月度良宵。

　　其二

　　露滴幽庭落叶时，愁聚萧娘柳眉。玉郎一去负佳期，水云迢递雁书迟。　　屏半掩，枕斜欹，蜡泪无言对垂。吟蛩断续漏频移，入窗明月鉴空帷。

　　菩萨蛮

　　其一

　　回塘风起波纹细，刺桐花里门斜闭。残日照平芜，双双飞鹧鸪。　　征帆何处客？相见还相隔。不语欲魂消，望中烟水遥。

　　其二

　　等闲将度三春景，帘垂碧砌参差影。曲槛日初斜，杜鹃啼落花。　　恨君容易处，又话潇湘去。凝思倚屏山，泪流红脸斑。

　　其三

　　隔帘微雨双飞燕，砌花零落红深浅。捻得宝筝调，心随征棹遥。　　楚天云外路，动便经年去。香断画屏深，旧欢何处寻？

　　西溪子

　　金缕翠钿浮动，妆罢小窗圆梦。日高时，春已老，人来到，满地落花慵扫。无语倚屏风，泣残红。

　　虞美人

　　金笼莺报天将曙，惊起分飞处。夜来潜与玉郎期，多情不觉酒醒迟，失归期。　　映花避月遥相送，腻髻偏垂凤。却回娇步入香闺，倚屏无语捻云篦，翠眉低。

　　河传

　　其一

　　去去，何处？迢迢巴楚，山水相连，朝云暮雨。依旧十二峯前，猿声到客船。　　愁肠岂异丁香结，因离别，故国音书绝。想佳人花下，对明月春风，恨应同。

　　其二

　　春暮，微雨，送君南浦，愁敛双蛾。落花深处，啼鸟似逐离歌，粉檀珠泪和。　　临流更把同心结，情哽咽，后会何时节？不堪回首，相望已隔汀洲，橹声幽。  
　 
 
 
跋

　　《花间集》皆唐末五代时人作，方斯时，天下岌岌，生民救死不暇，士大夫乃流宕如此，可叹也哉！或者出于无聊故邪？笠泽翁书 。
　　唐自大中后，诗家日趣浅薄，其间杰出者亦不复有前辈闳妙浑厚之作，久而自厌，然梏于俗尚不能拔出。会有倚声作词者，本欲酒间易晓，颇摆落故态，适与六朝跌宕意气差近，此集所载是也。故厯唐季五代，诗愈卑而倚声者辄简古可爱。盖天宝以后诗人，常恨文不迨大中，以后诗衰而倚声作，使诸人以其所长格力施于所短，则后世孰得而议。笔墨驰骋，则一能此不能彼，未易以理推也。开禧元年十二月乙夘务观东篱书。

　　据陈氏云《花间集》十巻，自温飞卿而下十八人，凡五百首，今逸其二，已不可考。近来坊刻往往缪其姓氏，续其巻帙，大非赵宏基氏本来面目。余家藏宋刻，前有欧阳烱序，后有陆放翁二跋，真完璧也。隠湖毛晋识。

　　近来填词家辄效颦栁屯田，作闺帏秽媟之语，无论笔墨劝淫，应隓犂舌地狱于纸竹屋间，令人掩鼻而过，不惭惶无地邪？若彼白眼骂坐，臧否人物，自诧辛稼轩后身者，譬如靁大起舞，纵使极工，要非本色。张宛丘云：幽索如屈宋，悲壮如苏李。始可与言词也已矣。亟梓斯集以为倚声填词之祖，但李翰林菩萨鬘、忆秦娥及南唐二主、冯延已诸篇，俱未入选，不无遗珠之憾云。晋又识。 
 
　 
 

