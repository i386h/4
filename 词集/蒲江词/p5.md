<!-- { "loadSidebar": true } -->

槐阴闷暑，荷风清梦，满院双成俦侣。阶庭一笑玉兰新，把酒更、重逢初度。

丹书漫启，青云垂上，莫忘八篇奇语。功成休驾玉霄云，且长占、赤城佳处。

鹊桥仙

澄江晓碧，君山秋静，人与江山俱秀。最声吹下紫泥封，看宣献、风流依旧。

□袍对引，鱼轩徐驾，小队旌旗陪后。万家指点寿星明，更把菊、登高时候。

摸鱼儿（九日登姑苏台）

怪西风、晓来攲帽，年华还是重九。天机衮衮山新瘦，客子情怀谁剖。微雨后。更雁带边寒，袅袅欺罗袖。慵荷倦柳。悄不似黄花，田田照眼，风味尽如旧。

登临地，寂寞崇台最久。阑干几度搔首。翻云覆雨无穷事，流水斜阳知否。吟未就。但衰草荒烟，商略愁时候。闲愁浪有。总输与渊明，东篱醉舞，身世付杯酒。

夜飞鹊慢

骄嘶破清晓，分恨临期。花下恁月明知。余光是处散离思，最怜香霭霏霏。牵衣揾弹泪，问凄风愁露，划地东西。留鞭换佩，怕匆匆、已是迟迟。

凉怯几番罗袂，还燕别文梁，萤点书帏。一自秋娘迢递，黄金对酒，争忍轻挥。新来院落，雁难寻、帘幕长垂。怕凋梧敲径，惊回旧梦，应也颦眉。

秋霁

虹雨才收，正抱叶残蝉，渐老云木。银汉飞星，玉壶零露，万里素秋如沐。倚颦抱独。盼娇曾记郎心目。向艳歌偏爱，赋情多处寄衷曲。

凄凉漫有，旧月阑干，夜凉无因，重照颓玉。扇纨收、鸾孤蠹损，一番愁绪黯相触。回首寒云空雁足。露井零乱，已是负了桐阴，可堪轻误，满篱种菊。

虞美人（九月游虎丘）

清尊黄菊红萸佩。两度云岩醉。帽檐今日更清狂。冷雨疏风著意、过重阳。

故宫历历遗烟树。往事知何处。漫山秋色好题诗。吟罢阑干独自、立多时。

渔家傲

小阁腾腾人似醉。鸣阶簌簌霜林坠。起向楼头看雪意。云犹未。雁声一片江风起。

官里从容何日是。偷闲著便寻幽事。见说小桥清浅水。梅欲蕊。吟边陡觉添风味。

渔家傲

檐玉敲寒声不定。水仙瓶里梅相映。半缕篝香云欲暝。窗几静。月华时送琅玕影。

不用五湖寻小艇。吾庐剩有闲风景。薄醉起来行藓径。多幽兴。悠然一霎风吹醒。

渔家傲（寿白石）

白石山中风景异。先生日日怀归计。何事黄冈飞雪地。偏著意。画堂却为东坡起。

人说前身坡老是。文章气节浑相似。只待鼎彝勋业遂。梅花外。归来长向山中醉。

醉梅花

（愧师承。宣路虽不逮，而寿过之。结屋姑苏台之北，种花弄孙以自适，世念甚轻。今七十有四矣，耳目聪明，髭鬓未白。因其初度，赋醉梅花一首寿之）

传得西林一派清。年华垂过欠官称。居无多地花常好，客有来时鹤自鸣。

分蕊馆，驻箳星。齐眉相对眼尤明。弄孙教子婆娑醉，岁岁疏梅入寿觥。

贺新郎

（赵子野约余赋之。）

挽住风前柳。问鸱夷、当日扁舟，近曾来否。月落潮生无限事，零乱茶烟未久。漫留得、莼鲈依旧。可是从来功名误，抚荒祠、谁继风流后。今古恨，一搔首。

江涵雁影梅花瘦。四无尘、雪飞风起，夜窗如昼。万里乾坤清绝处，付与渔翁钓叟。又恰是、题诗时候。猛拍阑干呼鸥鹭，道他年、我亦垂纶手。飞过我，共尊酒。

沁园春（双溪狎鸥）

几叶凋枫，半篙寒日，傍桥系船。爱洞门深锁，人间福地，双溪分占，天上星躔。破帽躔寒，短鞭敲月，此地经行知几年。空赢得，似沈郎消瘦，还欠诗篇。

沙鸥伴我愁眠。向水驿风亭红蓼边。有村醪可饮，且须同醉，溪鱼堪鲙，切莫论钱。笠泽波头，垂虹桥上，橙蟹肥时霜满天。相随否，算江南江北，惟有君闲。

沁园春（戊辰岁寿攻愧舅）

台色齐辉，一点长庚，夜来更明。渐日添宫线，功催补衮，春回梅萼，香趁调羹。鹤禁班高，槐庭恩重，八帙骎骎人共荣。谁知道，纵身居公辅，心似书生。

东楼见说初成。有帘卷江山万里横。想高情长羡，碧云出处，清时未计，绿野经营。东阁郎君，南宫进士，管领孙枝扶寿觥。齐眉醉，笑尊前乐事，真个全并。

贺新郎（姑苏台观雪）

十顷涵空碧。画图中、峥嵘幻玉，乱零吹璧。倚遍危阑吟不尽，把酒风前岸帻。记当日、西湖为客。谁翦吴淞江上水，笑乾坤、奇事成儿剧。还照我，夜窗白。

崇台目断清无极。引枝筇、琼瑶步软，印登临屐。娃馆娉婷知何在，泪粉愁浓恨积。故化作、飞花狼籍。旧事悠悠浑莫问，有玉蟾、醉里曾相识。聊伴我，夜吹笛。

贺新郎（送曹西士宰建昌）

万里岷峨路。笑归来、野逸萧闲，旧时风度。玉陛金闺春引处，迟却京华步武。漫赢得、西湖佳趣。香篆琴丝帘影外，有朝云、夜月和鸥鹭。都辨我，醉中句。

飞凫又报匡庐去。怕赤霄、班里依然，有人留取。头黑功名浑好在，漫浪从渠赋予。但爱我、襟期相遇。满把一觞为君寿，有风荷、万顷摇清暑。聊为此，釂金缕。

太常引（趋省闻桂偶成）

梦回金井卸梧桐。嘶马带疏钟。草面露痕浓。渐薄袖、清寒暗通。

天低绛阙，云浮碧海，残月尚朦胧。吹面桂花风。峭不似、红尘道中。

小阑干（种桂戏成）

露华深酿古香浓。一树□云丛。窗间试与，闲培秋事，聊寄幽悰。

钩帘静对西风晚，尘外小房栊。轻阴澹日，浅寒清月，想见山中。

倚阑令

惜春心。步花阴。怕春深。风扬游丝吹落絮，满园林。日长帘幕沈沈。朱阑畔、斜亸琼簪。笑摘梨花间照水，贴眉心。

满江红（齐云月酌）

楼倚晴空，炎云净、晚来风力。沧海外、等闲吹上，满轮寒璧。河汉低垂天欲近，乾坤浩荡秋无极。凭阑干、衣袂拂青冥，知何夕。

登眺地，追畴昔。吴越事，皆陈迹。对清光只有，醉吟消得。万古悠悠惟月在，浮生衮衮空头白。自骑鲸、仙去有谁知，遥相忆。

满江红（寿王永叔秘监表兄）

拟问扁舟，归来趁、蓬莱寿席。还又向、月城迢递，岁寒为客。多竹襟期居已就，一川图画□堪觅。想玉笙、霜鹤拥蹁跹，真仙伯。

身早退，头翻黑。心最懒，间偏适。更新来膝下，始看袍色。安石正多人望在，子公何用缄书力。但年年、把酒为梅花，寻消息。

烛影摇红（十月十四日寿藏春孟侍郎）

千载风云，庆符良月先呈瑞。旧家阴郭帝恩浓，圭衮公侯地。不道蝉聊鼎贵。对秋灯、依然风味。紫囊归去，绿野间来，青毡都未。

琴鹤相随，小山花竹便幽意。满襟和气是藏春，日觉诗名起。已动金瓯姓字。早梅□，□□□□。□□□□，□□□□。□□□□。

月城春（寿无为赵秘书）

五云腾晓。望凝香画戟，恍然蓬岛《解》。玉露冰壶，照神仙风表《醉蓬莱》。诗书坐啸。唤淮楚、满城春好《雪狮儿》。雨谷催耕，风帘戏鼓，家家欢笑《醉》。

南湖细吟未了。看金莲夜直，丹凤飞诏《解连环》。鬓影青青，办功名多少《醉蓬莱》。持杯满釂。听千里、载歌难老《雪狮儿》。试问尊前，蟠桃次第，红芳犹小《醉蓬莱》。

临江仙

六鹤飞来松帐晓，菊迟梅早年光。西池移宴到萱堂。笙箫清弄玉，环佩暖回香。

未问诰花金五色，新来乐事难量。双添雏凤趁称觞。争书八十字，分抱彩衣旁。

贺新郎

春色元无主。荷东君、着意看承，等闲分付。多少无情风与浪，又那更、蝶欺蜂妒。算燕雀、眼前无数。纵便帘栊能爱护，到如今、已是成迟暮。芳草碧，遮归路。

看看做到难言处。怕宣郎、轻转旌旗，易歌襦袴。月满西楼弦索静，云蔽昆城阆府。便恁地、一帆轻举。独倚阑干愁拍碎，惨玉容、泪眼如红雨。去与住，两难诉。

