<!-- { "loadSidebar": true } -->
碧云深锁齐姬恨，纤柯暗翻冰羽。锦瑟重调，绡衣乍著，聊饮人间风露。相逢甚处？记槐影初凉，柳阴新雨。听尽残声，为谁惊起又飞去？ 商量秋信最早，晚来吟未彻，都是凄楚。断韵还连，余悲似咽，欲和愁边佳句。幽期与语。怕寒叶凋零，蜕痕尘土。古木斜晖，向人怀抱苦。

天香龙涎香冯应端
枯石流痕，残沙拥沫，骊宫夜蛰惊起。海市收时，鲛人分处，误入众芳丛里。春霖未就，都化作凄凉云气。惟有清寒一点，消磨小窗残醉。 当年翠篝素被，拂余薰倦怀如水。谩惜舞红犹在，为谁重试？几片金昏字古，向故箧聊将伴憔悴。。。。。，。。。。。

天香龙涎香唐艺孙
螺甲磨星，犀株捣月，蕤英嫩压拖水。海蜃楼高，仙娥钿小，缥缈结成心字。麝煤候暖，载一朵轻云未起。银叶初生薄晕，金猊旋翻纤指。 芳杯恼人渐醉，碾微馨凤团闲试。满架舞红都换，懒收珠珮。几片菱花镜里，更摘索双环伴秋睡。早是新凉，重薰翠被。

齐天乐蝉唐艺孙
柳风微扇闲池阁，深林翠阴人静。渐理琴丝，谁调金奏？凄咽流空清韵。虹明雨润。正乍集庭柯，凭栏新听。午梦惊回，有人娇困酒初醒。 西轩晚凉又嫩，向枝头占得，银露千顷。蜕剪花轻，翼翻纸薄，老去易惊秋信。残声送暝。恨秦树斜阳，暗催光景。淡月疏桐，半窗留鬓影。

桂枝香蟹唐艺孙
收帆渡口，认远岸夜篝，松炬如昼。还见沙痕雪外，水纹霜后。秦宫梦到无肠断，望明河，月残疏柳。琐窗相对，茶边犹记，眼波频溜。 渐嫩菊初绿酒，叹风味尊前，潇洒如旧。几度金橙香雾，玉盘纤手。清愁小醉凄凉里，拚今生容易消瘦。草心春浅，年年相忆，看灯时候。

水龙吟白莲吕同老
冰肌不污天真，晓来玉立瑶池里。亭亭翠盖，盈盈素靥，时妆净洗。太液波翻，霓裳舞罢，断魂流水。甚依然旧日，浓香淡粉，花不似人憔悴。 欲唤凌波仙子，泛扁舟浩波千里。只愁回首，冰奁半掩，明珰乱坠。月影凄迷，露华零落，小栏谁倚？共芳盟犹有，双栖雪鹭，夜寒惊起。

齐天乐蝉吕同老
绿阴初蔽林塘路，凄凄乍留清韵。倦咽高槐，惊嘶别柳，还忆当时曾听。西窗梦醒。叹弦绝重调，珥空难整。绰约冰绡，夜深谁念露华冷？ 不知身世易老，一声声断续，频报秋信。坠叶山明，疏枝月小，惆怅齐姬薄倖。余音未尽。早枯翼飞仙，暗嗟残景。见洗冰奁，怕翻双翠鬓。

天香龙涎香吕同老
冰片熔肌，水沉换骨，蜿蜒梦断瀛岛。剪碎腥云，杵匀枯沫，妙手制成翻巧。金篝候火，无似有微薰初好。帘影垂风不动，屏深护春宜小。 残梅舞红褪了，珮珠寒，满怀清峭。几度酒余重省，旧愁多少。荀令风流未减，怎奈向飘零赋情老。待寄相思，仙山路杳。

水龙吟白莲陈恕可
素姬初宴瑶池，珮环误落云深处。分香华井，洗妆湘渚，天姿淡泞。碧盖吹凉，玉冠迎晓，盈盈笑语。记当时乍识，江明夜净，只愁被婵娟误。 几点沙边飞鹭，旧盟寒远迷烟雨。相思未尽，纤罗曳水，清铅泣露。玉镜台空，银瓶绠绝，断魂何许？待今宵试采，中流一叶，共凌波去。

齐天乐蝉陈恕可
碧柯摇曳声何许？阴阴晚凉庭院。露湿身轻，风生翅薄，昨夜绡衣初剪。琴丝宛转。弄几曲新声，几番凄惋。过雨高槐，为渠一洗故宫怨。 清虚襟度谩与，向人低诉处，幽思无限。败叶枯形，残阳绝响，消得西风肠断。尘情已倦。任翻鬓云寒，缀貂金浅。蜕羽难留，顿惊仙梦远。

又前题陈恕可
蜕仙飞珮流空远，珊珊数声林杪。薄暑眠轻，浓阴听久，勾引凄凉多少？长吟未了。想犹怯高寒，又移深窈。与整绡衣，满身风露正清晓。 微薰庭院昼永，那回曾记得，如诉幽抱。断响难寻，余悲独省，叶底还惊秋早。齐宫路杳。叹事往魂消，夜闲人悄。谩想轻盈，粉奁双鬓好。

桂枝香蟹陈恕可
西风故国，记乍脱内黄，归梦溪曲。还是秦星夜映，楚霜秋足。无肠枉抱东流恨，任年年褪筐微绿。草汀篝火，芦州纬箔，早寒渔屋。 叙旧别芳荐玉，正香擘新橙，清泛佳菊。依约行沙乱雪，误惊窗竹。江湖岁晚相思远，对孤灯谩怀幽独。嫩汤浮眼，枯形蜕壳，断魂重续。

水龙吟白莲赵汝钠
露华洗尽凡妆，玉妃来待瑶池宴。风裳水珮，冰肌雪艳，清凉不汗。解语情多，凌波步稳，酒容消散。想温泉浴罢，天然真态，浑疑是，宫妆浅。 暗想凄愁别岸，粉痕消香腮凝腕。雪空冰冷，此情惟许，鹭知鸥见。羽扇微摇，翠帷低拥，清凉亭院。待夜深，月上阑干，更邀取姮娥伴。

摸鱼儿莼唐珏
渐沧浪冻痕销尽，琼丝初漾明镜。鲛人夜剪龙髯滑，织就水晶帘冷。凫叶净。最好似嫩荷半卷浮晴影。玉流翠凝。早枯豉融香，红盐和雪，醉齿嚼清莹。 功名梦，曾被秋风唤醒。故人应动高兴。悠然世味浑如水，千里旧怀谁省？空对景。奈回首姑苏台畔愁波暝。烟寒夜静，但只有芳洲， 花与老，何日泛归艇？

桂枝香蟹唐珏
松江舍北，正水落晚汀，霜老枯荻。还见青筐似绣，绀螯如戟。西风有恨无肠断，怅东流几番潮汐。夜灯争聚，微光挂影，误投帘隙。 更喜荐新玉液，正半壳含黄，一醉秋色。纤手香橙风味，有人相忆。江湖岁晚听飞雪，但沙痕空记行迹。至今茶鼎，时时犹记，眼波愁碧。

台城路蝉唐珏
蜕痕初染仙茎露，新声又移凉影。珮玉流空，绡衣剪雾，几度槐昏柳暝。幽窗睡醒。奈欲断还连，不堪重听。怨结齐姬，故宫烟树翠阴冷。 当时旧情在否？晚妆清镜里，犹记娇鬓。乱咽频惊，余悲渐杳，摇曳风枝未定。秋期话尽。又抱叶凄凄，暮寒山静。付与孤蛩，苦吟清夜永。

水龙吟白莲唐珏
淡妆人更婵娟，晚奁净洗铅华腻。泠泠月色，萧萧风度，娇红欲避。太液池空，霓裳舞倦，不堪重记。叹冰魂犹在，翠舆难驻，玉簪为谁轻坠？ 别有凌空一叶，泛清寒素波千里。珠房泪湿，明珰恨远，旧游梦里。羽扇生秋，琼楼不夜，尚遗仙意。奈香云易散，绡衣半脱，露凉如水。

水龙吟白莲李居仁
蕊仙群拥宸游，素肌似怯波心冷。霜裳缟夜，冰壶凝露，红尘洗尽。弄玉轻盈，飞琼绰约，淡妆临镜。更多情一片，碧云不卷，笼娇面，回清影。 菱唱数声乍听，载名娃藕丝萦艇。雪鸥沙鹭，夜来同梦，晓风吹醒。酒晕全消，粉痕微渍，色明香莹。问此花，曷贮瑶池，应未许繁红并。

念奴娇王梦应
欲霜更雨，记青黄篱落，东风前此。帘外秋容人共老，雁与愁飞千里。水郭烟明，竹陂波小，万叶寒声起。凭高那更，九嶷吹尽云气。 婉娩空复多情，年年归梦，花与柴桑似。谁解魂消风日晚？短笛孤舟秋水。江蟹笼新，露黄斟浅，浇得乡关思。平芜天远，一痕黄抹秋霁。

谒金门谭宣子
人病酒，生怕日高催绣。昨夜新番花样瘦，旋描双蝶凑。 闲凭绣床呵手，却说春愁还又。门外东风吹绽柳，海棠花厮勾。

江城子咏柳谭宣子
嫩黄初染绿初描。倚春娇，索春饶。燕外莺边，想见万丝摇。便作无情终软美，天赋与，眼眉腰。 短长亭外短长桥。驻金镳，系兰桡。可爱风流年纪可怜宵。办得重来攀折后，烟雨暗，不辞遥。

乌夜啼陈逢辰
月痕未到朱扉，送郎时。暗里一汪儿泪，没人知。 不住，收不聚，被风吹。吹作一天愁雨，损花枝。

瑞鹤仙楼采
冻痕消梦草。又招得春归，旧家池沼。园扉掩寒峭。倩谁将花信，遍传深窈？追游趁早。便裁却轻衫短帽。任残梅飞满溪桥，和月醉眠清晓。 年少。青丝纤手，彩胜娇鬟，赋情谁表？南楼信杳，江云重，雁归少。记冲香嘶马，流红回岸，几度绿杨残照。想暗黄依旧东风，霸陵古道。

法曲献仙音楼采
花匣幺弦，象奁双陆，旧日留欢情意。梦到银屏，恨裁兰烛，香篝夜阑鸳被。料燕子重来地，桐阴锁窗绮。 倦梳洗。晕芳钿，自羞鸾镜。罗袖冷，烟柳画栏半倚。浅雨压荼蘼，指东风芳事余几？院落黄昏，怕春莺惊笑憔悴。倩柔红约定，唤取玉箫同醉。

二郎神楼采
露床转玉，唤睡醒绿云梳晓。正倦立银屏，新宽衣带，生怯轻寒料峭。闷绝相思无人问，但怨入墙阴啼鸟。嗟露屋锁春，晴风暄昼，柳轻梅小。 人悄。日长谩忆秋千嬉笑。怅烬冷炉熏，花深莺静，帘箔微红醉袅。带结留诗，粉痕锁帕，情远窃香年少。凝恨极，尽日凭高目断，淡烟芳草。

华胥引中秋紫霞席上奚灭
澄空无际，一幅轻绡，素秋弄色。剪剪天风，飞飞万里，吹净遥碧。想玉杵芒寒，听佩环无迹。圆缺何心，有心偏照歌席。 多少情怀，甚年年，共怜今夕。蕊宫珠殿，还吟飘香秀笔。隐约霓裳声度，认紫霞楼笛。独鹤归来，更无清梦成觅。

水龙吟水仙赵闻礼
几年埋玉蓝田，绿云翠水烘春暖。衣熏麝馥，袜罗尘沁凌波步浅。钿碧搔头，腻黄冰脑，参差难剪。乍声沉素瑟，天风珮冷，翩跹舞霓裳遍。 香波盈盈月满，抱相思夜寒肠断。含香有恨，招魂无路，瑶琴写怨。幽韵凄凉，暮江空渺。数峰清远。粲迎风笑，持花酹酒，结南枝伴。

《词综》（卷二十四）  

宋词七十首

点绛唇寇寺丞
春睡瞢腾，觉时鸳被堆香暖。起来犹懒，独自情何限？ 深院日斜，人静花阴转。柔肠断，凭高不见，芳草连天远。

木兰花慢送陈石泉自北归陈参政
北归人未老，喜依旧著南冠。正雪暗滹沱，云迷芒砀，梦落邯郸。乡心日行万里，幸此身生入玉门关。多少秦烟陇雾，西湖净洗征衫。 燕山，望不见吴山，回首一征鞍。慨故宫离黍，故家乔木，那忍重看？钧天紫微何处。问瑶池八骏几时还。谁在天津桥上。杜鹃声里阑干。

玉楼春杜郎中
风解池冰蝉翅薄，庭树枯枝翻翠萼。背寒就暖起偏慵，半卷珠帘凭画阁。 晴景融融烟漠漠，天际行人乖信约。病身先是怕春来，长到恁时添瘦削。

百字令德祐乙亥德祐太学生
半堤花雨。对芳辰消遣，无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕栏红药，韶华留此孤主。 真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小腰犹自歌舞。

祝英台近德祐乙亥德祐太学生
倚危栏，斜日暮，蓦蓦甚情绪？稚柳娇黄，全未禁风雨。春江万里云涛，扁舟飞渡，那更听塞鸿无数？ 叹离阻。有恨流落天涯，谁念泣孤旅。满目风尘，冉冉如飞雾。是何人惹愁来。那人何处。怎知道愁来不去？

鱼游春水春景无名氏
