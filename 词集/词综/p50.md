<!-- { "loadSidebar": true } -->
雨歇桃繁，风微柳静，日淡湖湾。寒食清明，虽然过了，未觉春闲。 行云掩映春山，真水墨山阴道间。燕语侵愁，花飞撩恨，人在江南。

谒金门张履信
春睡起，小阁明窗儿底。帘外雨声花积水，薄寒犹在里。 欲起还慵未起，好是孤眠滋味。一曲广陵应忘记，起来调绿绮。

祝英台近王嵎
柳烟浓，花露重，合是醉时候。楼倚花梢，长记小垂手。谁教钗燕轻分，镜鸾慵舞，是孤负几番晴昼？ 自别后，闻道花底花前，多是两眉皱。又说新来，比似旧时瘦。须知两意长存，相逢终有，莫谩被春光僝僽。

夜行船王嵎
曲水溅裙三月二，马如龙钿车如水。风飏游丝，日烘晴昼，人共海棠俱醉。 客里光阴难可意，埽芳尘旧游谁记？午梦醒来，小窗人静，春在卖花声里。

高阳台除夕韩癑
频听银签，重燃绛蜡，年华衮衮惊心。饯旧迎新，能消几刻光阴？老来可惯通宵饮？待不眠还怕寒侵。掩清尊，多谢梅花，伴我微吟。 邻娃已试春妆了，更蜂枝簇翠，燕股横金。勾引东风，也知芳意难禁。朱颜那有年年好，逞艳游，赢取如今。恣登临，残雪楼台，迟日园林。

谒金门姚镛
吟院静，迟日自行花影。熏透水沉云满鼎，晚妆窥露井。 飞絮游丝无定，误了莺莺相等。欲唤海棠教睡醒，奈何春不肯。

柳梢青罗椅
萼绿华身，小桃花扇，安石榴裙。子野闻歌，周郎顾曲，曾恼夫君。 悠悠羁旅愁人，似零落青天断云。何处销魂？初三夜月，第四桥春。

踏莎行雪中疏寮借阁贴，更以薇露送之。 杨伯岩
梅观初花，蕙庭残叶，当时惯听山阴雪。东风吹梦到清都，今年雪比前年别。重酿宫醪，双钩官帖，伴翁一笑成三绝。夜深何用对青藜，窗前一片蓬莱月。

清平乐周晋
图书一室，香暖垂帘密。花满翠壶熏研席，睡觉满窗晴日。 手寒不了残棋，篝香细勘唐碑。无酒无诗情绪，欲梅欲雪天时。

八六子牡丹，次白云韵。 杨缵
怨残红，夜来无赖，雨催春去匆匆。但暗水新流芳恨，蝶凄蜂惨，千林嫩绿迷空。那知国色还逢？柔弱华清扶倦，轻盈洛浦临风。细认得凝妆，点脂匀粉，露蝉耸翠，蕊金团玉成丛。几许愁随笑解，一声歌转春融。眼朦胧，凭栏半醒醉中。

一枝春除夕杨缵
竹爆惊春，竞喧填，夜起千门箫鼓。流苏帐暖，翠鼎缓腾香雾。停杯未举，奈刚要送年新句。应自有歌字清圆，未夸上林莺语。 从他岁穷日暮，纵闲愁，怎减刘郎风度？屠苏办了，迤柳欺梅妒。宫壶未晓，早娇马绣车盈路。还又把月夜花朝，自今细数。

被花恼自度腔杨缵
疏疏宿雨酿寒轻，帘幕静垂清晓。宝鸭微温瑞烟少。檐声不动，春禽对语，梦怯频惊觉。奇支珀枕，倚银床，半窗花影明东照。 惆怅夜来风，生怕娇香混瑶草。披衣便起，小径回廊，处处都行到。正千红万紫竞芳妍，又还似年时被花恼。蓦忽地，省得而今双鬓老。

齐天乐元夕翁孟寅
红香十里铜驼梦，如今旧游重省。节序飘零，欢娱老大，慵立灯光蟾影。伤心对景。怕回首东风，雨晴难准。曲巷幽坊，管弦一片笑相近。 飞棚浮动翠葆，看金钗半溜，春炉红粉。凤辇鳌山，云收雾敛，迤铜壶漏迥。霜风渐紧。展一幅青绡，净悬孤镜。带醉扶归，晓酲春梦稳。

烛影摇红翁孟寅
楼倚春城，琐窗曾共巢春燕。人生好梦逐春风，不似杨花健。旧事如天渐远，奈晴丝牵愁未断。镜尘埋恨，带粉栖香，曲屏寒浅。 环珮空归，故园羞见桃花面。轻烟残照下阑干，独自疏帘卷。一信狂风又晚，海棠花随风满院。乱鸦啼后，杜宇啼时，一声声怨。

阮郎归翁孟寅
月高楼外柳花明，单衣怯露零。小桥灯影落残星，寒烟蘸水萍。 歌袖窄，舞环轻，梨花梦满城。落红啼鸟两无情，春愁添晓酲。

梅花引赵汝
对花时节不曾欢，见花残，任花残。小约帘栊，一面受春寒。题破玉笺双喜鹊，香烬冷，绕云屏，浑是山。 待眠，未眠，事万千。也问天，也恨天。髻儿半偏，绣裙儿宽了还宽。自取红毡，重坐暖金船。惟有月知君去处，今夜月，照秦楼，第几间？

梦江南赵汝
帘不卷，细雨熟樱桃。数点霁霞天又晚，一痕凉月酒初消，风急絮花高。 闲游处，磨尽少年豪。昨梦醉来骑白鹿，满湖春水段家桥，濯发听吹箫。

恋绣衾赵汝
柳丝空有万千条，系不住溪头画桡？想今宵也对新月，过轻寒何处小桥。 玉箫台榭春多少。溜啼痕盈脸未消。怪别来燕支慵傅，被东风偷在杏梢

汉宫春赵汝
著破荷衣，笑西风吹我，又落西湖。湖间旧时饮者，今与谁俱。山山映带，似携来画卷重舒。三十里芙蓉步障，依然红翠相扶。 一目日清无留处，任屋浮天上，身集空虚。残烟夕阳过雁，点点疏疏。故人老大，好襟怀消减全无。漫赢得秋声两耳，冷泉亭下骑驴。

如梦令赵汝
小砑红绫笺纸，一字一行春泪。封了更亲题，题了又还折起。归未。归未。好个瘦人天气？

喜迁莺冯去非
凉生遥渚，正绿芰擎霜，黄花招雨。雁外渔灯，蛬边蟹舍，绛叶满秋来路。世事不离双鬓，远梦偏欺孤旅。送望眼，但凭舷微笑，书空无语。 慵看清镜里。十载征尘，长把朱颜污。借箸青油，挥毫紫塞，旧事不堪重举。间阔故山猿鹤，冷落同盟鸥鹭。倦游也，便樯云柂月，浩歌归去

鹧鸪天许
翠凤金鸾绣欲成，沉香亭下款新晴。绿随杨柳阴边去，红踏桃花片上行。 莺意绪，蝶心情，一时分付小银筝。归来欲醉花柔困，月滤窗纱约半更。

琴调相思引许
组绣盈箱锦满机，倩人缝作护花衣。恐花飞去，无复上芳枝。 已恨远山迷望眼，不须更画远山眉。正无聊赖，雨外一鸠啼。

后庭花许
一春不识西湖面，翠羞红倦。雨窗红泪摇湘管，意长笺短。 知心惟有雕梁燕，自来相伴。东风不管琵琶怨，落花吹遍。

夜行船许
一辔东风留不住，离歌断日斜春暮。多事啼莺，妒情飞燕，一路送人归去。 文君自被琴心误，却惆怅落花飞絮，锦字机寒，玉炉烟冷，门外乱山无数。

喜迁莺许
鸠雨细，燕风斜，春悄谢娘家。一重帘外即天涯，何必暮云遮？ 钏金寒，钗玉冷，薄醉欲成还醒。一春梳洗不簪花，孤负几年华。

瑞鹤仙梅陆睿
湿云黏雁影，望征路，愁迷离绪难整。千金买光景。但疏钟催晓，乱鸦啼暝。花悰暗省，许多情相逢梦境。便行云都不归来，也合寄将音信。 孤迥，盟鸾心在，跨鹤程高，后期无准。情丝待剪，翻惹得，旧时恨。怕天教何处。参差双燕，还染残朱剩粉。对菱花与说相思，看谁瘦损？

霜天晓角梅萧泰来
千霜万雪，受尽寒磨折。赖是生来瘦硬，浑不怕角吹彻。 清绝，影也别，知心惟有月。元没春风情性，如何共海棠说？

八声甘州竹西怀古赵希迈
寒云飞万里，一番秋一番搅离怀。向隋堤跃马，前时柳色，今度蒿莱。锦缆残香在否？枉被白鸥猜。千古扬州梦，一觉庭槐。 歌吹竹西难问，拚菊边醉著，吟寄天涯。任红楼踪迹，茅舍染苍苔。几伤心桥东片月，趁夜潮流恨入秦淮。潮回处，引西风恨，又渡江来。

蝶恋花赵崇石番
一剪微寒禁翠袂。花下重开，旧燕添新垒。风旋落红香匝地，海棠枝上莺飞起。薄雾笼春天欲醉。碧草澄波，的的情如水，料想红楼挑锦字，轻云淡月人憔悴。

霜天晓角桂赵希青彡
姮娥戏剧，手种长生粒。宝干婆娑千古，飘芳吹，满虚碧。 韵色，檀露滴，人间秋第一。金粟如来境界，谁移在，小亭侧？

秋蕊香赵希青彡
髻稳冠宜翡翠，压鬓彩丝金蕊。远山碧浅蘸秋水，香暖榴裙衬地。 宁宁二八余年纪，恼春意。玉云凝重步尘细，独立花阴宝砌。

霜天晓角梅王澡
疏明瘦直，不受东皇识。留取伴春应肯，万红里，怎著得？ 夜色，何处笛？晓寒无奈力。若在寿阳宫殿，一点点，有人惜。

谒金门赵与钅卸
归去去，风急兰舟不住。梦里海棠花不语，醒来无觅处。 薄幸心情似絮，长是轻分轻聚。待得来时春几许？绿阴三月暮。

霜天晓角梅楼
月淡风轻，黄昏未是清。吟到十分清处。也不啻，二三更， 晓钟天未明，晓霜人未行。只有城头残角，说得尽，我平生。

又楼
剪雪裁冰，有人嫌太清。又有人嫌太瘦，都不是，我知音。 谁是我知音？孤山人姓林。一自西湖别后，辜负我，到如今。

步蟾宫钟过
东风又送酴信，早吹得愁成潘鬓。花开犹是十年前，人不似十年前后。水边珠翠香成阵，也消得燕窥莺认。归来沉醉月朦胧，觉花气满襟犹润

柳梢青黄简
病酒心情，唤愁无限，可奈流莺。又是一年，花惊寒食，柳认清明。 天涯翠山献层层，是多少长亭短亭。倦倚东风，只凭好梦，飞到银屏。

摸鱼儿仲宣楼赋陈策
倚危楼酹春怀古，轻寒才转花信。江城望极多愁思，前事恼人方寸。湖海兴，算合付元龙举白浇谈吻。凭高试问？问旧日王郎，依刘有地，何事赋幽愤。 沙头路，休记家山远近。宾鸿一去无信。沧波渺渺空归梦，门外北风凄紧。乌帽整，便做得功名，难绿星星鬓。敲吟未稳。又白鹭飞来，垂杨自舞，谁与寄离恨。

浪淘沙李振祖
春在画桥西，画舫轻移。粉香何处度涟漪。认得一船杨柳外，帘影垂垂。 谁倚碧栏低。酒晕双眉。鸳鸯并浴燕交飞。一片闲情春水隔，斜日人归

 
 
《词综》（卷三十二 补）  
     

 宋词


满江红吴江秋夜汪元量
一个兰舟，双桂浆顺流东去。但满目银光万顷，凄其风露。渔火已归鸿雁汊，棹歌更在鸳鸯浦。渐夜深芦叶冷飕飕。临平路。 吹铁笛，鸣金鼓。丝玉鲙，倾香醑。且浩歌痛饮，藕花深处。秋水长天迷远望，晓风残月空凝伫。问人间今夕是何年？清如许。

琴调相思引越上赏花汪元量
晓拂菱花巧画眉，猩罗新剪作春衣。恐春归去，无处看花枝。 已恨东风成去客，更教飞燕舞些时。惜花人醉，头上插花归。

长相思越上寄雪江汪元量
吴山深，越山深。空谷佳人金玉音，有谁知此心。 夜沉沉，漏沉沉。闲却梅花一曲琴，月高松竹林。

好事近浙江楼闻笛汪元量
独倚浙江楼，满耳怨笳哀笛。犹有梨园声在，念那人天北。 海棠憔悴怯春寒，风雨怎禁得？回首华清池畔，渺露芜烟荻。

莺啼序重过金陵汪元量
