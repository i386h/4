<!-- { "loadSidebar": true } -->
回望玉楼金阙，正水遮山隔。风儿又起，雨儿又煞，好愁人天色。 两岸荻花枫叶，争舞红吹白。中秋过也，重阳近也，作天涯孤客。

好事近石孝友
微雨洒芳尘，酝造可人春色。闻道梦云楼外，正小桃花发。 殷勤留取最繁枝，樽前待闲折。准拟乱红深处，化一双蝴蝶。

清平乐石孝友
天涯重九，独对黄花酒。醉捻黄花和泪嗅，忆得去年携手。 去年同醉流霞，醉中折尽黄花。还是黄花时候，去年人在天涯。

谒金门石孝友
云树直，雨歇半空犹湿。山影插尖高几尺？依依衔落日。 远岸双飞磖磗，一水无情自碧。飒飒白风正急，断肠人独立。

临江仙石孝友
醉袖吟鞭行色里，帽檐低处风斜。晚山一半被云遮。残阳明远水，古木集栖鸦。暮去朝来缘底事？不如早早还家。曲屏深幌小窗纱。翠沾眉上柳，红脸边花。

又石孝友
长记梦云楼上住，残灯影里迟留。依稀绿惨更红羞。露痕双脸泪，山样两眉愁。一点轻帆天际去，云涛烟浪悠悠。今宵独宿古江头。水腥鱼菜市，风碎荻花洲。

南歌子石孝友
乱絮飘晴雪，残花绣地衣。西园歌舞骤然稀。只有多情蝴蝶作团飞。 旧事深琴怨，新愁减带围。倚楼凝望更依依。怕见一天风雨卷春归。

又石孝友
春浅梅红小，山寒岚翠薄。斜风吹雨入帘幕。梦觉南楼呜咽数声角。 歌酒工夫懒，别离情绪恶。舞衫宽尽不堪著。若比那回相见更消削。

鹧鸪天石孝友
别后应怜信息疏，西风几度到庭梧。夜来纵有鸳鸯梦，春去空余蛱蝶图。 烟树远，塞鸿孤。垂垂天影带平芜。凭谁写此相思曲？寄与冯川郑小奴。

眼儿媚石孝友
愁云淡淡雨萧萧，暮暮复朝朝。别来应是，眉峰翠减，腕玉香销。 小轩独坐相思处，情绪好无聊。一丛萱草，数竿修竹，几叶芭蕉。

减字木兰花赠何藻石孝友
新荷小小，比目鱼儿翻翠藻。小小新荷，点破清光景趣多。 青青半卷，一寸芳心浑未展。待得圆时，罩定鸳鸯一对儿。

风流子孙惟信
三叠古阳关，轻寒沁，清月满征鞍。记玉笋揽衣，翠囊亲赠。绣巾拭泪，金柳初攀。自回首，燕台云掩冉，凤阁雨阑珊。天有尽头，水无西注，鬓难留黑，带易成宽。 啼妆东风悄，菱花在，拟倩锦鸟封还。应任恨蛾凝黛，慵髻堆鬟。奈情逐事迁，心随春老。梦。和香冷，欢与花残。闲杀唾茸窗阁，十二屏山。

满庭芳留别刘褒
柳袅金丝，梨铺香雪，一年春事方中。烛前乍见，花艳觉羞红。枕臂香痕未落，舟横岸作计匆匆。明朝去，暮天平水，双桨碧云东。 隔篱歌一阕，琵琶声断，燕子楼空。叹阳台梦杳，行雨无踪。后会芙蕖未老，从今去日望归鸿。愁如织，断肠啼，多事诉春风。

绮罗香渔浦有感张
浦月窥檐，松泉漱枕，屏里吴山何处？暗粉疏红，依旧为谁匀注？都负了燕约莺期，更闲却柳烟花雨。纵十分春到邮亭，赋怀应是断肠句。 青青原上荠麦，还被东风无赖，翻成离绪。望极天西，惟有陇云江树。斜照带一缕新愁，尽分付暮潮归去。步闲阶时卜心期，落花空细数。

大有九日潘希白
戏马台前，采花篱下，问岁华还是重九。恰归来，南山翠色依旧。帘栊昨夜听风雨，都不似登临时候。一片宋玉情怀，十分卫郎清瘦。 红萸佩，空对酒。砧杵动微寒，暗欺罗袖。秋色无多，早是败荷衰柳。强整帽檐欹侧，曾经向天涯搔首。几回忆故国莼鲈，霜前雁后。

二郎神用徐干臣韵汤恢
琐窗睡起，闲伫立海棠花影。记翠楫银塘，红牙金缕，杯泛梨花冷。燕子衔来相思字，道玉瘦不禁春病。应蝶粉半销，鸦云斜坠，暗尘侵镜。 还省。香痕碧唾，春衫都凝。悄一似荼蘼，玉肌翠帔，消得东风唤醒。青杏单衣，杨花小扇，闲却晚春风景。最苦是蝴蝶盈盈弄晚，一帘风静。

应天长曲院风荷张矩
换桥渡舫，添柳护堤，坡仙旧迹今续。四面水窗如染，香波酿春曲。田田处，成暗绿。正万羽背风斜矗。乱鸥去，不信双鸳，午睡犹熟。 还记涌金楼，共抚雕栏，低度浣沙曲。自与故人轻别，荣枯换凉燠。亭亭影，惊艳目。忍到手又成轻触。悄无语，独捻花须，心事曾卜。

又南屏晚钟张矩
翠屏对晚，乌榜占堤，钟声又敛春色。几度半空敲月，山南应山北。欢娱地，空浪迹。谩记省。五更闻得。洞天晓，夹柳桥疏，稳纵香勒。 前度涌金楼，啸傲东风，鸥鹭半相识，暗数院僧归尽。长虹卧深碧，花间恨。犹记忆，正素手暗裁轻拆，夜深后。不道人来。灯细窗隙，

远朝归梅赵耆孙
金谷先春。见乍开江梅。晶明玉腻，珠帘院落。人静雨疏烟细，横斜带月。又别是一般风味，金尊里。任遗英乱点。残粉低坠， 惆怅秦陇当年。念水远天长。故人难寄，山城倦眼。无绪更看桃李，当时醉魄。算依旧徘徊花底，斜阳外。谩回首画楼十二，

踏莎行题草窗词卷毛
顾曲多情。寻芳未老，一庭风日知音少，梦随蝶去恨墙高。醉听莺语嫌笼小， 红烛呼卢。黄金买笑，弹丝跕长安道，彩笺拈起锦囊花。绿窗留得罗裙草，

瑞龙吟翁元龙
清明近，还是递趱东风。做成花讯，芳时一刻千金。半晴半雨。酬春未准， 雁横阵。数字向人慵写。暗云难认，西园猛忆逢迎。翠纨障面。花间笑隐， 曲径池莲平砌。绛裙曾与。濯香湔粉，无奈燕幕莺帘。轻负娇俊？青榆巷陌。蹋马红成寸，十年梦。秋千吊影。袜罗尘褪，事往凭谁问。昼长病酒添新恨。烟冷斜阳暝，山黛远。曲曲阑干凭损，柳丝万尺。半堤风紧，

清平乐李肩吾
梦魂寻遍。忽向尊前见，好似乌衣春社燕。软语东风庭院， 丁宁记取儿家。碧云隐约红霞，直下小桥流水。门前一树桃花，

忆真妃康仲伯
匆匆一望关河。听离歌，艇子急催双桨下清波， 淋浪醉。阑干泪。奈情何。明日画桥西畔暮云多，

水调歌头游武夷覃怀高
翠蕤插云表。初意隔仙凡，临风据案一见。邂逅似开颜，几欲拿舟九曲。便拟扪参绝顶。直下俯尘寰，聊此税吾驾。赢得片时闲， 问仙人。缘底事。去不还。长风浩浩。何许清梦杳难攀？只有苍烟古木。好在清湍白石。依旧画图间，回首武夷路。窈霭没云鬟，

曲入冥赵旭
握管泪盈眸，欲写还休。人间情是阿谁留？千丈游丝不落地，风外悠悠。 烟雨晚山稠，人在西楼。几行候雁下汀洲。一个思乡寒夜客，万种离愁。

菩萨蛮缕扶
丝丝杨柳莺声近，晚风吹过秋千影。寒色一帘轻，灯残梦不成。 耳边消息在，笑指花梢待。又是不归来，满庭花自开。

浣溪沙武进厅壁杨彦龄
倦客东归得自由，西风江上泛扁舟。夜寒霜月素光流。 想得故人千里外，醉吟应上谢家楼。不多天气近中秋。

击梧桐别西湖社友李珏
枫叶浓于染。秋正老，江上征衫寒浅。又是秦鸿过，霁烟外，写出离愁几点。年来岁去，朝生暮落，人似吴潮展转。怕听阳关曲，奈短笛唤起天涯情远。 双屐行春，扁舟啸晚，忆著鸥湖莺苑。小小梅花屋，雪月后记把山扉牢掩。惆怅明朝何处？故人相望，但碧云半敛。定苏堤重来时候，芳草如剪。

点绛唇方有开
七里滩边，江光漠漠山如戟。渔舟一叶，径入寒烟碧。 笑我尘劳，羞对双台石。身如织。年年行役，鱼鸟浑相识。

浣溪沙送春陈德武
月落桐梢杜宇啼，云埋芳树鹧鸪飞。夜阑分作送春诗。 山上安山经几岁，口中添口又何时？相思一曲诉伊谁？

步蟾宫冬日送侄赴省汪存
玉京此去春犹浅，正雪絮马头零乱。姮娥剪就绿云裳，待来步蟾宫与换。 明年二月桃花岸，棹双桨浪平烟暖。扬州十里小红楼，尽卷上珠帘一半。

多丽周格非
陇头泉，未到陇下轻分。一声声凄凉呜咽，岂堪侧耳重闻？细思量，那时携手。画楼高帘幕黄昏。月不长圆，云多轻散，天应偏妒有情人。自别后小窗幽院，无处不消魂，罗衣上，残妆未减，犹带啼痕。 自一从瓶沉簪折，要知欲见无因也浑疑，事如春梦，又只恐人是朝云。破镜分来，朱弦断后，不堪独自对芳樽。试与问多才，谁更匹配得文君，须知道，东阳瘦损，不为伤春。

渔家傲忆营伎周子文陈袭善
鹫岭峰前栏独倚，愁眉蹙损愁肠碎。红粉佳人伤别袂，情何已，登山临水年年是。长记同来今独至，孤舟晚漾湖光里。衰草斜阳无限意。谁与寄，西湖水是相思泪。

渔家傲丁羲叟
十里寒塘初过雨，采莲舟上谁家女？秋水接云迷远树。天光暮，船头忘了回来路。却系兰舟深处住，歌声惊散鸳鸯侣。波上清风花上露。无计去，月明肠断双栖羽。

洞仙歌吕直夫
征鞍带月，浓露沾襟袖。马上轻衫峭寒透。望翠峰深浅，忆著眉儿，腰肢袅，忍看风前细柳。 别时频嘱付，早寄书来，能及清明到家否？这言语，便梦里也在心头，重相见不知伊瘦侬瘦？纵百卉千花已离披，须趁得酴牡丹时候。

玉楼春闻笛王武子
红楼十二春寒侧，楼角何人吹玉笛？天津桥上旧曾听，三十六宫秋草碧。 昭华人去无消息，江上青山空晚色。一声落尽短亭花，无数行人归未得。

眼儿媚赵君举
晓山日薄半春阴，烟暖柳拖金。满眼新晴，歌声楼影，悠荡碧波心。 闲亭客散人归去，疏雨湿罗襟。楼阁蒙蒙，断虹明处，十里暮云深。

虞美人回文王文甫
黄金嫩柳摇丝软，永日堂空掩。卷帘飞燕未归来，客去醉眠欹枕殢残杯。 眉山浅拂青螺黛，整整垂双带。水沉香熨窄衫轻，莹玉碧溪春溜眼波横。

摸鱼儿琼花施芸隐
柳蒙茸暗凌波路，烟飞惨澹平楚。香车深驻猊镮掩，遥认翠华云母。芳景暮。鸳甃朱衣来按飞琼舞。凄凉洛浦。渐玉漏沉沉，清阴满地，乘月步虚去。 销凝处，谁说三生小杜？翔螭声断箫鼓。情知禁苑酥尘涴，羞与倡红同谱。春几度。想依旧苔痕长印唐昌土。风流千古。人在小红楼，朱帘半卷，香注玉壶露。

扬州慢琼花郑觉斋
弄玉轻盈，飞琼淡伫，袜尘步下迷楼。试新妆才了，炷沉水香球。记晓剪春冰驰送，金茎露湿，缇骑星流。甚天中月色，被风吹梦南州。 樽前相见，似羞人踪迹萍浮。问弄雪飘枝，无双亭上，何日重游？我欲缠腰骑鹤，烟霄远旧事悠悠。但凭栏无语，烟花三月春愁。

台城路初秋王月山
夜来疏雨鸣金井，一叶舞风红浅。莲渚生香，兰皋浮爽，凉思顿欺班扇。秋光冉冉。任老却芦花，西风不管。清兴难磨，几回有句到诗卷。 长安故人别后，料征鸿声里，画栏凭遍。横竹吹商，疏砧点月，好梦又随云远。闲情似线，甚系损柔肠，不堪裁剪。听著寒蛩，一声声是怨。

秦楼月房舜卿
与君别，相思一夜梅花发。梅花发，凄凉南浦，断桥斜月。 盈盈微步凌波袜，东风笑倚天涯阔。天涯阔，一声羌管，暮云愁绝。
