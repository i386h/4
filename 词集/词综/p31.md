<!-- { "loadSidebar": true } -->
正春晴。又春冷。云低欲落，琼苞未剖。早是东风作恶，旋安排一双银蒜镇罗幕，幽壑，水生漪。皱嫩绿。潜鳞初跃，愔愔门巷。桃树红才约略，知甚时。霁华烘破青青萼？忆昨。听莺柳畔。引蝶花边。近来重见。身学垂杨瘦削，问小翠眉山。为谁攒却？斜阳院宇。任蛛丝罥遍。玉筝弦索，户外惟闻。放剪刀声。深在汝阁，料想裁缝。白苎春衫薄。

女冠子元夕蒋捷
蕙花香也。雪晴池馆如画，春风飞到。宝钗楼上。一片笙箫。琉璃光射，而今灯谩挂，不是暗尘明月。那时元夜，况年来心懒意怯。羞与蛾儿争耍， 江城人悄初更打，问繁华谁解再向天公借。剔残红灺。但梦里隐隐钿车罗帕，吴笺银粉砑。待把旧家风景。写成闲话，笑绿鬟邻女。倚窗犹唱&夕阳西下’。

永遇乐绿阴蒋捷
清逼池亭，润侵山阁，云气凝聚。未有蝉前，已无蝶后，花事随逝水。西园支径，今朝重到，半碍醉筇吟袂。除非是莺身瘦小，暗中引雏穿去。 梅檐滴溜，风来吹断，放得斜阳一缕。玉子敲枰，香绡落剪，声度深几许？层层离恨，凄迷如此，点破谩烦轻絮。应难认争春旧馆，倚红杏处。

高阳台送翠英蒋捷
燕卷晴丝，蜂黏落絮，天教绾住闲愁。闲里清明，匆匆粉涩红羞。灯摇缥晕茸窗冷，语未阑娥影分收。好伤情，春也难留，人也难留。 芳尘满目悠悠。为问萦云珮响，还绕谁楼？别酒才斟，从前心事都休。飞莺纵有风吹转，奈旧家苑已成秋。莫思量，杨柳湾西，且櫂吟舟。

绛都春蒋捷
春愁怎画？正莺背带绿，酴花谢。细雨院深，淡月廊斜重帘挂。归时记约烧灯夜，早拆尽千秋红架。纵然归近，风光又是，翠阴初夏。 姹娅。口频青泫白，恨玉珮罢舞，芳尘凝榭。几拟倩人，付与香兰秋罗帕。知他堕策斜拢马，在底处垂杨楼下？无言暗拥娇鬟，凤钗溜也。

声声慢秋声蒋捷
黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门不锁更声。故人远，问谁摇玉佩？檐底铃声。 彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝多少蛩声。诉未了，把一半分与雁声。

金盏子蒋捷
练月萦窗，梦乍醒，黄花翠竹庭馆。心字夜香消，人孤另，双鹣被他羞看。拟待告诉天公，减秋声一半。无情雁，正用恁时飞来，叫云寻伴。 犹记杏栊暖，银烛下纤影卸佩款。春涡晕，红豆小，莺衣嫩，珠痕澹印芳汗，自从信误青鸾，想笼鹦停唤。风刀快，但剪画檐梧桐，怎剪愁断？

梅花引蒋捷
白鸥问我泊孤舟，是身留？是心留？心若留时，何事锁眉头？风拍小帘灯晕舞，对闲影，冷清清，忆旧游。 旧游，旧游今在否？花外楼，柳下舟。梦也梦也，梦不到，寒水空流。漠漠黄云，湿透木绵裘。都道无人愁似我，今夜雪，有梅花，似我愁。

解珮令蒋捷
春晴也好，春阴也好，著些儿春雨越好。春雨如丝，绣出花枝红袅。怎禁他孟婆合皁。梅花风悄，杏花风小，海棠风蓦地寒峭。岁岁春光，被二十四风吹老。楝花风尔且慢到。

虞美人听雨蒋捷
少年听雨歌楼上，红烛昏罗帐。壮年听雨客舟中，江阔云低断雁叫西风。 而今听雨僧庐下，鬓已星星也。悲欢离合总无情，一任阶前点滴到天明。

又梳楼蒋捷
丝丝杨柳丝丝雨，春在冥蒙处。楼儿忒小不藏愁，几度和云飞去觅归舟。 天怜客子乡关远，借与花消遣。海棠红近绿阑干，才卷朱帘却又晚风寒。

祝英台近次韵惜别蒋捷
柳边楼，花下馆，低卷绣帘半。帘外天丝，扰扰似情乱。知他蛾绿纤眉，鹅黄小袖，在何处闲游闲玩？ 最堪叹，筝面一寸尘深，玉柱网斜雁。谱字红蔫，剪烛记同看。几回传语东风，将愁吹去，怎奈向东风不管？

行香子舟宿兰湾蒋捷
红了樱桃，绿了芭蕉，送春归客尚蓬飘。昨宵谷水，今夜兰皋。奈云溶溶，风淡淡，雨潇潇。 银字笙调，心字香烧，料芳踪乍整还凋。待将春恨，都付春潮。过窈娘堤，秋娘渡，泰娘桥。

柳梢青游女蒋捷
学唱新腔。秋千梁上，钗股敲双。柳雨花风，翠松裙褶，红腻鞋帮。 归来门掩银缸。淡月里疏钟渐撞。娇欲人扶，醉嫌人问，斜倚楼窗。

霜天晓角折花蒋捷
人影窗纱，是谁来折花？折则从他折去，知折去，向谁家？ 檐牙，枝最佳，折时高折些。说与折花人道。须插向，鬓边斜。

《词综》（卷二十）  

宋词七十六首

摸鱼儿西湖送春陈允平
倚东风画栏十二，芳阴帘幕低护。玉屏翠冷梨花瘦，寂寞小楼烟雨。肠断处。怅折柳柔情，旧别长亭路。年华似羽。任锦瑟声寒，琼箫梦远，羞对彩鸾舞。 文园赋，重忆河桥眉妩。啼痕犹溅纨素。丁香共结相思恨，空托绣罗金缕。春已暮。纵燕约莺盟，无计留春住。伤春倦旅。趁暗绿稀红，扁舟短棹，载酒送春去。

绛都春陈允平
秋千倦倚，正海棠半坼，不耐春寒。殢雨弄晴，飞梭庭院绣帘闲。梅妆欲试芳情懒，翠颦愁入眉弯。雾蝉香冷，霞绡泪，恨袭湘兰。 悄悄池台步晚。任红曛杏靥，碧沁苔痕。燕子未来，东风无语又黄昏。琴心不度春云远，断肠难托啼鹃。夜深犹倚，垂杨二十四栏。

酹江月赋水仙陈允平
汉江露冷，是谁将瑶瑟，弹向云中？一曲清泠声渐杳，月高人在珠宫。晕额黄轻，涂腮粉艳，罗带织青葱。天香吹散，珮环犹自丁东。 回首杜若汀洲，金钿玉镜，何日得相逢？独立飘飘烟浪远，罗袜羞溅春红。渺渺予怀，迢迢良夜，三十六陂风。九疑何处？断魂飞度千峰。

又陈允平
霁空虹雨，傍啼莎草，宿鹭汀洲。隔岸人家砧杵急，微寒先到帘钩。步幄尘高，征衫酒润，谁暖玉香篝？风灯微暗，夜长频换更筹。 应是雁柱调筝，鸳梭织锦，付与两眉愁。不似樽前今夜月，几度同上南楼。红叶无情，黄花有恨，辜负十分秋。归心如醉，梦魂飞趁东流。

清平乐陈允平
凤城春浅，寒压花梢颤。有约不来梁上燕，十二绣帘空卷。 去年共倚秋千，今年独倚阑干。误了海棠时候，不成直待花残。

永遇乐陈允平
玉腕笼寒，翠栏凭晓，莺调新簧。暗水穿苔，游丝度柳，人静芳昼长。云南归雁，楼西飞燕，去来惯认炎凉。王孙远，青青草色，几回望断柔肠？ 蔷薇旧约，樽前一笑，等闲辜负年光。斗草庭空，抛梭架冷，帘外风絮香。伤春情绪，惜花时候，日斜尚未成妆。闻嬉笑，谁家女伴。又还采桑。

八宝妆陈允平
望远秋平。初过雨，微茫水满烟汀。乱葓疏柳，犹带数点残萤。待月重楼谁共倚。信鸿断续两三声。夜如何。顿凉骤觉，纨扇无情。 还思骖鸾素约，念凤箫雁瑟，取次尘生。旧日潘郎，双鬓半已星星。琴心锦意暗懒，又争奈西风吹恨醒？屏山冷，怕梦魂飞度蓝桥不成。

绮罗香秋雨陈允平
雁宇苍寒，蛩疏翠冷，又是凄凉时候。小揭珠帘，衣润唾花罗绉。洗晓鹭独立衰荷，溯归燕尚栖残柳。想黄华羞涩东篱，断无新句到重九。 孤檠清梦易觉，肠断唐宫旧曲，声迷官漏。滴入愁心，秋似玉楼人瘦。烟槛外催落梧桐，带西风乱捎鸳甃。记画帘，灯影沉沉，共裁春夜韭。

探春苏堤春晓陈允平
上苑乌啼，中洲鹭起，疏钟才度云窈。篆冷香篝，灯微尘幌，残梦犹吟芳草。搔首卷帘看，认何处六桥烟柳。翠桡才舣西泠，趁取过湖人少。 掠水风花缭绕。还暗忆年时，旗亭歌酒。隐约春声，钿车宝勒，次第凤城开了。惟有踏青心，纵早起不嫌寒峭。画栏闲立，东风旧红谁扫。

秋霁平湖秋月陈允平
千顷玻璃，送远目斜阳，渐下林阒。题叶人归，采菱舟散，望中水天一色。碾空桂魄，玉绳低转云无迹。有素鸥，闲伴夜深，呼棹过环碧。 相思万里，顿隔婵媛，几回瑶台，同驻鸾翼。对西风凭谁问取，人间那得有今夕？应笑广寒宫殿窄。露冷烟澹，还看数点残星，两行新雁，倚楼横笛。

百字令断桥残雪陈允平
凝云沍晓，正花才积，荻絮初残。华表翩跹何处鹤？爱吟人在孤山。冻解苔铺，水融莎甃，谁凭玉勾阑？茸衫毡帽，冷香吹上吟鞭。 将次柳际琼消，梅边粉瘦，添做十分寒。闲踏轻澌来荐菊，半潭新涨微澜。水北峰峦，城阴楼观，留向月中看。山献云深处，好风飞下晴湍。

扫花游雷峰落照陈允平
数峰蘸碧，记载酒绀园，柳塘花坞。最堪避暑。爱莲香送晚，翠娇红妩。欸乃菱歌乍起，兰桡竞举。日斜处，望孤鹜断霞，初下芳杜。 遥想山寺古。看倒影金轮，溯光朱户。暝烟带树。有投林鹭宿，凭楼僧语。可惜流年，付与朝钟暮鼓。谩凝伫，步长桥月明归去。

蓦山溪花港观鱼陈允平
春波浮渌，小隐桃溪路。烟雨正林塘，翠不碍锦鳞来去。芹香藻腻，偏爱鲤花肥，檐影下，柳阴中，逐浪吹萍絮。 宫沟泉滑，怕有题红句。钓饵已忘机，都付与人间儿女。濠梁兴在，鸥鹭笑人痴，三湘梦，五湖心，云水苍茫处。

齐天乐南屏晚钟陈允平
赤栏桥畔斜阳外，临江暮山凝紫。戏鼓才停，渔榔乍歇，一片芙蓉秋水。余霞散绮。正银钥停关，画桡催舣。鱼板敲残，数声初入万松里。 坡翁诗梦未老，翠微楼上月，曾共谁倚？御苑烟花，宫斜露草，几度西风弹指。黄昏尽也，有眠月闲僧，醉香游子。鹫岭猿啼，唤人吟思起。

明月引和白云赵宗簿陈允平
雨余芳草碧萧萧。暗春潮，荡双桡。紫凤青鸾，旧梦带文箫。绰约珮环风不定，云欲堕，六铢香，天外飘。 相思为谁兰恨销？渺湘魂，无处招。素纨犹在，真真意还倩谁描？舞镜空悬，羞对月明宵。镜里心，心里月，君去矣，旧东风，新画桥。

唐多令吴江道上寄郑可大陈允平
何处是秋风？月明霜露中。算凄凉未到梧桐。曾向垂虹桥上看，有几树水边枫。客路怕相逢？酒浓愁更浓。数归期犹是初冬。欲寄相思无好句，聊折赠雁来红。

又陈允平
休去采芙蓉，秋江烟水空。带斜阳一片征鸿。欲顿闲愁无顿处，都著在两眉峰。心事寄题红，画桥流水东。断肠人无奈秋浓。回首层楼归去懒，早新月挂梧桐。

恋绣衾陈允平
缃桃红浅柳褪黄，燕初来宫漏渐长。任日转花梢也，倚兰屏犹未试妆。 秦鸾旧曲无心理，忆年时相傍采桑。听绿树娇莺啭，一声声都是断肠。

又陈允平
银鸳金凤画暗销，晓帘栊新翠渐交。算多少相思恨，被东风吹上柳梢。 罗窗夜夜梨花瘦，奈月明香梦易遥。便拟倩题红句，趁落花流过谢桥。

小重山陈允平
岸柳黄深绿渐饶。林塘初雨过，涨葡萄。秋千亭榭彩旗交。莺声里，春在杏花梢。慵整翠云翘。眉尖愁两点，倩谁描。斜阳芳草暗魂销。东风远，犹凭赤栏桥。

庆春宫陈允平
