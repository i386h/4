<!-- { "loadSidebar": true } -->
　　乾道三年三月初十日上遣使至徳夀宫奏知太上连日天气甚好欲一二日间恭请车驾幸聚景园看花取自圣意选定一日太上云传语官家备见圣孝春和景眀正可游豫但出去祗为看花今本宫后园亦有防株好花不若来日请官家过来闲看遂遣提举官同到南内奏过遵依讫次日进早膳后车驾与皇后太子过宫起居二殿讫先至灿锦亭进茶宣召知阁门并两府以下六员侍宴同至后苑看花两廊并是小内侍及幕士全效西湖铺放珠翠花朶翫具疋帛及花篮閙竿市食等许従内人闗扑次至毬场看小内侍抛防毬蹴秋千又至射防看百戯依例宣赐回至清妍亭看荼防就登御舟绕堤闲防亦有小舟数十只供应杂艺嘌唱鼓板蔬菓与湖中一般太上倚防闲看适有双燕掠水飞过传旨令曽觌制词遂进阮郎归云栁隂庭院占风光呢喃春昼长碧波新涨小池塘双双蹴水忙萍散漫絮悠飏轻盈体态狂为怜流去落红香衔将归画梁既登舟知阁张抡进栁梢青云栁色初匀余寒似水纎雨如尘一阵东风縠纹微皱碧沼鳞鳞仙娥花月精神奏鳯管鸾弦鬬新万嵗声中九霞杯内长醉芳春曽觌和进云桃靥红匀梨腮粉薄鸳径无尘鳯阁凌虚龙池澄碧芳意鳞鳞清时酒圣花神看内苑风光又新一部仙韶九重鸾仗天上长春各有宣赐次至静乐堂看牡丹进酒三盏太后邀太皇官家同到刘婉容奉华堂聼摘阮奏曲罢婉容进茶讫遂奏太后云近教得二女童琼华緑华并能琴阮下棊写字画竹背诵古文欲得就纳于官家遂令各呈技艺并进自制阮谱三十曲太后遂宣赐婉容宣和殿玉轴沉香槽三峡流泉正阮一面白玉九芝道冠北珠缘领道氅银三百两绢三百疋防子一百万贯是日三殿并醉酉牌还内自此官家知圣意不欲频出劳人遂奏知命修内司于北内后苑建造冷泉堂叠巧石为飞来峯开展大池引注湖水景物并如西湖其西又建大楼取蘓轼诗句名曰聚逺并是上御名恭书又御制堂记太上赋诗令上恭和刻石是嵗翰苑进端午帖子云聚逺楼前面面风冷泉堂下水溶溶人间炎热何由到正是瑶台第一重又曰飞来峯下水泉清台沼经营不日成境趣自超尘世外何湏方士覔蓬瀛皆纪实也【干淳起居注】
　　淳熙六年春车驾迎太上太后防聚景园乗步辇至瑶津西轩都管刘景进新制泛兰舟曲各赐银绢是嵗太上圣夀七十有三上亲捧玉酒船进太上酒斟酒入船则船中人物花草俱动太上饮尽又至锦壁赏花有牡丹十余丛各有牙牌金字为记又另采数千朶插水精玻璃天青汝窰金瓶中太上前又独设沉香桌列白玉碾花商尊髙三尺径一尺三寸上插照殿红十五枝随驾各官皆赐两面翠叶滴金牡丹御书扇沉香为柄知阁张抡进壶中天一阕云洞天深处赏娇红轻玉髙张云幕国艳天香相竞秀琼蕊清光如昨露洗妖妍风传馥郁云雨巫山约春浓似酒五云台榭楼阁圣代治防功成一尘不动四境无鸣柝屡有丰年天助顺基业増隆山岳两世眀君千秋万嵗永享升平乐东皇呈瑞更无一片花落【西湖志余】
　　淳熙八年元日上坐紫宸殿引见讫即率皇后皇太子太子妃至徳夀宫行朝贺礼是嵗太上圣夀七十有五欲再行庆夀礼太上不许至是乃宻进黄金酒器二千两上侍太上于椤朩堂香阁内说话宣押棊待诏并小说孙竒等十四人下棊两局各赐银绢讫官家恭请太上太后来日就南内排当初二日进早膳讫遣太子到宫恭请官家亲至殿门拱迎亲扶太上降辇至损斋进茶次至清燕殿闲看书画翫器约午时初后苑供进酥酒十色熬煑午正三刻就凌虚排当进酒三盏至萼緑华堂看梅上进银三万两防子十万贯太上云此无用钱防不须得上再三奏请止受三分之一未初雪大下正是腊前太上官家大喜云今年正欠些雪可谓及时太上云雪却甚好但恐长安有贫者上奏云已令有司比去年倍数支散矣太上亦命提举官于本宫支拨官防照朝廷数目发下临安府支散贫民一次又移至眀逺楼张灯进酒莭使呉琚进喜雪水龙吟词云紫皇髙宴仙台双成戯撃璚苞碎何人为把银河水翦甲兵都洗玉様乾坤八荒同色了无尘翳喜氷消太液暖融鳷鹊端门晓班初退圣主忧民深意转鸿钧满天和气太平有象三宫二圣万年千嵗双玉杯深五云楼迥不妨频醉细看来不是飞花片片是丰年瑞太上大喜赐镀金酒器二百两细色段疋复古殿香羔儿酒防太后命本宫歌板色歌此曲进酒太上尽醉一更后宣轿儿入便门上亲扶上辇还宫【干淳起居注】
　　淳熙九年八月十五日驾过徳夀宫起居太上留坐至乐堂进早膳毕命小内侍进防竿垂钓上皇曰今日中秋天气甚清夜间必有好月色可少留看月上恭领圣旨索车儿同过射防观御马院使臣打毬进市食看水傀儡晚宴香逺堂堂东有万嵗桥长六丈余并用呉璘进到玉石甃成四畔雕镂栏槛莹彻可爱桥中心作四面亭用白椤朩盖造极为雅洁大池十余亩皆是千叶白莲凡御榻御屏酒具香匳器用并用水精南岸列女童五十人奏清乐北岸芙蓉阁一带并是教坊近二百人待月初上箫韶齐举缥缈相应如在霄汉既入座乐少止太上召刘贵妃令独吹白玉笙霓裳中序上自起执玉杯奉两殿酒并以垒金嵌寳注椀杯盘防物赐贵妃侍宴官开府曽觌恭进壶中天慢一首云素飇飏碧看天衢稳送一轮眀月翠水瀛壶人不到比似世间秋别玉手瑶笙一时同色小按霓裳叠天津桥上有人偷记新阕当日谁幻银桥阿瞒儿戯一笑成痴絶肯信羣仙髙宴处移下水精宫阙云海尘清山河影满桂冷吹香雪何劳玉斧金瓯千古无缺上皇大喜曰从来月词不曽用金瓯事可谓新竒赐金束带紫畨罗水晶注盌一副上亦赐寳盏古香至一更五防还内是夜隔江西兴亦闻天乐之声【干淳起居注】
　　淳熙十年八月十八日上诣徳夀宫恭请两殿往浙江亭观潮进早膳讫御辇及内人车马并出潮门先是命修内司于浙江亭两旁防缚蓆屋五十间至是并用防缬幕帟得旨从驾百官各赐酒食并免侍班从便观看先是澉浦金山都统司水军五千人抵江下至是又命殿司新刺防江水军临安府水军并行阅试军船摆布西兴龙山两岸近千只管军官于江面分布五阵乗骑弄旗标鎗舞刀如履平地防放五色烟炮满江及烟收炮息则诸船尽蔵不见一只奉旨自管军官以下并行支犒一次自龙山以下贵邸豪民防幕凡二十余里车马軿阗防无行路西兴一带亦皆防缚幕次防绣照江有如铺锦市井水人弄潮儿防凡百余人皆手持十幅防旗踏浪争雄直至海门迎潮又有踏混木水傀儡水百戯撮弄等各呈技艺并有支赐太上喜见顔色曰钱塘形胜东南所无上起奏曰钱塘江潮亦天下所无有也太上宣谕侍宴官令各赋酹江月一曲至晚进呈太上以呉琚为第一其词云玉虹遥挂望青山隠隠一眉如抹忽觉天风吹海立好似春霆初发白马凌空琼鼇驾水日夜朝天阙飞龙舞鳯郁葱环拱呉越此景天下应无东南形胜伟观真竒絶好是呉儿飞彩帜蹴起一江秋雪黄屋天临水犀云拥看击中流楫晚来波静海门飞上眀月两宫并有宣赐至月上还内【干淳起居注】绍兴间洪景卢在临安试词科三塲毕与数友同过抱劒街孙氏妓楼夜月如昼正凭阑抚几两烛结花灿若连珠孙氏黠慧白坐中客曰今夕桂魄皎洁烛花呈祥诸君较艺兰省髙掇无疑请各赋一词为他日佳话座中有何自眀即操笔作浣溪沙词云草草杯盘访玉人灯花呈喜座添春邀郎覔句要清新黛浅波娇情脉脉云轻栁弱意真真从今风月属闲人众传观叹赏恨其末句失意景卢作临江仙词云绮席留欢欢正洽髙楼佳气重重钗头小篆烛花红直须将喜事来报主人公桂月十分春正半广寒宫殿匆匆姮娥相对曲防东云梯知不逺平步蹑东风孙满酌一觥劝洪曰此瑞殆为君设也必髙中矣已而景卢果奏名赐第【词苑】
　　淳熙间御舟过断桥见酒肆屏风上有风入松词云一春常费买花钱日日醉湖邉玉騘惯识西湖路骄嘶过沽酒楼前红杏香中歌舞緑杨影里秋千暖风十里丽人天花压鬓云偏画船载得春归去余情付湖水湖烟眀日重扶残醉来寻陌上花钿髙宗称赏良久宣问何人所作乃太学生俞国寳也重扶残醉原词作重携残酒髙宗笑曰此句不免寒酸气因改为扶残醉即日予释褐【中兴词话】
　　赵鼎中兴名相而词章婉媚不减花间其防绛唇云梦回鸳帐余香嫩更无人问一枕江南恨醉桃源云青春不与花为主花正开时春暮只有一尊芳醑留得青春住较花间更饶情思【古今词话】
　　忠简丁未九月南渡泊真州作满江红词最佳其词曰惨结秋隂西风送丝丝雨湿凝望眼征鸿防字暮投沙碛欲问乡闗何处是水云浩荡连南北但修眉一抹有无中遥山色江上路天涯客肠已断头应白空搔首兴叹暮年离隔欲待忘忧除是酒奈酒行有尽愁无极便挽将江水入尊罍浇胸臆【百琲眀珠】
　　韩蕲王生长兵间未尝知书晚嵗忽若有悟能作字及小词一日至香林园蘓仲虎尚书方宴客王径造之宾主欢甚尽醉而归明日王饷以羊羔且手书二词遗之其临江仙云冬日青山潇洒静春来山暖花浓少年衰老与花同世间名利客富贵与穷通荣华不是长生药清闲不是死门风劝君识取主人公单方只一味尽在不言中其南乡子云人有防多般富贵荣华总是闲自古英雄都是梦为官寳玉妻儿宿业纒年事已衰残须鬓苍苍骨髓干不道山林多好处贪欢只恐痴迷悮了贤【西湖志余】
　　岳侯忠孝人也其小重山词梦想旧山悲凉悱恻之至词云昨夜寒蛩不住鸣惊回千里梦巳三更起来独自绕阶行人悄悄帘外月胧眀白首为功名故山松菊老阻归程欲将心事付瑶筝知音少弦断有谁聼【古今词话】武穆贺讲和赦表云莫守金石之约难充谿壑之求故作词云欲将心事付瑶筝知音少弦断有谁聼盖指和议之非也又作满江红忠愤可见其不欲防闲白了少年头足以眀其心事【话腴】
　　刘子翚晦庵之师以承务郎通判兴化军辞归隠武夷山有九日蓦山溪词云浮烟冷雨此日还重九秋去又秋来但黄花年年依旧平防戯马芜处问英雄茅舎小竹篱疎兀坐空搔首客来何有草草三杯酒一醉万縁空休贪他金印如斗病翁老矣谁共赋归欤芟陇麦网溪鱼未落他人后【屏山集】
　　张材甫南渡故老及见太平之盛者集中多应制词如蝶恋花朝中措霜天晓角杰作也【莲社词选】
　　曽海野东都故老及见中兴之盛尝侍宴上苑进阮郎归咏燕栁梢青咏栁一时推重其奉使旧京作上西平重到临安作感皇恩感慨淋漓甚得大体人所不及也【花庵词客】
　　叶少蕴妙龄词甚婉丽晚嵗落其华而实之能于简淡中时出雄杰合处不减东坡【闗注】
　　叶梦得九月望日与客习射西园病不能射因作水调歌头以寄意云霜降碧天净秋事促西风寒声隠地初聼中夜入梧桐起瞰髙城四頋寥落闗河千里一醉与君同叠鼓閙清晓飞骑引雕弓嵗将晚客争笑问衰翁平生豪气安在走马为谁雄何似当筵虎士挥手弦声响处双鴈落遥空老矣真堪惜回首望云中【词苑】陈去非词虽不多语意超絶可摩坡仙之垒【黄升】张叔夏云去非临江仙一阕真是自然而然其词云忆昔午桥桥上饮坐中多是豪英长沟流月去无声杏花疎影里吹笛到天眀二十余年成一梦此身虽在堪惊闲登小阁眺新晴古今多少事渔唱起三更清婉竒丽集中惟此最优【胡仔】
