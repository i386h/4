<!-- { "loadSidebar": true } -->
　　古今梅词甚多惟张翥六州歌头一首云孤山岁晚石老树槎枒逋仙去谁爲主自疎花破冰芽乌帽骑驴处近修竹侵荒藓知几度蹋残雪趁晴霞空谷佳人独耐朝寒峭翠袖笼纱甚江南江北相忆梦魂赊水绕云遮思无涯又苔枝上香痕沁么凤语冻蜂衙瀛屿月偏来照影横斜痩争些好约寻芳客问前度那人家重呼酒摘琼葩挿鬟鸦唤起春郊扶醉休辜负锦瑟年华怕流芳不待回首易风沙吹断城笳眞有飞鸿戏海舞寉游天之势【卓人月】
　　仇仁近居钱塘游其门者张雨张翥俱以能词名其咏蝉齐天乐极可诵尝登招寳山观月出作八犯玉交枝后段云不知是水是山不知是树茫茫知是何处倩谁问凌波轻歩漫凝睇乗鸾秦女想庭曲霓裳正舞莫须长笛吹愁去怕唤起鱼龙三更喷作前山雨其纵横之妙直似东坡【词苑】
　　张雨故宋崇国公九成裔孙自号句曲外史有雪狮儿咏梅花次仇山邨韵云含香弄粉便勾引游骑寻芳城南城北别有西邨断港冰澌微绿孤山路熟伴老寉晚先寻宿怕冻损三花两蕊寒泉幽谷几番花影濯足记归来醉卧雪深平屋春梦无凭鬓底閙蛾争扑不如图画相对展官奴风竹烧黄烛自听瓶笙调曲【词苑】沈休文八咏诗语丽而思深后人遂以名楼照映千古近时赵子昻鲜于伯机诗词颇胜赵诗云山城秋色静朝晖极目登临未拟归羽士曽闻辽寉语征人又见塞鸿飞西流二水玻瓈合南去千峰紫翠围如此溪山良不恶休文何事不胜衣伯机百字令云长溪西注似延平双劒千年初合溪上千峰明紫翠放出羣龙头角潇洒云林微茫烟草极目春洲阔城髙楼迥恍然身在寥廓我来阴雨兼旬滩声怒起日日东风恶须待青天明月夜一试严维佳作风景不殊溪山信美处处堪行乐休文何事年年多病如削伯机名枢自号困学民性嗜古物图书彞鼎环列一室中客至则相对吟讽穷日夜不倦或命酒径醉醉中作放歌大字皆竒崛不凡居呉兴时赵子昻爲貌其神蜀郡虞伯生赞之曰敛风沙裘劒之豪爲湖山图史之乐翰墨轶米薛而有余风流拟晋宋而无怍可以想其人矣【词品】
　　萨天锡小防干词云去年人在凤凰池银烛夜弹丝沉水香消棃云梦暖深院绣帘垂今年冷落江南夜心事有谁知杨栁风柔海棠月淡独自倚防时笔情何减宋人其金陵懐古词尤多感慨有一江南北消磨多少豪杰之句【词苑】
　　天台陶宗仪﨑岖乱离之日每以笔墨自随时时休息树隂有所见輙摘叶书之贮破盎埋树根下积十数日一发其藏书成名辍耕録有南浦词其卒章曰水葓揺晚月明一笛潮生浦欲问渔郎无恙否回首武陵何许其髙致可想见也【古今词话】
　　防波邨在松江城北三十里其西九山离立若幽人冠带拱揖状一水并九山南过邨外以入于海沟塍畎浍隐翳竹树间春时桃花盛开鸡犬之声相闻有武陵风概隐者停云子居焉一舟时放中流或投竿或弹琴或呼酒独酌或哦咏陶谢韦栁诗殆将与功名相忘尝坐余舟中作茗供襟抱清旷不觉度成溪山好一曲主人即补入中吕调命洞箫吹之与童子櫂歌相答极鸥波缥缈之思【陶宗仪】
　　吴仲圭工于画亦能小词尝题麐溪沈彦实处士画册云红叶邨西日影余黄芦滩畔月痕初轻拨棹且归欤挂起渔竿不钓鱼盖渔父词也其品之髙妙何减张志和【名画记】
　　倪元鎭亦以画名慕呉仲圭之爲人曽绘其渔父词爲图小词亦澹而洁【古今词话】
　　云林有人月圆词云惊回一枕江南梦渔唱起南津画屏云嶂池塘春草无限消魂旧家应在梧桐覆井杨栁藏门闲身空老孤篷听雨灯火江邨词意髙洁别有赠妓小璚英栁梢青云楼上玉笙吹彻白露冷飞琼佩玦黛浅含颦香残栖梦子规啼月扬州徃事荒凉有多少愁萦思结燕语空津鸥盟寒渚画防飘雪又何其婉转多风如是【词苑】
　　元人工于小令套数而词学渐衰惟滕玉霄集中塡词不减宋人之工鹊桥仙齐天乐二首共推清绮又有赠宋六嫂百字令云栁颦花困把人间恩爱尊前倾尽何处飞来双比翼直是同声相应寒玉嘶风香云卷雪一串骊珠引元郎去后有谁着意题品谁料浊羽清商繁弦急管犹自余风韵莫是紫鸾天上曲两两玉童肩并白发棃园青衫老傅试与流连听可人何处满庭霜月清冷六嫂小字同寿元遗山有赠觱篥工张觜儿词即其父也嫁于宋每与其夫合乐妙入神品盖六嫂善讴其夫能传其妇翁之艺云玉霄又有赠歌童阿珍瑞鹧鸪云分桃断袖絶嫌猜翠被红裈兴不乖洛浦乍阳新燕尔巫山行雨左风懐手携襄野便娟合背抱齐宫婉娈谐玉树庭前千载曲隔江唱罢月笼阶盖郑樱桃解红儿之流用事甚工予同年吴学士仁甫极喜诵之【词品】昆山顾阿瑛好游每出必以笔墨自随徃来九峰遯浦间自称金粟后身一日同陈浩然游支硎山饮于张氏楼徐姬楚兰佐酒以琵琶度曲座客郯云台爲之心醉阿瑛口占蝶恋花词戏之有云玉手佳人笑把琵琶理狂杀云台标外史断肠只合江州死一时争传唱之【古今词话】
　　予于近世诸家乐府惟清眞词犂然有当于心晴川殊有宗风雨坐空山试阅一觧便如轻衫骏骑上下五陵花发莺啼垂杨拂面时也【程钜夫】
　　无名氏有作天净沙者其一云枯藤老树昏鸦小桥流水平沙古道西风痩马夕阳西下断肠人在天涯其二云平沙细草斑斑曲溪流水潺潺塞上清秋早寒一声新鴈黄云红叶青山每见元人作金字经迎仙客干荷叶天净沙等曲因其无一定之律欲去之如此曲马字亦可叶作平声者则何所不至也【老学丛谈】
　　元人小说博啰有杏园春时诸女秋千爲戏拜珠立马墙头见之求婚焉令赋秋千寄调菩萨蛮咏莺寄调满江红词意可喜许之按安图孙曰拜珠延祐中少年平章也【乐府纪闻】
　　昔于临潼骊山之汤泉见石刻元人无名氏一词云三郎年少客风流梦绣岭蛊瑶环渐娇汗发香海棠睡暖笑波生媚荔子浆寒况此际曲江人不见偃月事无端羯鼓三声打开蜀道霓裳一曲舞破潼关马嵬西去路愁来无防处泪满关山空有罗囊遗恨锦韤传看叹玉笛声沉楼头月下金钗信杳天上人间几度秋风渭水落叶长安语语爲太眞纪恨按之爲大石调风流子也再过之石已磨爲别刻矣【词品】
　　天目中峰禅师与赵文敏爲方外交同院冯海粟学士甚轻之一日松雪强中峰同访海粟海粟出所赋梅花百絶句示之中峰一览毕走笔成七言律诗如冯之数海粟神气顿慑尝赋行香子词云短短横墙矮矮疎牕一方儿小小池塘髙低叠嶂曲水边旁也有些风有些月有些香日用家常竹几藤牀尽眼前水色山光客来无酒清话何妨但细烘茶净洗盏滚烧汤又云阆苑瀛洲金谷琼楼算不如茅舎清幽野花绣地莫也风流却也宜春也宜夏也宜秋酒熟堪篘客至须留更无荣无辱无忧退闲是好着甚来由但倦时眠渇时饮醉时讴又云水竹之居吾爱吾庐石粼粼乱砌堦除轩牕随意小巧规模却也清幽也潇洒也安舒嬾散无拘此等何如倚防干临水观鱼风花雪月赢得工夫好炷些香图些画读些书若不经意出之者所谓一一天眞一一明妙也【笔记】
　　冯海粟每临文必命侍史二三人润笔以俟酒酣伸纸疾书随数多寡顷刻而尽尝赋踏莎行词以赠妓女珠帘绣【尧山堂外纪】
　　黄子常卖花声本意云人过天街晓色担头红紫满筠筐浮花浪蕊画楼睡醒正眼横秋水听新腔一声催起吟红叫白报得蜂儿知未隔东西余音软美迎门争买早斜簪云髻助春娇粉香帘底乔梦符和之云侵晓园丁报道娇红嫩紫巧工夫攒枝饾蕊行歌伫立洒洗妆新水卷香风看街帘起深深巷曲有个重门开未忽惊他寻春梦美穿牕透阁便凭伊唤取惜花人在谁根底可谓工力悉敌梦符尝言作乐府有三法凤头猪肚豹尾也其集名惺惺老人乐府【尧山堂外纪】
　　卲亨贞有沁园春二首一咏美人睂一咏美人目新艳入情其单词凭防人云谁冩江南一段秋妆点钱塘苏小楼楼中多少愁楚山无尽头气竭于直而情亦不赡【古今词话】
　　杨铁崖年未七十休官驾一舟名春水宅徃来九峰三泖间东南才俊之士造门纳屦无虚日酒酣以徃笔墨横飞铅粉狼籍或戴华阳巾披鹤氅坐船屋上吹铁笛作梅花弄或呼侍儿歌白雪之词自倚凤琶和之宾客皆蹁跹起舞以爲神仙中人竹枝盛于元季铁崖集之自制亦至五十余首时又有一铁崖者假其名折柬至止相见之次饮酒赋诗才思不减絶无赧容不受津餽而去铁崖爲叹息久之【古今词话】
　　杨廉夫竹枝词一时和者五十余人诗百十余首予最爱徐延徽一首云尽说卢家好莫愁不知天上有牵牛賸抛万斛胭脂水泻向银河一色秋【词品】
　　杨铁崖云徃年与大痴道人扁舟东西泖间或乘兴渉海抵小金山道人出所制小铁笛令余吹洞庭曲道人自歌小海和之不知风作水横舟楫挥舞鱼龙悲啸也【太平清话】
　　丘长春咏棃花无俗念云春游浩荡是年年寒食棃花时节白锦无纹香烂漫玉树琼苞堆雪静夜沉沉浮光霭霭冷浸溶溶月人间天上烂银霞照通彻浑似姑射眞人天姿灵秀意气殊髙洁万化参差谁信道不与羣芳同列浩气清英仙才卓荦下土难分别瑶台归去洞天方看清絶长春世之所谓仙人也而词之清拔如此余尝问好事者曰神仙惜气养眞何故读书史作诗词答曰天上无不识字神仙余因语吾党曰天上无不识字神仙世间宁有不读书道学邪今之讲道者东书不看号曰忘言观妙岂不反爲异端所笑乎【词品】
　　元有浚仪永古特氏马公名祖常者制词云金炉寳熏流篆云花间百舌啼早春五方戏马赛争道传宣催赐十流银又云日边寳书开紫泥内人珠帽歩辇齐君王视朝天未旦铜龙漏转金鸡啼词统列于竹枝而余辨爲宫词也元人小说中称其乐府纎艳胜人惜乎未见有阿噜威嘉结桑者竹枝云南北峰头春色多湖山堂下来棹歌美人荡桨过湖去小雨细生寒绿波其张掖人雅克布哈者竹枝云湖头水满藕花香夜深何处有鸣榔郎来打鱼三更里零乱波光与月光其回回巴哩察者竹枝云凤凰岭下月色凉无数竹枝官道旁东家爲爱青青竹截作参差吹凤凰俱极轻丽【古今词话】
　　元季明州女子栁含春年十六祷于神祠一少年僧竺月华窥其姿而悦之戏以其姓作咒诵云江南栁嫩绿未成隂攀折尚怜枝叶小黄鹂飞上力难禁留取待春深女闻之怒归告其父讼于方国珍捕僧至欲投之江月华诉曰死分也乞伸一言许之乃复吟云江南月如镜亦如钩如镜未临红粉面如钩不展翠帏羞空自照东流国珍知其以名爲解一笑释之【留青日札】
　　元女子有咏九张机者中一首云四张机鸳鸯织就欲双飞可怜未老头先白春波碧草晓寒深处相对浴红衣此与王秋涧之平湖乐邵清溪之凭阑人不便与词并传者也而女子之黠慧可想矣【乐府雅词】
　　陈凤仪刘燕哥皆乐妓也陈有送别一络索词云海棠也似别君难一点点啼红雨刘有饯刘参议太常云明月小楼间第一夜相思泪弹皆传唱一时【古今词话】嘉靖甲子福清韩梦云过石湖山前见遗骸恻然掩之夜中梦一丽人自称王秋英字澹容元季兵乱不辱而死感君掩骨恩愿谐伉俪明年上巳梦云携鸡酒奠其墓而哭之秋英出见歌所制潇湘逢故人慢一阕有无主泉扄也能得有情鸡黍之句遂与梦云同归【词统】元士大夫以乐府名者竒巧莫如关汉卿庾吉甫杨淡斋卢疎斋豪爽则有冯海粟滕玉霄蕴借则有贯酸斋马昂夫【太平清话】
