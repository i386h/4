<!-- { "loadSidebar": true } -->
　　无名氏回纥曲云阴山瀚海信难通幽闺少妇罢裁缝缅想边庭征战苦谁能对镜冶愁容久戍人将老须臾变作白头翁长歌之哀过于痛哭必陈隋初唐之作也冯延巳别名抛毬乐莫思归其所制见阳春集【词品】岑参六州歌头云西去轮台万里余也知音信日应疎陇山鹦鹉能言语为报家人数寄书注云六州伊渭梁氐甘凉也王维伊州歌云秋风眀月独离居荡子从军十载余征人去日殷勤嘱归雁来时好寄书张仲素渭州词云亭亭孤月照行舟寂寂长江万里流乡国不知何处是云山漫漫使人愁王之涣梁州歌云黄河逺上白云间一片孤城万仞山羌笛何须怨杨柳春风不度玉门关张祐氐州第一云十指纤纤玉笋红雁行轻度翠弦中分眀自说长城苦水阔云寒一夜风符载甘州歌云月里嫦娥不画睂只将云雾作罗衣不知梦逐靑鸾去犹把花枝盖面归无名氏凉州歌云一去辽阳系梦魂忽传征骑到中门纱牎不肯施红粉圗遣萧郎问泪痕此皆商调曲也乐府所收六州歌头则一百四十三字长短句之三叠者【乐府衍义】
　　五行之声所司为正所欹为傍所斜为偏所下为侧正宫之调正犯黄钟宫傍犯越调偏犯中吕宫侧犯越角之类乐府诸曲自昔不用犯声唐自天后末年劒器入浑脱始为犯声眀皇时乐人孙处秀善吹笛好作犯声亦郑卫之变也【陈旸乐书】
　　唐时羯鼓录无有能传其法者开元帝最为妙絶宋璟李皋裴冕亦精其理至宋元祐中邠州一老犹能之有大合禅滴滴泉曲【太平乐府】
　　乐部中有促拍催酒谓之三台唐士云蔡邕自御史累迁尚书不数日间歴徧三台乐工以邕洞晓音律故制词以悦之又始作乐必曰丝抹将来盖丝竹在上钟鼓在下丝以起之乐乃作亦唐以来如是【瑚钩诗话】
　　宋沆为太乐令知音近代无比太常久亡征调沆乃考钟律而得之【唐国史补】
　　唐永徽中王方言于河滩拾得小树栽之及长乃林檎也进于髙宗以为朱柰又名五色林檎敎坊以为曲名【洽闻记】
　　景云初设宴于桃花园羣臣毕集学士李峤等各献桃花诗令宫女歌之辞旣淸婉歌复妙絶献诗者舞蹈称万岁勅太常简二十篇入乐府号曰桃花行【武平一文馆记】先天初眀皇御安福门观灯令朝士能文者为踏歌声调入云【辇下岁时记】
　　李白草堂集白蜀人草堂在蜀懐故国也菩萨蛮忆秦娥二首为百代词曲之祖【郑樵通志】
　　开元中李白供奉翰林时禁中朩芍药盛开明皇乘照夜白贵妃以歩辇从选棃园子弟度曲李年捧檀板押众乐前欲歌眀皇曰赏名花对妃子焉用旧词遂命年持金花笺宣赐李白立进淸平调三章白宿酲未解援笔而就太眞持颇黎七宝杯酌西凉葡萄酒眀皇亲调玉笛以倚曲毎曲徧将换则迟其声以媚之太眞饮罢敛绣巾重拜自此顾李白异于他学士【松牎摭异录】李白于便殿对帝譔词时天寒笔冻莫能书字帝敕宫嫔十人侍白左右各执牙笔呵之其受圣眷如此【开元遗事】杨用修所载太白淸平乐二阕识者谓非太白作以其卑浅也按太白淸平调本三絶句而巳不应复有词也【王世贞四部稿】
　　河汉女玉链顔云軿往往在人间九霄有路去无迹袅袅香风生佩环此太白桂殿秋词也得于石刻而无腔刘无言倚其声歌之音极淸雅【能改斋漫录】
　　仙女下董双成汉殿夜凉吹玉笙曲终却从仙官去万户千门惟月明李太白词也得于石刻而无其腔刘无言自倚其声歌之东皋杂录又以为范德孺谪均州偶游武当山石室极深处有题此曲于崖上未知孰是【词苑】平林漠漠烟如织寒山一带伤心碧暝色入髙楼有人楼上愁玉阶空伫立宿鸟归飞急何处是归程长亭更短亭此词写于鼎州沧水驿不知何人所作魏道辅泰见而爱之后至长沙得古风集于曽子宣内翰家乃知李白所譔【湘山野录】
　　开元时南诏入贡危髻金冠璎珞被体号菩萨蛮因以制曲杨愼改蛮为鬘以戒经华鬘被首为据殊失详考【胡应麟笔丛】
　　唐大中初女蛮国贡双龙犀眀霞锦其人危髻金冠璎珞被体当时号为菩萨蛮优者作女王曲文士往往谱为词【杜阳杂编】
　　忆秦娥商调曲也鳯楼春即其遗意李白之箫声咽用仄韵孙夫人之花深深用平韵张宗瑞复立新名曰碧云深【唐词纪】
　　唐词载李德裕歩虚词即双调捣练子唐词本无换头捣练子本无双调近刻列为李白桂殿秋二首李集之考覈者多矣不闻菩萨蛮忆秦娥而外别有桂殿秋也吴虎臣得于石刻而无其腔刘无言倚其声歌之其说亦未足信刘禹锡作潇湘神起处叠三字一句亦即捣练子但为迎神送神之词耳【古今词话】
　　敎坊记曰开元十一年初制圣寿乐以歌舞之所司先进曲名以墨防者舞舞有曲敎坊惟得舞伊州五天重来叠不离此两曲余悉让内家也内家舞曲有二垂手罗回波乐兰陵王春莺啭半社渠借席乌夜啼之属谓之软舞阿辽曲柘枝黄麞拂林大渭州达摩之属谓之健舞此崔令钦所编曲名三百余调始此【古今词话】
　　眀皇尝坐朝以手指上下按其腹朝退髙力士进曰陛下向来数以手指按腹岂非圣体小有不安耶眀皇曰非也吾昨夜梦游月宫诸仙娱以上清之乐寥亮淸越非人间所闻酣醉久之合奏诸乐以送吾归其曲凄楚动人杳杳在耳吾回以玉笛寻之尽得之矣坐朝之际虑忽遗忘故懐玉笛于衣中时以手指上下寻按非有不安力士再拜贺曰非常之事也愿陛下为臣一奏之其声寥寥然不可名言力士又再拜且请其名眀皇笑曰此曲名紫云回遂载于乐章【郑棨传信录】
　　昔昔盐阿滥堆乌盐角阿那朋之类皆歌曲名也自昔昔盐排律外余多七言絶句有其名而无其调隋炀帝李白调始生矣然望江南忆秦娥则以词起调者也菩萨蛮则以词按调者也【艺苑卮言】
　　骊山多飞鸟名阿滥堆眀皇御玉笛采其声翻为曲子当时左右皆传唱之一作鷃烂堆【中朝故事】
　　开元中大酺于勤政楼观者喧聚莫辨鱼龙百戏之音髙力士请命宫人张永新出歌可以止喧永新出奏曼声广塲寂寂若无一人大酺之曲名始此矣【太平乐府】眀皇谙音律善度曲尝临轩纵击制一曲曰春光好方奏时桃李俱发又制一曲曰秋风髙奏之风雨防然帝曰此事不唤我作天公可乎词俱失传惟好时光一阕云宝髻偏宜宫样莲脸嫩体犹香睂黛不须张敞画天敎入鬓长莫倚倾城貌嫁取个有情郎彼此当年少莫负好时光【开元轶事】
　　荔枝香出唐书贵妃生日命小部奏新曲未有名适进荔枝即以名曲解语花眀皇称贵妃语出天宝遗事念奴娇眀皇宫人念奴也【词品】
　　乐府声诗并着最盛于唐开元天宝间有李八郎者以能歌擅名天下时新及第进士开宴曲江榜中有名士先召李易服隠姓名与同至宴所曰表弟愿与座末众皆不顾旣而酒行乐作歌者曹元谦奏念奴娇众皆咨嗟称赏名士忽指李曰请表弟歌众皆哂或有怒者及转喉发声一曲未终众皆泣下罗拜曰此李八郎也【李清照】眀皇幸蜀霖雨弥旬栈道中闻铃声眀皇悼念贵妃为制雨霖铃曲【太眞外传】
　　杨太眞亦有一词赠善舞张云容者词云罗袖动香香不巳红蕖袅袅秋烟里轻云岭上乍揺风嫩柳池边初拂水此阿那曲也【词统】
　　江采苹九岁诵二南诗开元中选侍眀皇见宠所居悉植梅花故号梅妃为太眞逼迁上阳眀皇于花萼楼念之会夷使贡珠命封一斛赐妃妃谢以诗云柳叶双睂久不描残妆和泪汚红绡长门尽日无梳洗何必珍珠慰寂寥眀皇以新声度曲曰一斛珠【梅妃传】
　　王士源襄阳集序云孟浩然骨貌淸淑风神散朗文不按古师心独妙其春词有云靑楼晓日珠帘映红粉春妆宝镜催巳厌交欢怜枕席相将游戏绕池台坐时衣带萦纤草行即裙裾埽落梅更道眀朝不当作私邀共鬬管弦来论者以为有诗词之别【唐诗解】
　　王维诗名盛于开元天宝间与弟缙宦游两都凡诸王驸马豪右贵势之门无不拂席迎之宁王薛王待之如师友人有得奏乐圗不知其名维视之曰霓裳第三叠第一拍也好事集乐工按之一一无差咸服其精鉴【唐诗纪事】
　　开元中诗人王昌龄髙适王之涣齐名时风尘未偶而游处略同一日天寒微雪三诗人共诣旗亭贳酒小饮忽有棃园伶官数人登楼防防三诗人因避席隈映拥炉火以观焉俄有妙妓数辈寻续而至奢华艳曳都冶颇极旋即奏乐皆当时名部也昌龄等私相约曰我辈各有诗名无从自定其甲乙今者可以密观诸伶所讴若诗入歌词之多者为优矣俄而一伶拊节而唱乃曰寒雨连江夜入吴平眀送客楚山孤洛阳亲友如相问一片冰心在玉壶昌龄则引手画壁曰一絶句又一伶讴曰开箧泪霑臆见君前日书夜台何寂寞犹是子云居适则引手画壁曰一絶句寻又一伶讴曰奉帚平眀金殿开强将团扇共徘徊玉顔不及寒鸦色犹带昭阳日影来昌龄又引手画壁曰二絶句之涣自以得名巳久意颇不平谓诸人曰此辈皆潦倒乐官所唱皆巴人下里之词耳岂阳春白雪之曲俗物敢近哉因指诸伎中最佳者待此子所唱如非我诗即终身不敢与子争衡矣脱是我诗子等须当列拜牀下以师事我因欢笑而俟之须防次至双鬟发声则曰黄河逺上白云间一片孤城万仞山羌笛何须怨杨柳春风不度玉门关之涣即揶揄二子曰田舍奴我岂妄哉因大谐笑诸伶不喻其故皆起诣曰不知诸郎君何此欢噱昌龄等因话其事诸伶竞拜曰俗人不识神仙乞降淸重俯就筵席三子从之饮醉竟日【唐诗纪事】
　　张志和自称烟波钓徒尝谒顔眞卿于湖州以舴艋敝请更之愿为浮家泛宅往来苕霅间作渔歌子词曰西塞山前白鹭飞桃花流水鳜鱼肥靑箬笠绿蓑衣斜风细雨不须归【乐府纪闻】
　　湖州磁湖鎭道士矶即张志和所谓西塞山前白鹭飞也【西吴记】
　　武昌府大冶县东九十里为道士洑即西塞山塞音涩水经云壁立千仞东北对黄公九矶故名西塞横截江流旋涡沸激舟人过之毎为失色张耒诗云巳逢妩媚散花峡不怕危亡道士矶遂以为即志和所游西塞山未知孰是【词苑】
　　志和性髙迈自为渔歌便画之甚有逸思【名画记】
　　张松龄以渔歌子招其弟志和曰乐在风波钓是闲草堂松桂巳胜攀太湖水洞庭山风狂浪急且须还后家莺脰湖旁仙去吴人为建望仙亭【罗湖野录】
