<!-- { "loadSidebar": true } -->
　　漠漠轻隂养花天气乍晴还眀曲迳风微蜂迷红片蝶趁游人　平芜极目青青漫怅望谁招断魂栁外愁闻莺雏唤友鸠妇呼晴
　　前调【黄栀林送李粹伯】　　　　　　　　赵师侠
　　料峭余寒元宵欲徧灯火防珊宿酒难醒新愁未解揺兀吟鞍　林深百舌关关更雨洗桃红未干野烧痕青荒陂水满春事何堪
　　前调【邵武熙春台席上】　　　　　　　　赵师侠
　　矫首遐观崇台徙倚心目俱寛一水萦蓝羣峰耸翠天接髙寒　平生江北江南总未识防中好山雨暗前汀云生衣袂身倦跻攀
　　前调【富阳江亭】　　　　　　　　　　赵师侠
　　烟敛云收夕阳斜照暮色迟留天接波光水涵山影都在扁舟　虚名白尽人头问来徃何时是休潮落潮生吴山越岭依旧临流
　　前调【和张伯寿紫笑词】　　　　　　　　赵师侠
　　浓碧抟枝柔黄衬紫独殿春风菡萏轻盈甘馥郁叶萼相重　人生一笑难同更余韵都藏笑中日助清芬酒添风味须共从容
　　前调【鉴止月下赏莲】　　　　　　　　　赵师侠
　　水满芳塘菰蒲深处戏浴鸳鸯灿锦舒霞红幢緑盖时递幽香　天弓遥挂孤光映烟树云间渺茫散发披襟都忘身世真在仙乡
　　前调【遇何郎石见早梅】　　　　　　　　赵长卿
　　云暗天低枫林雕翠寒鴈声悲茅店儿前竹篱笆后初见横枝　盈盈粉面香肌记月榭当年见伊有恨难传无肠可断立马多时
　　前调【东园醉作梅词】　　　　　　　　　赵长卿
　　千林落叶声声凄惨江皋鴈飞难似玉肌总惊花貌压倒芳菲　香心吐尽因伊料调鼎工夫易期休唱阳关莫歌白雪雨泪沾衣
　　前调　　　　　　　　　　　　赵长卿
　　潇洒仙源夭桃秾李曾对华筵歌媚惊尘舞弯低月满劝金船　鉴湖烟水连天正归棹红妆鬬妍花雾香中人间居士切莫多传
　　前调　　　　　　　　　　　　赵长卿
　　晴雪楼台试灯帘幕适是元宵罗绮娇春帝城风景今夜应饶　争知我系如匏便蹋月良天任敎早闭柴门从他箫鼓细打轻敲
　　前调　　　　　　　　　　　　赵长卿
　　桃杏舒红迟迟暖日媚景芳浓紫燕穿帘香泥着地未乳巢空　千山万水重重烟雨里王维画中芳草斜阳无人江渡蓑笠渔翁
　　前调【侍宴】　　　　　　　　　　张　抡
　　柳色初匀轻寒似水纤雨如尘一阵春风縠纹微皱碧沼鳞鳞　仙娥花月精神奏鳯管鸾丝鬬新万岁声中九霞杯里长醉芳春
　　前调【侍宴禁中和张知閤韵】　　　　　　　曽　觌
　　梅粉轻匀和风布暖芳径无尘鳯阁凌虚龙池澄碧芳意鳞鳞　清时酒圣花神对内苑风光又新一部仙韶九重鸾仗天上长春
　　前调【临安春防泛湖】　　　　　　　　　曽　觌
　　花柳争春湖山竞秀恰近清眀绮席从容兰舟揺曳稳泛波平　君恩许宴簪缨密座促仍多故情一部清音两行红粉醉入严城
　　前调【咏海棠】　　　　　　　　　　曽　觌
　　雨过风微温泉浴倦妃子妆迟翠袖牵云朱唇得酒脸晕胭脂　年年海燕新归怎奈向黄昏恁时倚徧琼防烧残银烛花又争知
　　前调　　　　　　　　　　　　曽　觌
　　小宴清秋霎时见了雨散云收栁絮轻柔梅花闲澹宫院风流　空敎梦绕青楼待说个相思又休无奈情何不来眼厎常在心头
　　前调　　　　　　　　　　　　杨无咎
　　傲雪凌霜平欺寒力搀借春光歩绕西湖兴余东阁可奈诗肠　娟娟月转廻廊悄无处安排暗香一夜相思几枝疎影落在寒牕
　　前调　　　　　　　　　　　　杨无咎
　　江月轩中拍堤新涨绕院薫风深注瑶觞低歌金缕声在晴空　新词尽索无穷断酩酊衰顔爲红愿得年年繁枝子满緑叶隂浓
　　前调【寿词】　　　　　　　　　　杨无咎
　　灼灼红榴垂垂緑栁庭户清和罗绮香中十分春酒几叠髙歌　遐龄欲问如何记平日隂功数多千载今朝笑看池面龟戏青荷
　　前调　　　　　　　　　　　　杨无咎
　　暴雨生凉做成好梦飞到伊行几叶芭蕉数竿修竹人在南牕　傍人笑我恓惶算除是铁心石肠一自别来百般宜处都入思量
　　前调　　　　　　　　　　　　杨无咎
　　目断南枝几回吟绕长怨开迟雨浥风欺雪侵霜妒却恨离披　欲调商鼎如期可奈向骚人自悲頼有毫端幻成氷彩长似芳时
　　前调　　　　　　　　　　　　杨无咎
　　雪艳烟轻又要春色来到芳尊却忆年时月移清影人立黄昏　一番幽思谁论但永夜空迷梦魂绕徧江南缭墙深院水郭山村
　　前调　　　　　　　　　　　　杨无咎
　　月堕霜飞隔牕疎痩微见横枝不道寒香解随羌笛吹到屏帷　个中风味谁知睡乍起乌云任攲嚼蕊挼英浅颦轻笑酒半醒时
　　前调　　　　　　　　　　　　杨无咎
　　日转墙东几枝寒影一防香风清不成眠醉凭诗兴起绕珍丛　平生只个情钟渐老矣无愁可供最是难忘倚楼人在横笛声中
　　前调　　　　　　　　　　　　杨无咎
　　水曲溪傍寒梢冷蕊隐映修篁细细吹香疎疎沉影恼乱廻肠　爲伊驻马横塘漫立尽烟村夕阳空袅吟鞭几多诗句不入思量
　　前调　　　　　　　　　　　　杨无咎
　　瑞鸭烟浓晓来弦管声在霜空却退寒威借回春色满苑香风　几时人下瑶宫记千载今朝庆逢满捧琼觞芝兰丛里锦绣光中
　　前调【范先之席上赋牡丹】　　　　　　　　辛弃疾
　　姚魏名流年年搅断雨恨风愁解释春光剰须破费酒令诗筹　玉肌红粉温柔更染尽天香未休今夜簪花他年第一玉殿东头
　　前调【三山归途代白鸥见嘲】　　　　　　　辛弃疾
　　白鸟相迎相怜相笑满靣尘埃华发苍顔去时曽劝须早归来　而今岂是髙懐爲千里莼羮计哉好把移文从今日日读取千回
　　前调　　　　　　　　　　　　张孝祥
　　草厎蛩吟烟横水际月澹松隂荷动香浓竹深凉早销尽烦襟　发稀浑不胜簪更客里吴霜暗侵富贵功名夲来无意何况如今
　　前调【题丰乐楼】　　　　　　　　　　赵汝愚
　　水月光中烟霞影里涌出楼台空外笙箫人间笑语身在蓬莱　天香暗逐风回正十里荷花尽开买个轻舟山南游遍山北归来
　　前调【游湖】　　　　　　　　　　曹　冠
　　湖岸千峰嵌岩隐映緑竹青松古寺东西楼台上下烟雾冥蒙　波光万顷溶溶人面与荷花共红拨棹归欤一天眀月十里香风
　　前调【长桥】　　　　　　　　　　袁去华
　　天接沧浪晴虹垂饮千歩修梁万顷玻瓈洞庭之外纯浸斜阳　西风劝我持觞况髙栋层轩自凉饮罢不知此身归处独咏苍茫
　　前调【钓台】　　　　　　　　　　袁去华
　　一水萦回参天古朩夹岸苍崖三十三年客星堂上几度曾来　眼看变化云雷分白首烟波放怀细细平章钓台毕竟髙似云台
　　前调【蜀燕宫】　　　　　　　　　　陆　游
　　锦里繁华环宫故邸叠萼竒花俊客妖姬争飞金勒齐驻香车　何须幕障帏遮寳杯浸红云瑞霞银烛光中清歌声里休恨天涯
　　前调【七夕】　　　　　　　　　　刘　镇
　　干鹊收声湿萤度影庭院秋香歩月移隂梳云约翠人在廻廊　醺醺宿酒残妆待付与温柔醉乡却扇藏娇牵衣索笑今夜差凉
　　前调　　　　　　　　　　　　戴复古
　　袖劔飞吟洞庭青草秋水深深万顷波光岳阳楼上一快披襟　不须携酒登临问有酒何人共斟变尽人间君山一防自古如今
　　前调【惜花】　　　　　　　　　　郭应祥
　　春事匆匆花慵栁困雨横风狂寄语诗人须烧银烛与照红妆　休言桃李河阳但过眼难寻色香只有今宵更无眀日且缓持觞
　　前调【元宵】　　　　　　　　　　韩　淲
　　雨洗元宵楼台烟锁隐隐笙箫且插梅花自烧银烛沉水香飘　软红尘里星桥想霁色皇都綘霄屏掩潇湘醉和衣倒春梦迢迢
　　前调　　　　　　　　　　　　韩　淲
　　玉水眀沙峰回路转城倚桥斜老我登临同谁酩酊一望还赊　飞鸿杳霭天涯但取心情酒家紫菊枝枝红茱颗颗休问年华
　　前调　　　　　　　　　　　　韩　淲
　　云淡秋空一江流水烟雨蒙蒙岸转溪廻野平山逺几防征鸿　行人独倚孤篷算此景如图画中莫问功名且寻诗酒一棹西风
　　前调　　　　　　　　　　　　卢　炳
　　兰蕙心情海棠韵度杨栁腰肢歩稳金莲手纤春笋肤似凝脂　歌声舞态都宜着个坚心共伊无奈相思带围寛尽说与敎知
　　前调【蜡梅】　　　　　　　　　　卢　炳
　　雅淡精神铅黄未洗犹带残妆春艳一枝鵞儿顔色染就纤裳　月移影转南窗特地儿送些暗香宿酒初醒这般滋味梦断池塘
　　前调【冬月海棠】　　　　　　　　　　卢　炳
　　笑菊欺梅嫌蜂却蝶压尽寒荄月下精神醉时风韵红透香腮　天工造化难猜甚怪我愁睂未开故遣名花凌霜带露先送春来
　　前调【题四时图画亭】　　　　　　　　　吴文英
　　翠嶂围屛留连迅景花外油亭淡色烟昏浓光清晓一幅闲情　辋川落日鱼罾写不尽人间四幷亭上秋声莺能春语难入丹青
　　前调　　　　　　　　　　　　吴文英
　　梦断游轮孤山路杳越树隂新流水凝酥征衫沾泪都是离痕　玉屏风冷愁人醉烂漫梅花翠云傍夜船回惜春门掩一镜香尘
　　前调　　　　　　　　　　　　蒋　捷
　　小饮微吟残灯断雨静户幽牕几度花开几番花谢又到昏黄　潘娘不是潘郎料应也霜黏鬓傍鹦鹉防空鸳鸯壶破烟渺云茫
　　前调　　　　　　　　　　　　蒋　捷
　　学唱新腔秋千架上钗股敲双栁雨花风翠松裙折红腻鞵幇　归来门掩银釭淡月里疎钟渐撞娇欲人扶醉嫌人问斜倚楼牕
　　前调【梅四首】　　　　　　　　　　周　密
　　约略春痕吹香新句照影清尊洗尽时妆效颦西子不负黄昏　金沙旧事休论尽消得东风返魂一段真情风前孤驿雪后前村
　　前调　　　　　　　　　　　　周　密
　　万雪千霜禁持不过玉雪生光水部多情杜郎老矣易恼愁肠　天寒野屿空廊静倚竹无人自香一笑相逢江南江北竹屋山牕
　　前调　　　　　　　　　　　　周　密
　　映水穿篱新霜微月小蕊疎枝几许风流一声龙竹半幅鹅溪　江头怅望多时欲待折相思寄伊真色真香丹青难写今古无诗
　　前调　　　　　　　　　　　　周　密
　　夜鹤惊飞香浮翠玉防霜枝古意髙风幽人空谷静女深帏　芳心自有天知任醉舞花边帽敧最爱孤山雪初晴后月未残时
　　前调【杨花】　　　　　　　　　　周　密
　　似雾中花似风前雪似雨余云本自无情防萍成緑却又多情　西湖南陌东城甚管定年年送春薄幸东风薄情游子薄命佳人
　　前调【清明夜雪】　　　　　　　　　　张　炎
　　一夜凝寒忽成琼树换却繁华因甚春深片红不到緑水人家　眼惊白昼天涯空望断尘香钿车独立东风曲阑惆怅莫是梨花
　　前调　　　　　　　　　　　　罗　椅
