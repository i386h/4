<!-- { "loadSidebar": true } -->
　　季叔房字孟莲
　　钱继章字尔斐嘉善人继登之弟崇祯丙子举人有谿嘿山房集菊农词
　　吴易字日生吴江人太仆卿邦桢之孙崇祯癸未进士授兵部职方司主事有东湖倡和诗词二巻
　　王泰际字内三嘉定人崇祯癸未进士有冰抱集二十巻
　　沈字临秋
　　沈友夔初名龙华亭人崇祯癸未进士有雪初堂集沈麖字天鹿华亭人
　　沈懋德字云嵩嘉善人所着有坊表录及湖目斋诗词行世
　　陆释麟字瞿弥有集
　　于玉班字淸卿金坛人孝廉永之孙光禄少卿孔兼之子
　　于玉珩字佩卿玉班之弟
　　冯鼎位字素人松江人崇祯戊辰防贡授翰林院待诏喻综
　　王彦字次回金坛人都御史樵之孙以岁贡授华亭训导
　　钱应金字星白嘉兴人有古堂集
　　夏复字存古华亭人吏部主事允彞之子有玉樊堂藳胡偕行字与行徽州人
　　董斯张字遐周归安人大宗伯份之孙撰广博物志四十巻
　　程馟字墨仙休宁人有石交堂词
　　吴兖字鲁于武进人万厯庚子举人
　　髙濓字深甫
　　顾同应字仲从华亭人
　　张草字石阳有绣香集
　　陈翼飞字元朋
　　卓人月字珂月仁和人有蕊渊集
　　于儒颖字仲金坛人光禄少卿孔兼之孙
　　沈自炳字君晦吴江人副使珫之子
　　顾士林字文叔嘉兴人
　　钱继振字尔玉嘉善人
　　钱光绣字圣月
　　沈宗塙字以冲仁和人崇祯癸未进士终行人
　　沈宗堢字旨庵
　　钱芬字仲芳
　　沈钟鹤字同庵
　　顾孔昭
　　沈士鑛字宝臣
　　沈士铣字声令
　　顾谏字廷直嘉兴人
　　朱諌
　　顾志字存英有晖吉堂集
　　张大烈字言冲钱塘人有诗余类函
　　唐世瀚字宗之
　　李伊玉
　　吴桢字永锡
　　朱灏字宗逺松江人
　　薛廷宠
　　周世臣字颖侯
　　孙茂芝字若英
　　裘昌令字梅倩有书仙阁词
　　褚附鳯字梧冈
　　李福谦字子虚嘉兴人
　　冯盛世字济之
　　戈止字永淸
　　失名
　　梦庵
　　方外
　　释涵初
　　闺媛
　　朱盛藻字琼蕤黄州楚宗女尝作灌舂逸尚序
　　端淑卿当涂人敎谕廷弼之女归芮氏有绿牕诗藳王鳯嫺字瑞卿号文如子华亭人进士张本嘉妻居敎子与二女引元引庆自相倡和有贯珠集双燕遗音行世
　　张引元字文姝又字蕙如华亭张本嘉之女适杨安世黄氏状元杨慎妻
　　张红桥闽县人居于红桥之西因自号红桥后归福淸林鸿
　　孟淑卿苏州人训导澄之女自号荆山居士
　　陆卿子长洲人尚宝卿师道女太仓赵宧光妻有云卧阁考槃诸集
　　项兰贞字孟畹秀水黄卯锡妻有裁云月露二草陆卿子为之序
　　沈宜修字宛君吴江人山东副使珫之女工部郎中叶绍袁妻有鹂吹集
　　沈静专字曼君宜修之妹归吴氏所着诗词名适适草叶纨纨字昭齐绍袁长女归同邑袁氏藳名愁言叶小纨字蕙绸绍袁次女适同邑沈永桢
　　叶小鸾字琼章绍袁防女遗藳名返生香
　　张倩倩吴江人适同邑沈自徴
　　徐媛
　　武氏三水人太仆少卿文翔鳯妻
　　刘氏楚人
　　钱氏
　　郭防字素汝长洲人适埭川顾氏
　　顾若璞字知和钱塘人适王氏有卧月轩集
　　商景兰字媚生会稽人应天巡抚祁彪佳妻
　　周兰秀吴江人适平湖孙氏
　　韩智玥湖州人状元韩敬之女归金坛于銮
　　谢小湄字中李有集
　　吴朏号冰蟾子华亭人适曹氏
　　陈防字无垢宜兴人有茹蕙集
　　妓女
　　王微字修微广陵妓自号草衣道人有樾馆诗数巻杨宛字宛叔金陵妓有集
　　马琼琼







　　御选歴代诗余巻一百十
　　钦定四库全书
　　御选歴代诗余巻一百十一
　　司经局洗马掌局事兼翰林院修撰加二级【臣】王奕淸奉防校刋
　　词话【唐一】
　　舜典曰诗言志歌永言声依永律和声诗序曰在心为志发言为诗情动于中而形于言言之不足故嗟叹之嗟叹之不足故咏歌之咏歌之不足故不知手之舞之足之蹈之乐记曰诗言其志也歌咏其声也舞动其容也三者本于心而乐器从之故有心则有诗有声则有律先定其音节然后制词亦依永和声之意也今又分诗与乐府作两科曰古诗曰乐府谓诗之可歌者也而古乐府以为诗之流而词皆就音节以为名汉时雅郑杂用而郑为多魏平荆州得汉雅乐古曲音调存者有四曰鹿鸣驺虞伐檀文王而李延年之徒以歌被宠复改易音节止存鹿鸣一曲晋初亦除之又考汉时短箫
　　铙歌乐曲三国所存者有朱鹭艾如张上之回战城南将进酒之类凡二十二曲晋兴又尽改之独云钓竿二曲而巳自晋以来五季新曲颇众隋初尽归淸乐唐景龙后曲词犹存如白雪公莫舞巴渝白苎子夜团扇懊憹莫愁杨叛儿乌夜啼玉树后庭花六十三曲唐中叶有声有词者三十有七有声无词者止七曲唐歌曲比前代为多其见于今者十之三四耳【碧鸡漫志】
　　词起于唐人而六代巳滥觞矣梁武帝有江南弄陈后主有玉树后庭花隋炀帝有夜饮朝眠曲岂独五代之主蜀之王衍孟防南唐之李璟李煜吴越之钱俶以工小词为能文哉王衍之月眀如水浸宫殿有酒不醉眞痴人李玉箫爱赏之元人用为传竒孟防之冰肌玉骨淸无汗东坡复衍足其句钱俶之金鳯欲飞遭掣搦情脉脉行即玉楼云雨隔为艺祖叹赏惜无全篇而亦流递于后矣【曲洧旧闻】
　　隋乐工王令言妙达音律时炀帝将征辽令言之子弹琵琶作安公子曲令言惊问那得有此对曰宫中新翻曲也调在太蔟角【通典】
　　玉台新咏载乌夜啼徐陵云绣帐罗帏灯影独一夜千年犹不足惟憎无赖汝南鸡天河未落已争啼王建云章华宫人夜上楼君王望月西山头夜深宫殿门不锁白露满山山叶堕一首转韵平仄各叶此商调曲也皇甫松竹枝祖之【杨慎】
　　塡词必溯六朝者亦昔人探河穷源之意如梁武帝江南弄云众花杂色满上林舒芳耀彩垂轻阴连手蹀舞春心舞春心临岁腴中人望独踟蹰梁僧法云三洲歌一解云三洲断江口水从窈窕河旁流啼将别共来长相思二解云三洲断江口水从窈窕河旁流欢将乐共来长相思梁臣徐勉迎客曲云丝管列舞曲陈含羞未奏待佳賔罗丝管陈舞席敛袖嘿唇迎上客送客曲云袖缤纷声委咽歌曲未终髙驾别爵无筭景巳流空纡长袖客不留隋炀帝夜饮朝眠曲云忆睡时待来刚不来卸妆仍索伴解佩更相催博山思结梦沉水未成灰忆起时投籖初报晓被惹香黛残枕隠金钗袅笑动上林中除却司晨鸟王叡迎神歌云蓪草头花柳叶裙蒲葵树下舞蛮云引领望江遥滴泪白苹风起水生纹送神歌云枨枨山响答琵琶酒湿靑莎肉饲鸦树叶无声神去后纸钱飞出木棉花此六代风华靡丽之语后来词家之所本也略辑于此【杨愼】
　　沈约亦有六忆诗其三云忆眠时人眠独未眠解罗不待劝就枕更须牵复恐旁人见娇羞在烛前巳开炀帝之先矣【词苑】
　　唐时古意犹未失竹枝浪淘沙抛毬乐杨柳枝乃诗中絶句而定为歌曲故李白淸平调皆絶句元白诸诗多为知音者协律白居易守杭元稹赠诗云休遣玲珑唱我诗我诗多是别君辞自注云乐人髙玲珑能歌余数十诗又白居易自有诗云席上争飞使君酒歌中羣唱舍人诗又元稹见人歌韩舍人新律诗戏赠云轻新便妓唱凝妙入僧禅沈亚之云故人李贺善撰南北朝乐府多怨郁凄艳之句诚能盖古排今使为词者莫能偶矣唐史称李贺乐章数十篇诸工皆合之管弦又称李益诗每一篇成乐工慕名者争以赂取之被诸声歌供奉天子旧史亦称武元衡工五言诗好事者传之往往见于乐部开元中王昌龄髙适王之涣旗亭画壁伶官招妓聚宴以此知唐之伶妓以当时名士诗词入歌曲皆常事也【碧鸡漫志】
　　梁乐府有夜夜曲或名昔昔盐昔即夜也盐亦曲之别名张枯诗村俗犹吹阿滥堆贺铸词塞管孤吹新阿滥又戴式之有乌盐角行元人月泉吟社诗山歌聒耳乌盐角村酒柔情玉练槌阿滥堆乌盐角皆曲名也李郢诗谢公留赏山公醉知入笙歌阿那朋刘禹锡竹枝词今朝北客思归去回入纥那披绿萝阿那纥那亦当时曲名李诗言变梵呗为艳歌刘词言变南调为北曲也【杨愼】
　　唐词纪为郭茂倩所辑杨璠董御多收伪词以广之有以其名同而滥收之者今取刘禹锡纥那曲云踏曲兴无穷调同词不同愿郎千万寿长作主人翁按词品阿那纥那皆当时曲名刘禹锡言变南调为北曲盖随方音而转也刘采春罗唝曲云莫作商人妇金钗当卜钱朝朝江口望错认几人船按曲有三解一名望夫歌取其一以存调无名氏一片子云柳色靑山映棃花雪鸟藏緑牎桃李下闲坐叹春芳按敎坊记有此名乐府解题所不详者更有琴曲名千金意始分前后段起句三字一音如音音音三字起句后接心心心三字起句而下俱指法未能格之也【古今词话】
　　今以五七言之别见者彚较之如何满子已收六言六句矣兹考薛逢之何满子云系马宫槐老持杯店菊黄故交今不见流恨满山光如三台令巳收六言四句矣兹考李后主之三台令云不寐倦长更披衣出户行月寒秋竹冷风切夜窓声如杨柳枝巳收七言四句矣兹考李商隠之杨柳枝云画屏绣歩障物物自成双如何湖上望只是见鸳鸯如醉公子巳收无名氏之五言八句矣兹考无名氏之醉公子云昨日春园饮今朝倒接防谁人扶上马不省下楼时如长命女巳收长短句矣兹考无名氏之长命女云云送关西雨风传渭北秋孤灯然客梦寒杵捣乡愁如乌夜啼巳收长短句矣兹考聂夷中之乌夜啼云众鸟各归枝乌乌尔不栖还应知妾恨故向绿牎啼如长相思巳收琴调之长短句矣兹考张继之仄韵长相思云辽阳望河县白首无由见海上瑚枝年年寄春燕又令狐楚之平韵长相思云君行登陇上妾梦在关中玉筯千行落银牀一夕空如江南春旣列长短句矣兹考刘禹锡之江南春云新妆宜面下朱楼深锁春光一院愁行到中庭数花朶蜻蜓飞上玉搔头如歩虚词巳列长短句之双调矣兹考陈羽之歩虚词云楼阁层层阿母家昆仑山顶驻红霞笙歌往见穆天子相引笑看琪树花如渔歌子巳列长短句之单调双调矣兹考李梦符之渔父词二首云村市钟声渡逺滩半轮残月落前山徐徐拨棹却归去浪叠朝霞碎锦翻渔弟渔兄喜到来婆官赛却坐江隈椰榆杓子瘤杯酒烂煮鲈鱼满盎堆如鳯归云巳列林钟商之长调矣兹考滕潜之鳯归云二首云金井防边见羽仪梧桐树上宿寒枝五陵公子怜文彩画与佳人刺绣衣饮啄蓬山最上头和烟飞下禁城秋曽将弄玉归云去金翿斜翻十二楼他如离别难金缕曲水调歌白苎各有七絶杂以虚声亦多可歌者后之集谱者无以诗句而乱词调也【古今词话】
　　淸商曲有采莲子即江南弄中采莲曲如李白耶溪采莲女见客棹歌回笑入荷花里佯羞不出来刘方平落日晴江曲荆歌艳楚腰采莲从小惯十五即乘潮又王昌龄乱入池中看不见闻歌始觉有人来张潮赖逢邻女曽相识并着莲舟不畏风殊有风致然必以皇甫松孙光宪之排调有衬字者为词体【乐府解题】
