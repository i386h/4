<!-- { "loadSidebar": true } -->
　　成都杨慎所著书百余种号为博洽金华胡应麟嫌其熟于稗史不嫺于正史作笔丛以驳之然杨所辑百琲真珠词林万选王弇州亦谓之词家功臣也因议礼谪戍泸州暇时红粉傅面作双了髻插花令诸妓扶觞游行了不为怍有以书规之者答云文有仗境生情诗或托物起兴如雀延伯临阵则召田僧超为壮士歌宋子京修史使丽竖防椽烛吴元中起草令逺山磨隃麋是或一道也走岂能执鞭古人聊以耗壮心遣余年耳知我者不可以不闻此言不知我者不可以不闻此言诗有罗衣香未歇犹是汉宫恩句词亦富赡【乐府纪闻】
　　杨用修少时善琵琶毎自为新声度之及登第后犹于暑月花绾两角髻着单纱半臂背负琵琶共二三骚人携尊酒席地坐西长安街上歌所制小词撮拨到晓适李阁老早朝过之聴其声异常流令人询之则云杨公子修撰也李为之下车杨举巵进李曰朝尚早愿为先生更弹弹罢而火城将熄李先入朝杨亦随着朝衣而至朝退进阁揖李先生及其尊人李笑谓曰公子韵度自足千古何必躬亲丝竹乃擅风华自是长安一片月絶不闻杨公子琵琶声矣【桐下听然】
　　升庵夫人黄氏寄外诗有曰归曰归愁嵗暮其雨其雨怨朝阳之句传诵人口又有满庭芳巫山一段云诸词皆为雅丽或比之赵松雪管夫人然管工画竹耳诗词鄙俚不及黄逺矣【晚香堂清语】
　　王渼陂初作北曲自谓极工徐召一老乐工问之殊不见许于是爽然自失北面执弟子礼以伶为师久遂以曲擅名天下词曲虽不同要不可尽作文字观此词与乐府所以同源也【花草蒙拾】
　　唐子畏素性不羇及坐废益游于酒人以自娯宸濠礼聘之子畏知其有异志乃佯狂裸形箕踞以处得遣归又传其鬻身梁溪巨室以求美婢见诸剧戏祝枝山尝傅粉墨从优伶入市度新声多为狎斜游着掷果窥帘醉红金缕诸集皆言情之作好负逋债出则萃而呼责之者踵相接也两人同滥笔墨多谐谑而人尊重之唐词有踏莎行千秋嵗引祝有凤栖梧浪淘沙俱不甚精警【古今词话】
　　子畏呉下才人而佳词絶少踏莎行四时闺词脍炙当世及读陈白阳集知俱系陈作陈集编于其从孙明卿者谅无传疑余欲改正友人曰倩陈山人彩毫为唐解元防染风流也可何必认真乃不果改【兰皋集】
　　文衡山待诏素性髙雅不喜声妓呉俗六月廿四荷花洲渚画舫笙歌咸集祝枝山唐子畏预匿二妓人于舟尾邀之同游衡山先面订不与妓席唐祝私约酒阑歌声相接出以侑觞衡山愤极欲投水唐祝呼小艇送之乃其水龙吟题情亦甚婉丽但声调错落句读参差稍为正之词云依依落日平西正池上晚凉初足太湖石畔丝丝疎雨芭蕉簇簇院落深沈帘栊静悄阑干幽曲猛然间何处玉箫声起满地月明人独风约轻纱透肉掩酥胸盈盈新浴一段风情满身娇怯恍然寒玉青团扇子欲举还垂防畨虚扑向夜阑独笑红裆自解灭银屛烛【古今词话】
　　王世贞于帖括盛行之日独以诗古文鸣世当时词家亦都尚不痛不痒篇什而独能以生动见长以故汪道昆李攀龙辈俱逊之即弇州自谓意在笔先笔随意往法不累气才不累法有境必穷有证必切匪独诗文为然填词末艺敢于数子云有防长晚年学道王穉登以书讽之弇州答曰仆晏坐澹然无营子嘲我未焚笔砚笔砚固当焚但世无士衡以此二物少延耳【古今词话】
　　弇州少好读书骆行简竒之曰他日必以文章名世汪伯玉曰诗如孙武韩信用兵宫嫔市人无不可阵词则沾沾自喜亦出人一头地李于鳞曰惟某敢与狎主齐盟而小词弗逮也弟世懋时人呼为小美奉常集词仅数首自谓游江西后颇觉有进【尧山堂外纪】
　　探花王昂榜下择壻时作催妆词寄调好事近云喜气满门阑光动绮罗香陌行到紫薇花下悟身非凡客不须脂粉汚天真嫌怕太红白留取黛睂浅处画章台春色【词品】
　　李于鳞懐宗子相诗云卧病山中生桂树懐人江上落梅花边廷实懐李献吉诗云四海酒杯形影外十年诗草梦魂余时推作者而李有八声甘州边有踏莎行俱不足存何也【古今词话】
　　徐文长爲胡少保幕客掌书记督府势严重文武将吏莫敢仰视文长戴敝乌巾衣白布澣衣非时直闯门入长揖就坐奋袂纵谈幕中有急需召之不至夜深开防门以待侦者还报徐秀才方泥饮大醉叫呶不可致也倭既靖宴将士于烂柯山文长走笔作铙歌云接得羽书知破贼烂柯山上正围棋又云帐下共推擒虎将江南只数义乌兵少保命刻石词有菩萨蛮咏鞵鹊踏花翻咏走马妓诸选皆载之【明诗纪事】
　　文长咏半面美人圗词有这半面刚被那半面儿相遮之句灵慧絶伦【屠隆】
　　林章溺情一妓适妓以他事系狱林日徘徊于外计欲出之爲赋孤鸾一阕云爲谁抛撇似海燕初分林莺乍别回首天涯满目云山愁絶东风不怜春色把一枝杨花吹折直恁黏云带雨更盈盈似雪奈梦儿相隔恨难说想昨夜孤衾今日双颊比这青衫上有几重啼血一声晚钟动了又送人肠断时节莫把琵琶乱拨正春江潮咽寻爲当事所释欲委身于林林竟度爲女冠人皆贤之【乐府纪闻】
　　汤义仍文采风流照耀一世出其绪余以爲塡词如回文菩萨蛮添字昭君怨皆杰作也【古今词选】
　　俞仲茅小词云轮到相思没处辞睂间露一丝视易安才下睂头又上心头可谓此儿善盗然易安亦从范希文都来此事睂间心上无计相回避语脱胎特更工耳【花草蒙拾】
　　俞少卿云万歴以来诗文制义化爲四目蒙魌九头妖鸟而诗余以无人染指故独留本来面目此言固是激论如冯董二文敏赵忠毅呉文端李太防范尚寳焦修撰王编修诸公何尝无一二佳词但非专家故不爲少卿所推借耳【词衷】
　　俞君宣自负风情尝爲顾文英赋古镜词云张郎一去君且代郎看双蛾觧理赠别踌躇不忍把君分碎问容顔君独知憔悴受多磨与君无异广寒三五嫦娥愁向却元自已晴空里似丹青防缀个中小小洞天深处背地沉迷形影都无据怜君自爲分明累贮尽了汉宫人泪架罢妆残瞥然收却逺山横翠盖调寄桂枝香也文英善书以碧丝作小楷绣之镜台遗所欢未几卒君宣梦文英谢此词且曰后二语不吉爱其佳未请易也嗟乎栁緜枝上朝云爲之感没架罢妆残文英遂以谶终词入妙来竟令生者可以死耶【兰皋集】
　　古今竹枝皆泛咏风土惟田艺蘅云阿娘拘束好心痴白玉防干防竹枝春色到来抽乱笋石头缝里迸芽儿若个郎来讨竹秧雌雄须得要成双明年此日春雷发管取婴儿脱锦腔共四首皆赋本意盖仿杨栁枝采莲曲体也卓珂月以爲正格要亦不必【花草蒙拾】
　　吾家于陵及华山处士世有隠徳余辈胶黏五浊羇锁一生每忆少年青松白石之盟何止浩叹岁丁酉始得筑婉娈草堂于二陆遗址故有长者爲营栽竹地中年方惬住山心之句然山中亦不能如道家保链吐纳以啬余年即佛藏五千巻随读随辍惟喜与邻翁院僧谈接花艺果种朮劚苓之法其余一味安稳本色而已尝作临江仙一词云婉娈北山松树下石根结个岩阿巧藏精舎恰无多尚余檐隙地种竹与栽梧髙卧不须愁客至客来野笋山蔬一瓢浊酒尽能沽倦时呼寉舞醉后倩僧扶【陈继儒岩栖幽事】
　　四时之景无如初夏余尝夜归作摊破浣溪沙云梓树花香月半明棹歌归去蟪蛄鸣曲曲栁塘茅屋矮挂渔罾笑指吾庐何处是一池荷叶小桥横灯火纸牕修竹里读书声【岩栖幽事】
　　维扬张世文着诗余圗谱絶不似啸余谱词体明辨之舛错而爲之规规矩矩眞塡词家功臣也其自制鹊踏枝有云紫燕双飞深院静寳枕纱幮睡起娇如病一线碧烟萦藻井小鬟茶进龙香饼又斜日髙楼明锦幕楼上佳人痴倚防干角心事不知縁底恶对花珠泪双双落新蒨蕴借更足振起一时【古今词话】
　　卓珂月自负逸才词统一书搜采鉴别大有廓清之力乃其自运去宋人门庑尚逺神韵兴象都未梦见【花草蒙拾】王次回喜作小艳诗最多而工疑雨集二巻见者沁入肝脾里俗爲之一变几于小元白云词不多作而善改昔人词殊有加毫颊上之致如秋千改徐文长云多娇最爱鞵儿浅有时立在秋千板板已窄棱棱犹余三四分一钩浑玉削红绣幇儿雀休去歩香堤游人量印泥起句已比旧作较稳换头红绒止半索绣满幇儿雀仅能刻画其纤改语则见其晳而直矣且雀不可以红绒绣乃以绒绣雀于红幇上耳亦改语爲是其别意改洪叔璵云花露涨冥冥欲雨还晴薄罗衫子着来轻解道明朝寒食近且莫成行花下酒频倾纤手重増十三弦畔诉离情又得一宵相伴也无限丁宁比洪作止存三句词意俱换几于虞允文用王权之卒不止李太尉入北军也其茉莉改刘叔安云帘栊午寂正阴阴窥见后堂芳树緑徧长丛花事杳忽接琼葩丰度艳雪肌肤蕊珠标格销尽人间暑还忧风日曲屏罗幙遮护长记歌酒防微闻暗麝笑觅衣沾露月没防干天似水相伴谢娘牕户浴后轻鬟凉生滑簟总是牵情处惹人幽梦枕边零乱如许起处帘中堂后緑阴庵蔼说花时已觉有情艳雪蕊珠状花之色暗麝状花之香鬟间簟上枕边举护花者之张设戴花者之神情摹拟毕到语复俊丽可谓词中圣手所用刘语不过四句此可竟称次回作也【词筌】
　　呉鲁于孝廉能诗善书筑墅南郭尽泉池涧石亭台花竹之胜小词潇洒絶俗自比稼轩有和稼轩卜算子词云性嬾不衣冠地僻无车马谁与山翁作徃还五月披裘者髙枕石爲牀剧饮盆爲瓦不让羲皇已上人五栁先生也倦放林逋寉嬾策山公马千尺长廊水一方犹羡舟居者地僻藓侵堦屋老松生瓦门外人来问主人山水之间也【词衷】
　　沈天羽四集中有别集自谓有鉥肠镂肾之妙吾最喜其意致相诡言语妙天下数语爲诗余别开生面然亦有刻意纤巧致离本旨不无竒过得庸深极反浅之病岷源滥觞不得不归咎别集二字【词衷】
　　陈大樽文髙两汉诗轶三唐苍劲之气与节义相符乃湘眞一集风流婉丽如此传称河南亮节作字不胜绮罗广平铁心梅赋偏工清艳于黄门益信【兰皋集】
　　明季词家竞起然妙丽惟湘眞阁江蓠槛诸什如咏斜阳则云弄晴催薄暮咏黄昏则云青灯冷碧纱烟尽半晌愁难定咏五更则云愁时如梦梦时愁角声到小红楼咏杏花则云微寒着处不胜娇一番弄雨花梢咏落花则云玉轮碾平芳草半面恼红妆咏春闺则云几度东风人意恼深深院落芳心小咏艳情则云难去难去门外尺深花雨皆黄门意到之句【古今词话】
　　夏存古烛影揺红云辜负天公九重上有春如海佳期一梦断人肠静倚银釭待隔浦红莲堪采上扁舟伤心欸乃梨花带雨栁絮迎风一番愁债回首当年绮楼画阁生光彩朝弹瑶瑟夜银筝歌舞人常在一自变迁陵谷黯消魂难再金钗十二珠履三千凄凉千载遗珠零璧诸选不收偶列于此【玉樊堂稿】
　　词至云间幽兰湘眞诸集言内意外已无遗议所谓华亭肠断宋玉魂消称诸妙合谓欲专诣所微短者长篇不足耳北宋诸家大率如是正如嘉州右丞不能爲工部之五七排体自足名家【逺志斋】
　　相传黄山逸客行香子一阕云俊翮无声饥掠寒庭满樛枝鸟雀皆惊惜哉不中狙击秦嬴恨筑参差椎孟浪剑纵横汝鹘来听休耻无能问何如绣臂金铃空拳未徃气巳峥嵘任破长空没孤影搅青冥云见一鹘击鸟不中而旁爲之叹惜者惜不得作者姓名然其词自足传也【诗余五集】
