<!-- { "loadSidebar": true } -->
　　春意忙忙春色里又还几度花期澹晴时尽融怡梅顋翻白后柳眼弄青时　正是江城天气好楼台灯火星移相逢无处不相宜轻狂行乐去明月夜深归
　　前调　　　　　　　　　　　　曹　组
　　青琐牎深红兽暖灯前共倒金尊数枝梅浸玉壶春雪明浑似晓香意欲成云　户外马嘶催客起席间欢意留人从他微霰落纷纷不妨吹酒面归去醒余醺
　　前调　　　　　　　　　　　　叶梦得
　　不见跳鱼翻曲港湖邉特地经过萧萧踈雨乱风荷微云吹尽散明月堕平波　白酒一杯还径醉归来散髪婆娑无人能唱采菱歌小轩敧枕簟檐影挂星河
　　前调　　　　　　　　　　　　叶梦得
　　自笑天涯无定准飘然到处迟留兴阑却上五湖舟鲈莼新有味碧树巳惊秋　台上微凉初过雨一尊聊记同游寄声时为到沧洲遥知敧枕处万壑看交流
　　前调【南山台成与客看月】　　　　　　　　叶梦得
　　絶顶参差千嶂外不知空水相浮下临湖海见三洲落霞横暮景为客小迟留　巻尽微云天更阔此行不负清秋忽惊河汉近人流青霄元有路一笑倚琼楼
　　前调　　　　　　　　　　　　叶梦得
　　碧瓦新霜侵晓梦黄花巳过清秋风帆何处挂扁舟故人归欲尽斜日更回头　乐圃桥邉烦借问有人髙卧江楼寄声聊为诉离忧桂丛应巳老何事久淹留
　　前调【席上梅花】　　　　　　　　　　叶梦得
　　不与羣芳争艳艳化工自许寒梅一枝临晩照歌台眼明浑未见弦管莫惊催　记取刘郎归去路千年应话天台酒防不惜更重陪夜寒衣袂薄犹有暗香回
　　前调【夜登小阁忆洛中旧游】　　　　　　　陈与义
　　忆昔午桥桥上饮坐中多是豪英长沟流月去无声杏花疎影里吹笛到天明　二十余年如一梦此身虽在堪惊闲登小阁看新晴古今多少事渔唱起三更
　　前调　　　　　　　　　　　　赵长卿
　　天外浓云云外雨雨声初上檐牙红蕖应褪洗妆花晚凉如有意习习到山家　为唤山童多索酒金钟细酌流霞晕生玉颊酒潮斜闲中无宠辱醉里是生涯
　　前调　　　　　　　　　　　　赵长卿
　　过尽征鸿来尽燕故园消息茫然一春憔悴有人怜懐家寒食夜中酒落花天　见说江头春浪殷勤欲送归船别来此处最萦牵短篷南浦雨疎柳断桥烟
　　前调　　　　　　　　　　　　赵长卿
　　日欲低时江景好暮山紫翠重重钓筒收尽碧潭空一船霜夜月两防荻花风　遥忆暖春新向火黄昏下了帘栊水邨渔浦檥孤篷单衾愁梦断无梦转愁浓
　　前调　　　　　　　　　　　　赵长卿
　　人在梦云楼上别残灯影里迟留依稀绿惨更红羞露痕双脸湿山様两睂愁　几幅片帆天际去云涛烟浪悠悠今宵独立古江头水腥鱼菜市风碎荻花洲
　　前调【荼防】　　　　　　　　　　张元干
　　莺唤屏山惊睡起娇多须要郎扶荼防斗帐罢熏炉翠穿珠落索香泛玉流苏　长记枕痕销醉色日髙犹倦妆梳一枝春痩想如初梦迷芳草路望断素鳞书
　　前调　　　　　　　　　　　　张　抡
　　闻道彤庭森寳仗霜风逐雨驱云六龙扶辇下青冥香随鸾扇逺日射赭袍明　帘卷天街人隘路满城喜望清尘欢声催起岭梅春欲知天意好昨夜月华新
　　前调【禁中丹桂】　　　　　　　　　　张　抡
　　玉宇凉生清禁晓丹葩色照晴空珊瑚敲碎小玲珑人间无此种来自广寒宫　雕玉阑干深院静嫣然凝笑西风曲屏须占一枝红且图欹醉枕香到梦魂中
　　前调【探梅】　　　　　　　　　　辛弃疾
　　老去惜花心已嬾爱梅犹绕江邨一枝先破玉溪春更无花态度全是雪精神　賸向青山餐秀色为渠着句清新竹根流水帯溪云醉中浑不觉归路月黄昏
　　前调　　　　　　　　　　　　辛弃疾
　　风雨催春寒食近平原一片丹青溪头唤渡柳邉行花飞蝴蝶乱桑嫩野蚕生　绿野先生闲袖手却寻诗酒功名未知明日定隂晴今宵成独醉却笑众人醒
　　前调【簮花屡堕戏作】　　　　　　　　　辛弃疾
　　鼔子花开春烂漫荒园无限思量今朝拄杖过西乡急呼桃叶渡为看牡丹忙　不管昨宵风雨横依然红紫成行白头陪奉少年塲一枝簮不住推道帽檐长
　　前调　　　　　　　　　　　　吕胜巳
　　忽忆裴公台上去逺空秋气棱棱万山一水秀还明此时三楚客何意续骚经　爱竹子猷参杖履能诗侯喜同登酬不尽古今情清风生白麈侧月照疎星
　　前调【种海棠作】　　　　　　　　　　刘克庄
　　落魄长官江海客少年万里寻春而今憔悴向溪濵断无觞咏兴惟有簿书尘　手插海棠三百本等闲妆防芳辰他年绛雪映红云叮咛风与月记取种花人
　　前调【潮恵道中】　　　　　　　　　　刘克庄
　　不见仙湖能几日尘沙变尽形容夜来月冷露华浓都忘茆屋下但记画船中　两防绿隂犹未合更须补竹添松最怜几树朩芙蓉手栽才数尺别后为谁红
　　前调【巳酉和实之灯夕】　　　　　　　　刘克庄
　　玉篴钿车当日事东涂西抹都曾等闲曲子压和凝纵游非草草巳醉强惺惺　今向三家邨送老身如罢讲吴僧髙楼百尺不须登半炉烧叶火一盏勘书灯
　　前调　　　　　　　　　　　　李　石
　　烟柳疎疎人悄悄画楼风外吹笙倚防闻唤小红声熏香临欲睡玉漏巳三更　坐待不来来又去一方明月中庭粉墙东畔小桥横起来花影下扇子扑流萤
　　前调　　　　　　　　　　　　王千秋
　　柳巷莺啼春未晓画堂环佩熏炉烘暖鹧鸪斑寿杯须斗酌舞袖正弓弯　未说珥貂横玉事勲名且勒燕然归来方卜五湖闲年年花月夜沉醉绮罗间
　　前调　　　　　　　　　　　　黄　机
　　上巳清明都过了客愁惟有心知子规昨夜忽催归驿程那复记魂梦巳先飞　回首故园花与柳枝枝叶叶相思归来得典春衣绿隂幽防处不管尽情啼
　　前调　　　　　　　　　　　　刘　鎭
　　荡紫飘红芳信断都无人问秾纤吟鞭倚醉问凉蟾香消金缕篆尘压寳妆匳　梦峡朝云飞不到一春离绪厌厌却疑归燕碍重帘心期花底误睂眼柳邉添
　　前调　　　　　　　　　　　　马庄父
　　人意舒闲春事到徐徐弄日微云翠鬟飞绕閙蛾羣烟横沽酒市风转落梅邨　歳事一新人半旧相逢际晩醺醺花间亭馆柳间门尅除风雨外排日醉红裙
　　前调　　　　　　　　　　　　王　炎
　　鶗鴂一声春事了不知苦劝谁归花梢香露染蔷薇小梅酸着齿酒榼正堪携　鸭绿一篙新雨过逺山半出脩睂仙翁理棹欲来时绕檐乌鹊喜报与主人知
　　前调　　　　　　　　　　　　髙观国
　　俱是洛阳年少客才华迥出天眞青衫惯拂软红尘酒狂因月舞诗俊为梅新　寄语长安风月道鸎花缓作青春披风沐露问前津客中春不当归去倍还人
　　前调　　　　　　　　　　　　史逹祖
　　愁与西风应有约年年同赴清秋旧游帘幙记扬州一灯人着梦双鴈月当楼　罗帯鸳鸯尘暗澹更须整顿风流天涯万一见温柔痩应因此痩羞亦为郎羞
　　前调　　　　　　　　　　　　韩　淲
　　脆管繁弦无觅处小楼空掩遥山柳丝直下曲阑干海棠红欲褪玉钏怯春衫　殢酒不成芳信断社寒新燕呢喃雕盘慵整寳香残绮疏明薄暮帘外雨潺潺
　　前调　　　　　　　　　　　　韩　淲
　　罗帐画屏新梦悄绿牎慵起香残重帘生怕倚阑干春风吹玉水春雪满灵山　梁燕未来归鴈动海棠才帯红酣酒愁花恨霎时间烟云催薄暮丝雨湿轻寒
　　前调　　　　　　　　　　　　韩　淲
　　竹树隂隂流涧水黄鹂飞去飞还蓬门篱落小桥湾更无尘迹到我自爱其间　雨又随风催薄暮轻雷时动云班归来凉意一牎闲病余眞倦矣睡熟簟纹寛
　　前调【墨水仙】　　　　　　　　　　张　炎
　　翦翦春冰出万壑和春帯出芳丛谁分弱水洗尘红低回金凿落约略玉玲珑　昨夜洞庭云一片朗吟飞过天风戏将瑶草散虚空灵根何处觅只在此山中
　　前调　　　　　　　　　　　　石孝友
　　醉袖吟鞭竹色里帽檐低处风斜晩山一半被云遮残阳明逺水古朩集栖鸦　暮去朝来缘底事不如早早还家曲屏深幌小牎纱翠沾睂上柳红揾脸邉花
　　前调　　　　　　　　　　　　石孝友
　　买笑当歌何处好小楼四面江山玉梅枝上卸余寒雨随春到急风向晚来顚　任自腰围都痩损肯敎懽意阑引杯相属莫留残花和人竞好人与月争圆
　　前调　　　　　　　　　　　　石孝友
　　枕上莺声初破睡悄寒轻透帘帏起来惆怅有谁知雨狂风转急揉损好花枝　薄幸别来春又老等闲误却佳期斜阳影里立多时逺山何事翠相对蹙脩睂
　　前调　　　　　　　　　　【宋媛】李清照
　　庭院深深深几许云牎雾阁春迟为谁憔悴痩芳姿夜来清梦好应是发南枝　玉痩檀轻无限恨南楼羌管休吹浓香开尽有谁知暖风迟日也别到杏花时
　　前调　　　　　　　　　　　　李清照
　　庭院深深深几许云牎雾阁常扄柳梢梅萼渐分明春归秣陵树人客建安城　感月吟风多少事如今老去无成谁怜憔悴更凋零灯花空结蕊离别共伤情
　　前调　　　　　　　　　　　刘鼎臣妻
　　何处甘泉来席上嫩黄初泻银瓶月团尝罢有余清惠山名品好歌舞暂留停　欲赏霍源新气味不应兼进狶苓此中端有澹交情相如方病酒一饮骨毛轻
　　前调　　　　　　　　　　　刘鼎臣妻
　　记得髙堂同饮散一杯汤罢分携绛纱笼影簇行旗更残银漏急天澹玉绳低　只恐曲终人不见歌声且为迟迟如今车马各东西画堂携手处疑梦又疑非
　　前调【立春寄　　　　　　　宋媛季顺妹】苏　氏
　　一夜东风穿绣户融融暖应佳时春来何处最相知平明堤上柳染徧郁金枝　姊妹嬉游时节近今朝应怨来迟凭谁说与到家期玉钗头上胜留待逺人归
　　前调　　　　　　　　　　　　完顔璹
　　倦客更遭尘事冗故寻闲地婆娑一尊芳草一声歌卢郎心未老潘令鬓先皤　醉向繁台台上问满川细柳新荷薰风楼阁夕阳多倚防凝思久渔笛起烟波
　　前调【梅花】　　　　　　　　　　韩　玉
　　月是银釭溪是镜云霓与作衣裳夜寒独立竹篱傍妆成那待粉笑罢自生香　自古佳人多薄命枉敎傲雪凌霜从来林下异闺房何须三弄笛方断九廻肠
　　前调　　　　　　　　　　　　段成巳
　　走徧人间无一事十年归梦悠悠行藏休更倚危楼乱山明月晓沧海冷云秋　诗酒功名殊不恶个中未减风流西风吹散两睂愁一声长啸罢烟雨暗汀洲
　　前调　　　　　　　　　　　　元好问
　　昨夜半山亭下醉洼尊今日留题放船直到浙江西玉壶天上下云锦树髙低　世上红尘争白日山中太古熙熙外人初到故应迷桃花三百里浑是武陵溪
　　前调　　　　　　　　　　　　元好问
　　自笑此身无定在北州又复南州买田何日遂归休向来元落落此去亦悠悠　赤日黄尘三百里嵩丘几度登楼故人多在玉溪头清泉明月晓髙树乱蝉秋
