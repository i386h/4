<!-- { "loadSidebar": true } -->
　　案：上都楼阁以大安阁为最有名。此外尚有：一，万安阁。《元史世祖纪》：至元八年「上都万安阁成」。二，清宁殿，已见前述。三，歇山殿。《英宗纪》：至治二年二月「罢上都歇山殿」，则此殿造于英宗朝以前。四，鹿顶殿。《英宗纪》：至治元年「上都鹿顶殿成」。五，椶殿，见《元宫词》其三诗注。六，香殿。《泰定帝纪》：泰定二年「八月戊子，修上都香殿」。七，崇福洪禧殿。《文宗纪》：至顺二年「修上都洪禧崇福等殿」。故崇福与洪禧为两座殿。八，睿思阁。《元史》卷一八四《崔敬传》：「世祖以上都为清暑之地，车驾巡幸，岁以为常，阁有大安，殿有鸿禧、睿思。」九，水晶殿。杨允孚《滦京杂咏》诗注：「大安阁，上京大内也，别有水晶殿。」十，慈仁殿。周伯琦《天马行应制作》诗序：「上御慈仁殿」。……以上只是一部分，此外尚有穆清阁，于至正十三年重修，据说「连延数百间，千门万户，取妇女实之，为大喜乐也」。大喜乐即秘密佛法，西番僧伽璘真善此术，名「大喜乐禅定」，又名多修法，见《庚申外史》。 
　　唱银钱：当系妃嫔赌博。张昱《宫中词》：「填金臂失戏分明，赢得珍珠三两升。便去房中还赌赛，黄封银榼酒如渑。」 

　　○二十六 

　　侍从皮帽总姑麻，罟罟高冠胜六珈。进得女真千户妹，十三娇小唤茶茶。 
　　案：罟罟冠乃元代蒙古贵妇所戴之冠，其蒙古名曰孛黑塔（《秘史》二），至其译音则有顾姑、故姑、罟罛、姑姑、固姑、罟罟等不同形式。彭大雅《黑鞑事略》云：「妇人顶故姑。」似一般妇女皆戴故姑矣。然赵珙《蒙鞑备录》则言「凡诸酋之妻则有顾姑冠」，然则只有后妃戴之矣。张宪《南国香》：「宫装不着嫁衣裳，三尺罟罟包髻子。」以此种冠为「宫装」。《元史》卷一四九《郭宝玉传》：「岁庚午（金卫绍王时，公历一二一○至一二一一年）童谣曰『摇摇罟罟，至河南，拜阏氏。』既而太白经天。」以罟罟为「阏氏」之冠，然蒙古命妇亦戴罟罟。《辍耕录司马善谏》条：「承旨（翰林学士承旨阿目茄八剌）带罟罟娘子十有五人（皆其妾也）。」则大臣妻妾皆顶罟罟矣。《草木子》曰：「元朝后妃及大臣之正室皆带姑姑，衣大袍，其次即带皮帽。」不甚正确，大臣之侧室受封诰者亦带。《心史》：「受虏爵之妇，戴固姑冠，圆高二尺余，竹篾为骨，销金红罗饰于外。」以受虏爵之妇可戴此冠，甚是。元时不独中国行此冠制，高丽亦然。郑麟趾《高丽史》卷八十九《后妃传金氏传》：「元皇太后遣使赐妃姑姑。姑姑冠名，时王有宠于皇太后，故请之。妃戴姑姑，宴元使。」至于罟罟之形状详情，见下。 
　　皮帽：据前引之《草木子姑姑》条，则元朝大臣之姬妾（当系未受诰命者）带皮帽。 
　　茶茶：据元好问《德华小女五岁，能诵予诗数首，以此为赠》诗注，则唐人以茶为小女美者之称。女真女子名茶茶者甚伙，如李直夫杂剧《便宜行事虎头牌》之女主角即名茶茶也。《口北三厅志艺文金虞题苏武庙》诗：「通国归来似小茶。」女真之女童曰茶茶，或与满洲人称女童曰妞妞相当。 

　　○二十七 

　　杏脸桃腮弱柳腰，哪知福是祸根苗。高丽妃子初册封，六月阴寒大雪飘。 
　　[钱注]张昱《宫中词》：「宫衣新尚高丽样，方领过腰半臂裁，连夜内家争借看，为曾着过御前来。」 
　　案：元朝有选高丽女子之制。赵翼《二十二史札记元时选秀女之制》条曰：「文宗以宫中高丽女不颜帖尔赐丞相燕铁木儿，高丽王请割国中田以为资奁。顺帝次皇后奇氏完者忽都本高丽女，选入宫中有宠，遂进后位。而其时选择未已，台臣言『国初高丽首先效顺，而近年屡遣使往选媵妾，使生女不举，女长不嫁，乞禁止。』从之。」从来高丽女子选入中国只充媵妾，当时仕宦之家必有黑（Negro） 为僮，高丽女为婢，高丽女之身份甚贱。奇氏入宫，并非平步升天立为皇后，曾经一长期奋，方进后位。奇氏初事顺帝为司茗宫婢，后得宠。《元史》卷一一四《后妃传》：「完者忽都皇后奇氏，高丽人，生皇太子爱猷识理达腊，家微，用后贵，三世皆追封王爵。初徽政院使秃满迭儿进为宫女，主供茗饮，以事顺帝。后性颖黠，日见宠幸，后答纳失里皇后方骄妬，数棰辱之。」《庚申外史》亦云：「元统元年立太师女伯牙吾氏为后，后权臣家女，习于骄贵，又轻帝年幼，见帝宠祁（奇）氏，心不平之，日夜捶楚，祁氏几不胜。一夕，又跪祁氏于前，穷问其罪，加烙其体。翌日司天监奏，昨夕火星犯后妃，帝虽不言，心甚异之。初世祖皇帝家法贱高丽女子，不以入宫，至是始坏祖宗家法，识者知天下将乱也。」案文宗时宫中已有高丽女子矣，非自顺帝始也。又答纳失里皇后乃钦察氏，非伯牙吾氏。《元史》卷一一四《完者忽都皇后奇氏传》：「答纳失里既遇害（元统三年），帝欲立之，丞相伯颜争不可。」至至元三年三月，方立弘吉剌氏伯颜忽都为皇后。此后极有德，史盛称之。生子真金，不幸早夭。奇氏之终于得立，因其有子也。何年得立，顺帝本纪与奇后本传皆无明文，然在至元六年伯颜失势以后，本传云：「伯颜罢相，沙剌班遂请立为第二皇后，居兴圣宫。」案《元史宰相年表》仅至元六年伯颜为丞相时沙剌班为平章政事也，故奇氏之立为二宫皇后当在至元六年或至正元年。当时人甚不以为然。《元史顺帝本纪》：「监察御史李泌言：『世祖誓不与高丽共事，陛下践世祖之位，何忍忘世祖之言，乃以高丽奇氏亦位皇后。今灾异屡起，河决地震，盗贼滋蔓，皆阴盛阳微之象，乞仍降为妃，庶几三辰奠位，灾异可息。』不听。」六月飞雪，亦灾异也，虽未明言，可包括在内矣。此诗可补《五行志》之失载。 
　　福是祸根苗：有二解释：一，顺帝得此杏脸桃腮之美人，固是艳福，而奇氏实亡国祸水。拙作《元代宦祸考》说明元亡有宦祸，宦者多高丽人，元之衰亡宦祸为一因。《庚申外史》一再言，元之亡也，祁氏预有力焉：「至正二十三年野鸽巢兴圣宫，祁后宫也。蒙古人以鞑靼氏为父，翁（或作弘）吉剌、伯牙吾氏为母，家法相承，至七八传矣。一旦家国将亡，家法先变，帝母回回氏，太子母高丽氏，此野鸽所以来巢，有开先应也。」时人微奇氏，奇氏得立予人以心理上之打击，不敬王室，顺帝之过也。二，奇氏家本寒微，用奇氏贵，三代封王，亦云幸矣。惟后家倚后势欺人，乃被高丽王所杀，故福是祸根矣。《元史顺帝纪》：至正二十二年，「初，皇后奇氏宗族在高丽，恃宠骄横，伯颜帖木儿屡戒饬不悛，高丽王遂尽杀奇氏族。皇后谓太子曰：『尔年已长，何不为我报雠！』时高丽王昆弟有留京师者，乃议立塔思帖木儿为王，而以奇族子三宝奴为元子，以将作同知崔帖木儿为丞相，以兵万人送之国，至鸭绿江，为高丽兵所败，仅余十七骑还京师。」大元帝国之耻！ 

　　○二十八 

　　宫里前朝驾未回，六宫迎辇殿门开。帘前三寸弓鞋露，知是媆媆小姐来。 
　　案：此诗言元宫中亦有江南人，元宫人称南方女子为小姐儿。其时蒙古与色目女子皆天足，媆媆江南人，弓鞋三寸，当是奇装。惜不知媆媆小姐故事。《辞源小姐》条云：古时宫人多用小姐之称者，如《玉堂逢辰集》有茶酒宫人韩小姐。 

　　○二十九 

　　深宫春暖日初长，花气浑如百和香。睡足倚栏闲坐久，琵琶声里拨当当。 
　　[钱注]张昱《宫中词》：「和好风光四月天，百花飞尽感流年。宫中无以消长日，自劈龙头十二弦。」 
　　案：琵琶，《辍耕录乐曲》条：「达达乐器如筝■〈秦〉、琵琶、胡琴、浑不似之类，所弹之曲与汉人曲调不同。」元宫中弹琵琶之风甚盛，为宫人消闲之一法。乃贤《宫词》：「绣床倦倚怯深春，窗外飞花落锦茵。抱得琵琶阶下立，试弹一曲鬬清新。」《辍耕录》中之浑不似，略与琵琶类似。 
　　当当：当当者，小令也。当当或系回回地名。拨当当者，犹言弹当当调也。据《辍耕录乐曲》条，回回有马黑某当当、清泉当当诸曲。 

　　○三十 

　　二十余年备掖庭，红颜消歇每伤情。三弦弹处分明语，不是欢声是怨声。 
　　案：此诗写长门宫人之幽怨也。当时六宫佳丽未得幸者多矣，不无哀怨。陶宗仪《元氏掖庭记》：「程一宁未得幸时，尝于春夜登翠鸾楼，倚阑弄玉龙之笛，吹一词云：『兰径香销玉辇踪，梨花不忍负春风。绿窗深锁无人见，自碾朱砂养守宫。』帝忽于月下闻之，问宫人曰：『此何人吹也？」有知者对曰：『程才人所吹。』帝虽知之，未召也。及后夜帝复游此，又闻歌一词曰：『牙床锦被绣芙蓉，金鸭香销宝帐重。竹叶羊车来别院，何人空听景阳钟？』又继一词曰：『淡月轻寒透碧纱，窗屏睡梦听啼鸦。春风不管愁深浅，日日开门扫落花。』又吹惜春词一曲曰：『春风欲去疾如梭，冷落长门苔藓多。懒上妆台脂盖蠹，承恩难比雪儿歌。』歌中音语咽塞，情极悲怆。帝因谓宫人曰：『闻之使人能不凄怆？深宫中有人愁恨如此，谁得而知？』盖不遇者亦众矣。」又第一首或为顾济作，见《历代宫词》。 

　　○三十一 

　　月明深院有霜华，开遍阶前紫菊花。凉入绣帏眠不得，起来窗下拨琵琶。 
　　案：紫菊花，滦京特产也。杨允孚《滦京杂咏》诗：「紫菊花开香满衣，地椒生处乳羊肥。毡房纳石茶添火，有女褰裳拾粪归。」注云：「紫菊花惟滦京有之，名公多见题品。」周伯琦《寓舍紫菊》诗：「来时关北草初匀，去日滦阳白露新。窗下紫蕤颜色好，独延清兴款诗人。」赵子昂有《滦京紫菊花图》。 
　　琵琶：蒙古及色目人皆善弹琵琶。杨允孚《滦京杂咏》：「营盘风软净无沙，乳饼羊酥当啜茶。底事燕支山下女，生平马上惯琵琶。」又：「侯王甲第五云堆，秦虢夫人夜宴开。马上琵琶仍按拍，真珠皮帽女郎回。」又：「一曲琵琶可奈何，昭君青冢恨消磨。可怜西地黄云起，不似连天芳草多。」又：「为爱琵琶调有情，月高未放酒杯停。新腔翻得凉州曲，弹出天鹅避海青。」注云：「海青挐天鹅，新声也。」 

　　○三十二 

　　苑内萧墙景最幽，一方池阁正新秋。内臣净扫场中地，官里时来步打球。 
　　案：萧墙，《故宫遗录》曰：「南丽正门外曰千步廊，可七百步，建灵星门，门建萧墙，周围可二十里，俗称红门阑马墙。」 
