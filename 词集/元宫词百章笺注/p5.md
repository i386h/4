<!-- { "loadSidebar": true } -->
　　案：元夕起灯山乃汉俗，故世祖时尚未闻起灯山之事。自成宗后，渐染汉俗。《元史武帝纪》：大德十一年「命留守司以来岁正月十五日起灯山于大明殿后、延春阁前。」此或为创举，后则不时举行。见于《元史》之谏起灯山者凡二次，此二次均因谏而罢，则平时之起灯山当无阻举行。《元史》卷一七五《张养浩传》：「元夕帝（英宗）欲于内庭张灯为鳌山，即上疏于左丞相拜住。拜住袖其疏入谏，其略曰：『世祖临御三十余年，每值元夕，闾阎之间，灯火亦禁；况阙庭之严，宫掖之邃，尤当戒慎。今灯山之构，臣以为所翫者小，所系者大；所乐者浅，所患者深。』」世祖时不许民间起灯山，乃怕汉人聚众造反耳。又《元史》卷一七六《赵师鲁传》：泰定中「元夕，令出禁中，命有司张灯山为乐。师鲁上言：『……灯事虽微，而纵耳目之欲，则上累日月之明。』疏闻，遽命罢之」。世祖时闾阎之间灯火亦禁，顺帝时则无处不笙歌，可知元之由简入侈，风俗靡矣。 

　　○十八 

　　玉京凉草是初秋，银汉斜分大火流。吹彻洞箫天似水，半钩新月挂西楼。 
　　案：此诗无何可注处。玉京似指大都；若咏上都，则可能大雪纷飞，身披重裘矣。又元人常称大都为玉京，如《录鬼簿》，贾仲明书后有「玉京书会」是也。 

　　○十九 

　　五色云生七宝台，小山子上数峰排。奇花异草香风度，不是天仙不到来。 
　　案：七宝台不知在元宫何处，或在西苑内。 
　　小山子：即石假山也。《日下旧闻考》卷三十二曰：「石假山，明图经志书称小山子。韩雍《赐游西苑记》称赛蓬莱。本朝詹事高士奇《金鳌退食笔记》谓兔园山在瀛台之西，殿曰清虚，池边多立奇石，曰小蓬莱。」陶宗仪《辍耕录宫阙制度》条曰：「香殿在石假山上。」萧洵《故宫遗录》：「新殿后有水晶二圆殿，起于水中，通用玻璃，饰日光回彩，宛若水宫，中建长桥，远引修衢，而入嘉禧殿。桥旁对立二石，高可二丈，阔上尺余，金彩光芒，利锋如斵。度桥步万花，入懿德殿，主廊寝宫，亦如前制，乃建都之初基也。由殿后出掖门，皆丛林，中起小山，高五十丈，分东西，延缘而升，皆崇怪石，间植异木，杂以幽芳，自顶绕注飞泉，岩下穴为深洞，有飞龙喷雨其中，前有盘龙相向举首而吐流泉。泉声夹道交走，冷然清爽。又一幽回，彷佛仙岛，山上复为层台，回阑邃阁，高出空中，隐隐遥接广寒殿。」 

　　○二十 

　　密渍金桃始献新，禁城三伏绝嚣尘。炎蒸微至清宁殿，玉杵敲冰赐近臣。 
　　案：禁城不知指上都或大都，三伏时节元帝例居上京，姑作上都解。 
　　清宁殿：上都之清宁殿乃活动建乐物，《元史泰定帝纪》：泰定三年「徙上都清宁殿于伯亦儿行宫」。 
　　敲冰：元帝不时赐食物于近臣，冰乃防腐之物，以保存鲜果与鲜肉。乃贤《宫词》：「上苑含桃熟暮春，金盘满贮进枫宸。醍醐渍透冰浆滑，分赐阶前儤直人。」萨都剌《上京即事》：「上京六月凉如水，酒渴天厨更赐冰。」袁桷《上京杂咏》：「宝鉴颁冰撤，筠笼赐果封。」案，赐冰为宫中习惯，其制尚矣。宋宁宗杨后《宫词》：「翰林学士知谁直，今日传宣与赐冰。」 

　　○二十一 

　　几番怯薛上班慵，生怕鸾舆又到宫。一自恩归西内日，飞鱼闲挂宝雕弓。 
　　案：怯薛犹言班也。怯薛台（或作歹）犹言上班者（番士）也。元代之怯薛指宿卫士，《元史》卷九十九《兵志宿卫》条：「太祖功臣博尔忽、博尔术、木华黎、赤老温，时号掇里班曲律，犹言四杰也，太祖命其世领怯薛之长。怯薛者，犹言番直宿卫也。凡宿卫，每三日而一更。申、酉、戌日，博尔忽领之，为第一怯薛，即也可怯薛。……亥、子、丑日，博尔术领之，为第二怯薛。寅、卯、辰日，木华黎领之，为第三怯薛。巳、午、未日，赤老温领之，为第四怯薛。……凡怯薛长之子孙，或由天子所亲信，或由宰相所荐举，或以其次序所当为，即袭其职，以掌环卫。虽其官卑勿论也，及年劳既久，则遂擢为一品官。而四怯薛之长，天子或又命大臣以总之，然不常设也。其它预怯薛之职而居禁近者，分冠服、弓矢、食饮、文史、车马、庐帐、府库、医药、卜祝之事，悉世守之。虽以才能受任，使服官政，贵盛之极，然一日归至内庭，则执其事如故，至于子孙无改，非甚亲信，不得预也。其怯薛执事之名：则主弓矢、鹰隼之事者，曰火儿赤、昔宝赤、怯怜赤。书写圣旨，曰扎里赤。为天子主文史者，曰必阇赤。亲烹饪以奉上饮食者，曰博尔赤。侍上带刀及弓矢者，曰云都赤、阔端赤。司阍者，曰八剌哈赤。掌酒者，曰答剌赤。典车马者，曰兀剌赤、莫伦赤。掌内府尚供衣服者，曰速古儿赤。牧骆驼者，曰帖麦赤。牧羊者，曰火你赤。捕盗者，曰忽剌罕赤。奏乐者，曰虎儿赤。……若夫宿卫之士，则谓之怯薛歹。」《辍耕录处士门前怯薛》条：「怯薛则内府执役者之译语也。」又《云都赤》条言云都赤在怯薛歹中为最近天子者，因其有警备之职，「负骨于肩，佩环刀于腰，……盖所以虞奸回也」。杨允孚《滦京杂咏》曰：「四杰君前拜不名，轮番内值浃辰更。蓬莱山上群仙集，得似王孙世禄荣。」注云：「四杰即四怯薛也。或称也可怯薛者，即大怯薛之称，是之谓不名。当三问凡所以浃辰一更者也。」《元史顺帝纪》记，明兵至通州，帝议避兵北行，伯颜不花曰：「臣等愿率军民及诸怯薛歹出城拒战。」日本箭内亘着有《元代怯薛考》，以为元朝无宦祸，怯薛制度之功也。然怯薛至元季达一万四千人，费国帑，国不堪其经费之重。又张宪诗《怯薛行》暴露此制度大坏，怯薛歹竟劫掠平民。 
　　飞鱼：似指挂弓囊之物。《山海经》：「飞鱼如豚，赤文如羽，可以御兵。」似为武器。 

　　○二十二 

　　初调音律是关卿，伊尹扶汤杂剧呈。传入禁垣官里悦，一时咸听唱新声。 
　　[钱注]杨维桢《宫录（词）》：「开国遗音乐府传，白翎飞上十三弦。大金优谏关卿在，伊尹扶汤进剧编。」 
　　案：关卿即关汉卿，号已斋叟。金解元，官太医院尹，着有杂剧甚多，达六十余种。今尚存之关剧有全本者共十六种，有目无剧本者共四十九种，两者均未载有伊尹扶汤之名，当系锺嗣成忘了载《录鬼簿》中，后人无从得知。幸有杨铁崖诗为证，则知元时关剧以伊尹扶汤出名。中国曾一度讨论关汉卿是否是金遗民，似乎尚无定论。然《青楼集序》曰：「而金之遗民若杜散人、白兰谷、关已斋辈，皆不屑仕进，乃嘲风弄月，留连光景，庸俗易之，用世者嗤之。三君之心固难测也。」则知关卿实大金遗民，非元朝之新贵。其剧本传入禁中，并蒙官家演唱，亦非不可能。清初，明之遗民归庄曾作《万古愁》一剧，后由吴伟业推荐，顺治读之，极为欣赏，宫中排演，其情形当与元宫演关卿剧本类似。元世祖左右多亡金士大夫，当由彼等推荐关卿剧本也。至于杨诗中之「白翎飞上十三弦」，则与关卿无关。《白翎雀》乃元朝教坊大曲，见下。现存之元曲《伊尹耕莘》乃郑德辉作。 

　　○二十三 

　　十六天魔按舞时，宝妆缨络鬪腰肢。就中新有承恩者，不敢分明问是谁。 
　　[钱注]张昱《辇下曲》：「西方舞女即天人，玉手昙华满把青。舞唱天魔供奉曲，君王长在月宫听。」萨都剌《上京》诗：「凉殿参差翡翠光，朱衣华帽宴亲王。红帘高卷香风起，十六天魔舞袖长。」 
　　案：《元史顺帝纪》：至正十四年，「时帝怠于政事，荒于游宴，以宫女三圣奴、妙乐奴、文殊奴等一十六人按舞，名为十六天魔，首垂发数辫，戴象牙佛冠，身被缨络、大红绡金长短裙、金杂袄、云肩、合袖天衣、绶带鞋韈，各执加巴剌般之器，内一人执铃杵奏乐。又宫女一十一人，练槌髻，勒帕，常服，或用唐帽、窄衫。所奏乐用龙笛、头管、小鼓、筝、■〈秦〉、琵琶、笙、胡琴、响板、拍板。以宦者长安迭不花管领，遇宫中赞佛，则按舞奏乐。宫官受秘密戒者得入，余不得预。」案陶宗仪《元氏掖庭记》亦载十六天魔事，与《元史》文字相同，或即《元史》所本。权衡《庚申外史》亦有类似记载，谓至正十七年「帝方与倚纳十人行大喜乐，帽带金佛字，手执数珠，又有美女百人，衣璎珞，品乐器，列队唱歌金字经，舞雁儿舞，其选者名十六天魔。」既为佛曲之一种，则《元史》卷七十一《礼乐志》五《说■〈王去〉队》条谓「乐工十有六人，冠五福冠，服锦绣衣，龙笛六，觱栗六，杖鼓四，与前大乐合奏《金字西番经》之曲。……一人为文殊相，……一人为普贤相，……一人为如来相。」当与十六天魔有关。叶子奇《草木子》：「其俗有十六天魔舞，盖以朱璎盛饰美女十六人，为佛菩萨相而舞。」此俗来自西夏，非蒙古旧俗也，见下。又五代时王建宫中亦有天魔，不知来自何方，或唐末已有天魔舞。 

　　○二十四 

　　背番莲掌舞天魔，二八娇娃赛月娥。本是河西参佛曲，把来宫苑席前歌。 
　　[钱注]张昱《辇下曲》：「西天法曲曼声长，璎珞垂衣称艳妆。大宴殿中歌舞上，华严海会庆君王。」 
　　案：天魔舞系来自西方者。《元史》卷二○五《奸臣传》：「哈麻尝阴进西天僧以运气术媚帝，帝习为之。……秃鲁帖木儿性奸狡，帝爱之，言听计从，亦荐西蕃僧伽璘真于帝。其僧善秘密法，……帝又习之，其法亦名双修法。曰演揲儿，曰秘密，皆房中术也。帝乃诏以西天僧为司徒，西蕃僧为大元国师。……于是帝日从事于其法，广取女妇，惟淫戏是乐。又选采女为十六天魔舞。」故此十六天魔乃西天僧或西蕃僧所介绍者，或本为西夏之参佛曲也。至于演揲儿法，权衡《庚申外史》有解：「哈麻……阴荐西番僧行运气之术者，号演楪儿法，能使人身之气或消或胀，或伸或缩，以蛊惑上心。」至于十六天魔或为此秘密法之参佛乐队。 
　　河西：蒙古人称西夏曰河西，河西犹曰黄河之西也。后又名之曰唐兀惕。剌失德曰：「成吉思汗侵略西夏国时，其子窝阔台适生一子，即以河西命之，后以好酒幼死。顾其死在其父生前，由是废河西之名，而名其国曰唐兀，然唐兀则自称夏国。」 

　　○二十五 

　　上都楼阁霭云烟，风俗从来朔漠天。自是胡儿无禁忌，满宫嫔御唱银钱。 
