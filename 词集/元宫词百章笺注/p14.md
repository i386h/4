<!-- { "loadSidebar": true } -->
　　案：鹿顶，或作盝顶，乃建筑学术语。元代有盝顶殿、盝顶楼、盝顶房等等名称。其所以得名者，当因屋顶似盝也。《辍耕录宫阙制度》条曰：「盝顶殿五间，在光天殿西北角楼西，后有盝顶小殿。」又曰：「东盝顶殿在延华阁东，版垣外，正殿五间，前轩二间，东西六十五尺，深三十九尺，柱廊二间，深二十六尺。寝殿三间，东西四十八尺……殿之旁，有盝顶房三间，庖室一间……盝顶之制：三椽，其顶若笥之平，故名。西盝顶殿在延华阁西，版垣之外，制度同东殿。」盝顶两字在《元史》中则作「鹿顶」，如《英宗纪》云：延佑七年十月「为皇后作鹿顶殿于上都。」。又至治二年八月戊寅「诏画《蚕麦图》于鹿顶殿壁，以时观之，可知民事也。」又英宗「尝御鹿顶殿，谓拜住曰：『朕以幼冲，嗣承大业，锦衣玉食，何求不得。惟我祖宗栉风沐雨，戡定万方，曾有此乐邪？』」又《泰定帝纪》：泰定元年十一月甲辰「作歇山鹿顶楼于上都」。又，泰定二年十二月丁亥「修鹿顶殿」。又，泰定三年十一月己酉「作鹿顶棕楼。」又「泰定四年四月甲戌，作棕毛鹿顶楼」。故鹿顶殿是元朝极流行之建筑，或因其非正式大殿，而为偏殿、便殿。清震钧《天咫偶闻》云：北京「内城房式，大房左右有东西厢，亦有耳房，名曰盝顶。」萧洵《故宫遗录》云：「玉德殿……东为宣文殿，旁有秘密室，西有鹿顶小殿。」又叙元隆福宫情况时曰：「四起雕窗，中抱彩楼，皆为凤翅飞檐，鹿顶层出，极画巧奇。」要之，为玲珑小殿。张昱《宫中词》云：「从行火者笑相招，步辇相将过钓桥。鹿顶殿开天乐动，西宫今日赛花朝。」 
　　七夕：《元氏掖庭记》有两则故事，记元宫七夕之习与前朝不同者。「九引堂台，七夕乞巧之所，至夕，宫女登台，以五彩丝穿九尾针，先完者为得巧，迟完者谓之输巧，各出资以赠得巧者焉。至大中，洪妃宠于后宫，七夕，诸嫔妃不得登台，台上结彩为楼，妃独与宦官数人升焉。剪彩散台下，令宫嫔拾之，以色艳淡为胜负。次日，设宴大会，谓之斗巧宴，负巧者罚一席。」案《天宝遗事》：「宫中以锦结成楼殿，高百尺，上可胜数十人，陈以瓜果酒馔，设坐具以祀牛女二星，嫔妃各以九孔针五色线向月穿之，过者为得巧之候，动清商之曲，宴乐达旦。」与元宫相似，惟未言得巧有先后，决定胜负。 
　　珍羞：即上述之瓜果酒炙等物，宋汴京时尚有甜食，为油糖造制成，大概似今日北京之蜜供。 
　　蛛丝：蜘蛛网也。《荆楚岁时记》云：「穿针乞巧：是夕（七夕）人家妇女结彩楼，穿七孔针，或以金银鍮石为针，陈瓜果于庭中，以乞巧。有蟢子网于瓜上，则以为符应。」未言如何会有蟢子结网，《开元天宝遗事》则说蜘蛛乃事先准备，并非忽然而至者：「帝与贵妃每至七月七日夜在华清宫游宴时，宫女辈陈花瓜花酒馔列于庭中，求恩于牵牛织女星也。又各捉蜘蛛于小盒中，至晓开视蛛网稀密，以为得巧之候，密者言巧多，稀者言巧少，民间亦效之。」《东京梦华录》亦有类似之记载：「七月七日晚，贵家多结彩楼于庭，谓之乞巧楼，铺陈磨喝乐（土塑小偶），花瓜酒炙，笔砚针线，或儿童裁诗，女郎呈巧，焚香列拜，谓之乞巧。妇女望月穿针，或以小蜘蛛安盒子内，次日看之，若网圆正，谓之得巧。」又《干淳岁时记》云：「七夕节物，多尚食茜鸡，及泥孩儿，号摩■〈日侯〉罗……并以蜡印凫雁水禽之类，浮之水上。妇女夜对月穿针，饾饤杯盘，饮酒为乐，谓之乞巧，及以小蜘蛛贮盒，以备结网之疏密，为得巧之多少，小儿女多衣荷叶半臂，手持荷叶，效摩■〈日侯〉罗，大抵皆中原旧俗也。」综以上所引各条，则可知所谓「金盒」，乃盛小蜘蛛者。古人咏及此事者伙矣，杜甫《牵牛织女》诗云：「蛛丝小人态，曲缀瓜果中。」李商隐《辛未七夕》诗：「岂能无意酬乌鹊，惟与蜘蛛乞巧丝。」温庭筠《七夕》诗：「平明花木有愁意，露湿彩盘蛛网多。」欧阳修《渔家傲七夕》：「乞巧楼前云幔卷，浮花催洗严妆面，花上蛛丝寻得遍，颦笑浅，双眸望月牵红线。」此类诗词甚多。杨维桢《乞巧赋》云：「今夕七夕……招灵蛛丝格瑞，可寿，可嗣，可富，可贵，心开而目明，手便足利，凡有所求，靡不如意。」无怪乎人人乞巧矣。 

　　○八十四 

　　春情只在两眉尖，懒向妆台对粉奁。怕见双双莺燕语，杨花满院不钩帘。 

　　○八十五 

　　白露横空殿宇凉，房头捣洗旧衣裳。玉栏金井西风起，几叶梧桐弄晚黄。 

　　○八十六 

　　健儿千队足如飞，随从南郊露未晞。鼓吹声中春日晓，御前咸看只孙衣。 
　　[钱注]柯九思《宫词》：「万里名王尽入朝，法宫置酒奏箫韶。千官一色真珠袄，宝带攒装稳称腰。」周伯琦《诈马行序》曰：「只孙宴。只孙，华言一色衣也。俗呼曰诈马宴。」 
　　案：健儿，疑即贵赤，见前第四十五首诗注。 
　　南郊：祀天也。每岁冬至日大祀天于圜丘，祀地于南郊。《元史祭祀志》：「元兴朔漠，代有拜天之礼。」然其拜天与中国古制南郊亲祀礼有异。元制为珊蛮教之旧习：「酒马湩为祭，皇位之外，无得而与。」及成宗即位，始为坛于都城南七里，然至文宗时，始克行南郊亲祀之礼，盖器物仪注至是益加详审矣。 
　　只孙衣：虞集《道园学古录》卷二十三《句容郡王世绩碑》曰：「国家侍内宴者，每宴必各有衣冠，其制如一，谓之只孙。」又《经世大典礼典总序燕飨》条：「国有朝会庆典，宗王大臣来朝，岁时行幸，皆有燕飨之礼……与燕之服，衣冠同制，谓之质孙，必上赐而后服焉。」柯九思《宫词》注云：「凡诸侯王及外番来朝，必锡宴以见之，国语谓之质孙宴。质孙，汉言一色，言其衣服皆一色也。」是故，赴宴者着一种颜色花样相同之宴服，剪裁有定制，非上赐不可。此种衣曰只孙衣，冠曰只孙冠。此种大宴制服元太祖时已有之，《元史》卷一五○《耶律阿海传》：「买哥（阿海之孙）通诸国语，太祖时为奉御，赐只孙服。」又《太宗纪》：「诸妇人制质孙燕服不如法者，及妒者，乘以骣牛徇部中，论罪，即聚财为更娶。」又《元史》卷一二二《昔里钤部传》：「明年（太宗十三年）班师，授钤部千户，赐只孙为四时宴服。」此种赴宴制服太宗时尚须自制，自世祖时，则由上赐。《元文类太师广平贞宪王碑》：「元贞元年……[月吕鲁]入朝，两宫锡宴，酬酢尽欢，如家人父子然。先是夫人秃忽鲁蒙赐侍宴之服，曰只孙，昭异数也，命妇获受此服，由公家始。」前此大臣已获受宴服矣，今后命妇亦然。只孙衣既由上赐，故禁中有藏只孙衣段之库，《元史世祖纪》曰：「禁中出纳分三库：御用宝玉、远方异珍隶内藏，只孙衣段隶右藏，常课衣、绮罗缣布隶左藏。」《元史舆服志》曰：「质孙，汉言一色服也，内廷大宴则服之。冬夏之服不同，然无定制。凡勋戚大臣近侍赐则服之，下至于乐工卫士皆有其服。精粗之制，上下之别虽不同，总谓之质孙云。」又曰：「天子质孙，冬之服凡十有一等，……夏之服凡十有五等。」至于质孙之材料，则有纳石失，金锦也；怯绵里，剪茸也；速夫，回回毛布之精者也；等等舶来衣料。只孙服上又盛饰珠宝，以珍珠为最，如天子夏之只孙有答纳都纳石失，缀大珠于金锦也；速不都纳石失，缀小珠于金锦也。案：大珠为答纳，即塔纳，见前第五十一首诗注，小珠则为速不也。当以珍珠穿成花样缝在金饰只孙衣上，故只孙衣有珠衣之称，同理只孙冠因以珠为饰，称珠帽。《辍耕录只孙宴服》条：「只孙宴服者，贵臣见飨于天子则服之，今所谓赐绛衣是也，贯大珠（塔纳也）以饰其肩，背膺间首服亦如之。」百官之质孙则冬有九等，夏有十有四等。终元一代，赐珠衣珠冠之事史不绝书，不胜枚举也。不独百官可预宴，宿卫（怯薛歹）亦然。《元史英宗纪》：「百官及宿卫士有只孙衣者，凡与宴飨，皆服之以待，或质诸人者罪之。」但诸王驸马之侍卫则不可，见《顺帝纪》：「禁诸王驸马从卫服只孙衣，系绦环。」元亡以后，明时校尉之士服只孙衣，见《松江府志》：「只孙，元时贵臣侍宴之服，今卫士擎执者服之，着丝地团花，有青、绿、红三色。」《坚匏集》曰：「元亲王及功臣侍宴者，别赐冠衣制饰如一，谓之只孙，赵廉访家传御赐金衣只孙一袭是也。明高帝定鼎，今值驾校尉服之，仪从所服团花只孙是也。」故明人武断明太祖以元贵人服为明贱者之服。诚然明之校尉服制服名只孙衣，须知元时即称卫士与乐工之制服为只孙衣，见张昱《辇下曲》，控鹤卫士之只孙衣为青红色也：「只孙官样青红锦，裹肚圆文宝相珠，羽仗执金班控鹤，千人鱼贯振嵩呼」。又见《元史舆服志控鹤围子队》条。然此种制服与宴服之只孙不同，只孙不过言一色一样剪裁而成之制服。明亡，清时当沿用之，至民国出殡时，尚有一种团花绿色制服，为抬棺及擎执者之制服，即元控鹤卫工与乐工之只孙遗制也。至于只孙宴，又名诈马宴，若干年来学者以为只孙含有「赛马」或「装马」之意义，近见韩儒林先生论文，则以为「诈马」乃波斯文衣（Jamah）之译音也。 

　　○八十七 

　　天马西来自佛郎，图成又勅写文章。翰林国语重翻译，袄鲁诸营赐百张。 
　　案：天马西来为元季轰动朝野一大事，乃教皇Benedict Xll遣使John de, Marignolli来华献马也。前此欧洲元首有遣使至蒙古大汗和林都之事，因非汉地，当时蒙古朝廷中汉人能文之士者绝少，故未见之于中国史乘。此次不然，因在元季，当时君臣皆甚文明，又有文字图画以纪其盛，故若搜集元人文集，便可得一「天马来华论」甚不难也。《元史顺帝纪》：至正二年七月「拂郎国贡异马，长一丈一尺三寸，高六尺四寸，身纯黑，后二蹄皆白。」欧阳玄《圭斋集天马颂序》曰：「至正二年壬午七月十八日丁亥（公历一三四二年八月十九日）皇帝御慈仁殿（上都），拂郎国进天马。二十一日庚寅，自龙光殿敕周郎，貌以为图。二十三日壬辰以图进。」周伯琦《近光集天马应制行序》：「至正二年，岁壬午，七月十有八日，西域佛郎国遣使献马一匹，高八尺三寸，修如其数而加半，色漆黑，后二蹄白，曲项昂首，神俊超逸，视他西域马可称者皆在■〈骨曷〉下，金辔重勒，驭者其国人，黄须碧眼者。」 
