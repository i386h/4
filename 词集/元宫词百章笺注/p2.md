<!-- { "loadSidebar": true } -->
　　案：海东青蒙古名升豁儿，珍禽也。此物身驱短小，善擒鹅鹜，尤善擒天鹅。天鹅为元宫御厨八珍之一，极为元帝所珍视，故以赏赐海青于臣下为极恩。《草木子》曰：「海东青，鹘之至俊者也。出于女真，在辽国已极重之，因是起变，而契丹以亡。其物善擒天鹅，飞放时旋风羊角而上，直入云际，能得头鹅者元朝宫里赏钞五十锭。」《元史地理志》云：合兰府水达达「有俊禽，曰海东青，由海外飞来，至奴儿干，土人罗之，以为土贡」。元时水达达地方产海青，因捕海青频繁，致激起叛乱。《顺帝纪》曰：至正六年夏四月「辽阳为捕海东青烦扰，吾者野人及水达达皆叛」。元代怯薛官有昔宝赤者，即海东青饲养人也。《辍耕录昔宝赤》条：「昔宝赤，鹰房之执役者。每岁以所养海东青有获头鹅者，赏黄金一锭。头鹅，天鹅也，以首得之，又重过三十余斤，且以进御膳，故曰头。」至于辽时重海东青之因，一为辽有头鹅宴风俗，春季猎于河泺，以得头鹅，荐庙，开大宴，二为天鹅腹中或有东珠也，见《辽史》卷三二《营卫志春捺钵》、徐梦莘《三朝北盟会编》。 
　　列优伶：为元代大都会、大筵会时必备节目之一。杨允孚《泺京杂咏》诗：「仪凤伶官乐既成，仙风吹送下蓬瀛，花冠簇簇停歌舞，独喜箫韶奏太平。」注云：「仪凤司，天下乐工隶焉，每宴，教坊美女必花冠锦绣，以备供奉。」《元史》卷一四三《巙巙传》：「国制，大乐诸坊咸隶本部（礼部），遇公燕，众伎毕陈，巙巙视之泊如，僚佐以下皆肃然。」列优伶是蒙古人因金旧俗，有喝盏之礼。《辍耕录喝盏》条：「天子凡宴飨，二人执酒殇立于右阶，一人执拍板立于左阶。执板者抑扬其声，赞曰斡脱，执觞者如其声和之，曰打弼，则执板者节一拍从。而王侯卿相合坐者坐，合立者立。于是众乐皆作，然后进酒诣上前。上饮毕，授觞，众乐皆止，别奏曲以饮陪位之官，谓之合盏。」《马可波罗行纪》第八十五章亦云：「大汗饮时，众乐皆作，乐器无数。」 

　　○五 

　　东风吹绽牡丹芽，漠漠轻阴护碧纱。向晓内园春色重，满栏清露湿桃花。 
　　牡丹芽：萧洵《故宫遗录》云：「后苑中有金殿，楹窗扉皆裹以金，四外尽植牡丹，百余本，高可五尺。」元时极重牡丹花，工部官设法移植名本于宫中。苏天爵《国朝名臣事略》卷七《平章廉文正王（希宪）》曰：「时营缮东宫，工部官请曰：『牡丹名品，惟相公家，乞移植数本，太子知出公家矣。』王曰：『若出特命，园虽先业，一无所靳。我早事圣主，备位宰相，未尝曲丐恩幸，方尔病退，顾以花求媚耶？』请者愧止。」 

　　○六 

　　上都四月衣金纱，避暑随銮即是家。纳钵北来天气冷，只宜栽种牡丹花。 
　　案：上都，即马可波罗所谓之Xanadu是也。《元史地理志》曰：「上都路，唐为奚、契丹地。金平契丹，置桓州，元初为札剌儿部、兀鲁郡王营幕地。宪宗五年，命世祖居其地，为巨镇。明年，世祖命刘秉忠相宅于桓州东、泺水北之龙冈。中统元年，为开平府。五年，以阙庭所在，加号上都，岁一幸焉。」其今址在多伦西北四十公里，其经纬度为东经一一六度十分，北纬四十二度三十六分。以Tchaonai-man-Soume-hoton 名，犹言一○八庙，曾在Danville之地图上出现。至于其情况与考古工作，见《口北三厅志》及日人原田淑人《上都》。 
　　金纱：范玉壶《上都》诗：「上都五月雪飞花，顷刻银妆十万家。说与江南人不信，只穿皮袄不穿纱。」杨瑀注云：「余屡为滦阳之行，每岁七月半，郡人倾城出南门外祭奠，妇人悉穿金纱，谓之『赛金纱』，以为节序之称也。」 
　　避暑：每年元代诸帝于夏季住上都，故元人皆称上都为清暑之地。《元文类经世大典工典总序宫苑》条：「国家龙飞朔土，始于和宁营万安诸宫。及定鼎幽燕，乃大建朝廷城郭宗庙宫室府库……又以开平为上都，夏行幸则至焉。」《元史》卷一八四《崔敬传》：「世祖以上都为清暑之地，车驾巡幸以为常。」胡助《纯白斋类稿滦阳十咏》诗：「年年清暑大安阁。」上都在滦河之阳，故亦名滦阳，又名滦京。 
　　纳钵：《元史百官志》：「经正监，秩正三品，掌营盘纳钵及标拨投下草地，有词讼则治之。」杨允孚《滦京杂咏》诗：「纳宝盘营象辇来，画帘毡暖九重开。大臣奏罢行程记，万岁声传龙虎台。」注云：「龙虎台，纳宝地也。凡车驾行幸宿顿之所，谓之纳宝，又名纳钵。」周伯琦《扈从诗前序》：「大驾北巡上京，例当扈从。是日启行至大口，留信宿，历皇后店、皂角至龙虎台，皆纳钵也。国语曰纳钵者，犹汉言宿顿所也。」而纳钵乃辽人用语，元因袭者，辽谓之捺钵。《辽史营卫志》：「辽国尽有大漠，浸包长城之境，因宜为治，秋冬违寒，春夏避暑，随水草就畋渔，岁以为常，四时各有行在之所，谓之捺钵。」《燕北录》：「所谓捺钵者，戎主所至处也。」《文昌杂录》云：「北虏谓住坐处曰捺钵，四时皆然，如春捺钵之类是也，不晓其义。近者彼国中书舍人王师儒来修祭奠，余充接伴使，因以问，师儒答云：『是契丹家语，犹言行在也。』」此语金代因之，《金史章宗纪》：泰和二年「谕有司曰：金井捺钵不过二三日留」。又《大金国志熙宗纪》：皇统三年「谕尚书省，将循契丹故事，四时游猎，春水秋山，冬夏剌钵」。「剌钵」下注云：「剌钵者，契丹语，所在之意。」是故，皇帝巡幸之时，其驻跸之行宫即纳钵，王师儒所谓行在之义，最得正鹄。傅乐焕有《辽代四时捺钵考》论辽之纳钵制度。 
　　牡丹花：上都芍药极盛，牡丹芍药本为一物。元人咏诗，颇多言及上都芍药者。杨允孚《滦京杂咏》：「东风亦肯到天涯，燕子飞来相国家，若较内园红芍药，洛阳输却牡丹花。」注云：「内园芍药迷望，亭亭直上数尺许，花大如斗。扬州芍药称第一，终不及上京也。」周伯琦《诈马行》：「曲栏红药翻帘栊。」袁桷《开平集次韵李伯宗学士途中述怀》：「深红芍药胜春时。」 

　　○七 

　　合香殿倚翠峰头，太液波澄暑雨收。两岸垂杨千百尺，荷花深处戏龙舟。 
　　[钱注]张昱《辇下曲》：「直教海子望蓬莱，青雀传言日几回。为造龙舟载天姆，院家催造画图来。」 
　　案：元太液池在大内之西，即今三海之地也。蒙古人称湖曰海子。萧洵《故宫遗录》曰：「海（湖）广可五六里，驾飞桥于海中，西渡半起瀛洲圆殿，绕为石城，散作洲岛。」故海中央为仪天殿，如海中岛也。《辍耕录宫阙制度》条：「太液池在大内西……植芙蓉。仪天殿在池中圆坻上，当万寿山，十二楹，高三十五尺，围七十尺。」既植芙蓉，则宜荡舟于荷花深处矣。太液秋色为「燕京八景」之一，太液芙蓉则诗人品题之物也。元之仪天殿，即明清之承光殿，惟今非在水中央，东与陆连耳。团城当即《辍耕录》之圆坻，为元宫苑惟一可辨认之地，元代大宴时盛酒湩之大玉瓮今贮于此。 
　　戏舟：元起朔漠，胡人不善弄舟，元世祖时代宫中不以戏龙舟闻。成宗多病，卧榻有年，皇帝作荡龙舟之戏，未见之史传，惟此时蒙人渐染汉俗，龙舟之物或已传入宫中。及武宗时，则宫中有大规模龙舟之戏，陶宗仪《元氏掖庭记》曰：「己酉仲秋，武宗与诸嫔妃泛舟于禁苑太液池中。月色射波，波光映天。绿荷香藻吐秀，游鱼浮鸟竞戏羣集。于是画鹢中流，莲舟夹持。舟上各设女军，居左者号曰凤队，居右者号曰鹤团。又彩帛结成采莲采菱之舟，往来如飞。」 
　　武宗之时既已有戏舟之娱乐，此后元代诸帝皆仍守此俗。《元史仁宗纪》：至大四年「传旨给驿往取杭州所造龙舟，省臣谏曰：『陛下践祚，诞告天下，凡非宣索，毋得擅进。诚取此舟，有乖前诏。』诏止之」。又，《英宗纪》：至治二年十一月「造龙船三艘」。又，《元史》卷一八五《盖苗传》：「文宗幸护国仁王寺，泛舟玉泉。」至顺帝时代，则龙舟之构造巧妙，超越前古。《元史顺帝纪》：至正十四年「帝于内苑造龙船，委内官供奉少监塔思不花监工。帝自制其样。船首尾长一百二十尺，广二十尺，前瓦帘棚、穿廊、两暖阁，后吾殿楼子，龙身并殿宇用五彩金妆，前有两爪。上用水手二十四人，身衣紫衫，金荔枝带，四带头巾，于船两旁下各执篙一。自后宫至前宫山下海子内，往来游戏，行时，其龙首眼口爪尾皆动。」马祖常《拟唐宫词》：「合宫舟泛跃龙池，端午争悬百彩丝。新赐承恩脂粉硙，上阳不敢妒蛾眉。」 

　　○八 

　　尸谏灵公演传奇，一朝传到九重知。奉宣赍与中书省，诸路都教唱此词。 
　　案：「尸谏灵公」当系指鲍天佑氏所作之杂剧《史鱼尸谏卫灵公》而言，此剧现已佚散，剩有正宫白鹤子一曲，存于赵景深着《元人杂剧辑逸》中。 
　　中书省：元之官制异于金制者，即金以尚书省总理一切政务，元以中书省总理一切政务也。《元史》卷八十五《百官志》曰：「其总政务者曰中书省，秉兵柄者曰枢密院，司黜陟者曰御史台。体统既立，其次在内者，则有寺，有监，有卫，有府；在外者，则有行省，有行台，有宣慰司，有廉访司。」中国行省之名本为行中书省之简称，始于元时，迄未改。 
　　诸路：案：自封建改为郡县后，有天下者，汉隋唐明清为盛，然幅员之广咸不逮元。元因版图辽廓，故除中央所在之地曰腹里外，析其国土为十一省以治之。腹里地方之行政机关曰中书省，在外之行政机关曰行中书省。《元史》卷五十八《地理志》：「立中书省一，行中书省十有一：曰岭北，曰辽阳，曰河南，曰陕西，曰四川，曰甘肃，曰云南，曰江浙，曰江西，曰湖广，曰征东（高丽），分镇藩服，路一百八十五，府三十三，州三百五十九，军四，安抚司十五，县一千一百二十七。」故路为行省下之一行政单位。元代之路多设于政治经济交通地位重要之地，如大都路、上都路等是。 
　　又案：此诗为朱有炖作，而王静安《录曲余谈》误为杨廉夫作，非也。 

　　○九 

　　臙粉钱关岁岁新，例教出外探诸亲。归来父母曾相瞩，侍奉尤当效力频。 
　　案：此诗当指元宫女言，可外出探亲，幸也。 

　　○十 

　　兴和西路献时新，猩血平波颗颗匀。捧入内庭分品第，一时宣赐与功臣。 
