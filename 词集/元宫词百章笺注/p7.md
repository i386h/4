<!-- { "loadSidebar": true } -->
　　打球：已详上第十一首。元帝嗜观击球，以球戏为娱乐，不似辽金以击球为演武大典也。《元史》卷一三六《阿沙不花传》：「有近臣蹴踘帝前，帝即命出钞十五万贯赐之。阿沙不花顿首言曰：『以蹴踘而受上赏，则奇技淫巧之人日进，而贤者日退矣，将如国家何？臣死不敢奉诏。』乃止。」帝乃武宗也。蹴踘而得上赏，因宫中好之也。萨都剌《宫词》：「深宫尽日垂珠箔，别殿何人度玉筝？白面内官无一事，隔花时听打球声。」元时击球之风甚盛，贵族子弟皆好之。张昱《辇下曲》：「闲家日逐小公侯，蓝棒相随觅打球。向晚醉嫌归路远，金鞭捎过御街头。」又《元史》卷一四九《王珣传》：「珣（契丹人）武力绝人，善骑射，尤长于击踘。」当时蹴踘不限性别，女子亦颇有击球者。杨维桢《蹋踘》诗：「月牙束靮红幧首，月门脱落葵花斗。君看脚底软金莲，细蹴花心寿郎酒。」女子击球或自高丽传来者，杨维桢《无题》诗：「绣靴蹋鞠勾丽样，罗帕垂弯女直妆。」 

　　○三十三 

　　珊瑚枕冷象牙床，耿耿青灯伴月光。不是宫闱有仙境，如何觉得夜偏长。 
　　案：珊瑚，苏恭曰：「珊瑚生南海，又从波斯国及师子国来。」寇宗奭曰：「波斯国海中有珊瑚洲，海人乘大舶，堕铁网水底取之。珊瑚所生盘石上，白如菌，一岁如黄，三岁变赤，枝干交错，高三四尺。」见《本草纲目》卷八。 

　　○三十四 

　　金风苑树日光晨，内侍鹰坊出入频。遇着中秋时节近，剪绒花毯鬪鹌鹑。 
　　案：鹰坊，《元史》卷一○一《兵志鹰坊捕猎》条：「元制，自御位及诸王皆有昔宝赤，盖鹰人也。」《辍耕录昔宝赤》条：「昔宝赤，鹰坊之执役者，每岁以所养海青获头鹅者，赏黄金一锭。」又《元史兵志宿卫》条：「主鹰隼之事者曰昔宝赤。」元起朔漠，本为游牧民族，故一向重视打猎，而鹰坊即司猎之官署也。考鹰坊之制，始于唐。《通鉴》曰：唐顺宗永贞元年「如宫市、五坊小儿之类，悉罢之」。注云：「五坊，一曰鵰坊，二曰鹘坊，三曰鹞坊，四曰鹰坊，五曰狗坊。」五坊之中以鹰坊最高。《唐书百官志》：「闲厩使押五坊以供时狩。」亦即此也。辽金因之，皆设鹰坊官。《辽史》卷四十六《百官志》北面坊场局冶牧廐等官中有鹰坊、五坊之官名，五坊下注「未详」两字，然细读《辽史》，则五坊即鹰坊也。《辽史太祖纪》：天赞四年「纵五坊鹰鹘」。又《穆宗纪》：应历十三年「八月甲午，以生日纵五坊鹰鹘」。金代亦有鹰坊官。元代之鹰坊权甚大，鹰人极多，仅腹里中书省一区，打捕鹰坊达四四二三户之多。平时打猎，战时则有昔宝赤军助战。乃颜之役，昔宝赤曾立战功。 
　　鬪鹌鹑：为元时都下风习之一。张昱《辇下曲》：「鬪鹌初住草初黄，锦袋牙牌日自将，鬪市闲坊寻搭对，红尘走杀少年狂。」可见鬪鹌鹑风靡一时，此风历明而清初不衰。《帝京岁时纪胜》曰：「膏梁子弟好鬪鹌鹑，十金角胜。夏日贮以雕笼，冬日则盛以锦囊，饲以玉粟，捧以纤手，夜以继日，毫不知倦。」可谓无聊之至矣。或因元人好鬪鹌鹑，故元曲中有「鬪鹌鹑」之牌名。 

　　○三十五 

　　金鸭烧残午夜香，内家初试越罗裳。芳容不肯留春驻，几阵东风落海棠。 

　　○三十六 

　　梨花素脸髻盘龙，南国娇娃乍入宫。无奈胡姬皆笑倒，乱将脂粉与添红。 
　　案：蒙古妇人贵者戴罟罟，次则戴皮帽，无发饰，而顶冠。江南妇女则梳高髻，与蒙古女子迥异。 

　　○三十七 

　　自供东苑久司茶，览镜俄惊岁月加。纵使深宫春似海，也教云鬓点霜华。 
　　案：此诗似老妪自述其事。 

　　○三十八 

　　恻恻轻寒透凤帏，夜深前殿按歌归。银台烛烬香销鼎，困倚屏风脱舞衣。 

　　○三十九 

　　奇氏家居鸭绿东，盛年纔得位中宫。翰林昨日新裁诏，三代蒙恩爵禄崇。 
　　案：鸭绿东乃言奇氏系高丽女也。 
　　盛年：奇氏正位中宫时，年已老大也。奇氏于元统元年为宫女，供茗饮以事顺帝，历元统二年、至元六年，至至正二十五年十二月始册为正后，距其得幸之初，已三十有三载矣。《元史》未有明文记载其生于何年及进宫时年龄，但其正位中宫时近半百矣，宜称之曰盛年。其迟迟不得立之故，即因其出身微贱也。顺帝之第二位正宫皇后伯颜忽笃，有贤德，出于名门，国人敬之，至正二十五年崩。奇氏于是年末始得继位正宫，仅三年，而国祚移矣。 
　　三代蒙恩：《元史顺帝纪》：「至正十六年二月丙寅，命翰林国史院、太常礼仪院定拟皇后奇氏三代功臣谥号、王爵。」当时奇氏为次宫皇后，至至正二十五年册奇氏为正宫皇后时，仍封奇氏父以上三世皆为王爵，此时则当为追赠，因奇氏族人已为高丽杀尽，已见前注矣。 

　　○四十 

　　湖上驾鹅映水明，海青常是内官擎。二宫皇后随銮驾，辇内开帘看放鹰。 
　　案：驾鹅即雁也。杨维桢《宫词》：「天上驾鹅先有信，九重銮驾上都回。」注云：「每岁此禽先驾往返。」可证明其为候鸟。驾鹅之蒙古名为合温，即雁也。高士奇《天禄识余》曰：「朔漠之地无他禽，惟鸿雁与白翎雀。鸿雁畏寒，秋南春北，白翎雀虽严冬冱寒，亦不易处。」《元史太祖纪》：「札木合言于汪罕曰：『我于君是白翎雀，他人是鸿雁耳，白翎雀寒暑常在北方，鸿雁遇寒则南飞就暖耳。』」因朔方之地禽类甚少，故蒙古人以鸿雁为珍贵食物。《元朝秘史》卷三记篾儿乞惕赤勒格儿于大败之后自怨自艾，不应非分掳得成吉思汗元配孛儿帖夫人为妻曰：「命里只合吃黑老乌残皮，想吃雁肉与；命里只合吃鼠及小鼠，想吃天鹅及。因这般惹了孛儿帖夫人，如今给篾儿乞惕百姓做了祸。」由此可知蒙古人视雁、天鹅、三者为禽类食物中之珍馐也。及其入主中土，元帝室尚以鸿雁为玉食之一。《元史祭祀志》：太庙常馔有「雁及天鹅，仲春用之」。鸿雁既为尚食及太庙常馔之一，故民间捕驾鹅有禁。《元史武宗纪》：至大元年「禁江西湖广私捕驾鹅」。而昔宝赤所捕之驾鹅，须驿致京师，因《元史文宗纪》言：「以河南江西湖广入贡驾鹅太频，令减其数，以省驿传。」 
　　擎鹰：亦蒙古民族之习惯也。《元史太祖纪》：纳真「路逢父子二骑先后行，臂鹰而猎。纳真识其鹰，曰：『此吾兄所擎者也。』」擎名鹰海青为昔宝赤之职责，袁桷《天鹅曲》：「五坊手擎海东青。」 
　　放鹰：即飞于也。《元史兵志》四《鹰房捕猎》条：「元制自御位及诸王皆有昔宝赤，盖鹰人也。是故捕猎有户，使之致鲜食以荐宗庙，供天庖，而齿革羽毛又皆足以备用，此殆不可阙焉者也。然地有禁，取有时，而违者则罪之。冬春之交，天子或亲幸近郊，纵鹰隼搏击，以为游豫之度，谓之飞放。」此种风习乃因袭辽金遗俗。辽帝喜观纵五坊鹰鹘搏击鹅雁以为乐。《辽史营卫志》中《行营春捺钵》条：「春捺钵曰鸭子河泺。皇帝正月上旬起牙帐，约六十日方至。……皇帝每至，侍御皆服墨绿色衣，各备连锤一柄，鹰食一器，刺鹅锥一枚，于泺周围相去各五七步排立。皇帝冠巾，衣时服，系玉束带，于上风望之。有鹅之处举旗，探骑驰报，远泊鸣鼓。鹅惊腾起，左右围骑皆举帜麾之。五坊进海东青鹘，拜授皇帝放之。鹘擒鹅坠，势力不加，排立近者，举锥刺鹅，取脑以饲鹘。放鹘人例赏银绢。皇帝得头鹅（已见前注矣），荐庙，群臣各献酒果，举乐，更相酬酢致贺语，皆插鹅毛于首以为乐。」故春日皇帝至水滨，放海东青以捕鹅雁，得头鹅则开宴相庆之制度辽代有专名，称之曰「春水」。此名初仅指辽帝至春捺钵捕天鹅而言，后则泛指一般春季皇帝在水滨畋猎。因春水捕鹅乃辽金元三代宫庭大事，故辽金以来放鹰乃为诗人喜用之诗题。《辽史道宗纪》：清宁二年三月「己卯，御制放鹰赋赐群臣」。耶律铸《双溪醉隐集》《放鹰（今本作雁，误）》词云：「御庐远避驾鹅声，人间多避海东青。」注云：「司隼聆驾鹅声，其月可击者，即纵海东青，或失驾鹅，必及他禽。」凡明乎辽金元春水制度者，必知所放之鸟为海东青（鹰鹘），所捕之禽为鹅雁。驾鹅为雁之别名，故绝非《放雁》词，而为放鹰词也。 

　　○四十一 

　　叆抹多官上直呼，丹墀千队列旌旗。殿前每遇观西马，诏许宫臣辇路骑。 
　　[钱注]柯九思《宫词》：「高鼻黄髯款塞胡，殿前引贡尽龙驹。仗移天步临轩看，画出韩生试马图。」 
　　案：叆抹即《元史》中「爱马」之对音。《元史顺帝纪》：至正六年「各爱马人不许与常选」。又，至正十二年，「五爱马添设忽剌罕赤二百名」。至正十三年，「赐皇太子五爱马怯薛丹二百五十八人钞各一百一十锭」。至正二十六年，「诏英宗时谋为不轨之臣，其子孙或成丁者，可安置旧地，幼者随母居草地，终身不得入京师及不得授官，止许于本爱马应役。」爱马究为何义，非喜爱马匹之谓，即《元朝秘史》中不时出现之「阿亦马黑」之对音，为「部落」两字之蒙古原文。 
　　西马：元时版图雄跨欧亚，俄罗斯之金帐汗国（钦察汗国）与波斯之伊儿汗国，以及统治古西域之察哈台汗国皆为其藩属，皆在汉地有封地，岁时来贡方物，并领取其岁收也。其方物或为珠宝，或为西马，或为其它中国稀少之物。如《元史泰定帝纪》：泰定元年六月，「诸王怯别等遣其宗亲铁木儿不花等奉驯豹、西马来朝贡」。又，泰定四年西番王不赛因遣人「以文豹、西马、佩刀、珠宝等物来献」。又，《文宗纪》：至顺二年西域诸王「献西马及葡萄酒」。 
　　辇路：或系两都间之快捷方式，黑谷辇道。若所献之马须从速来京，或许其行于辇路上。此路为禁路，非军务不得通行也。 

　　○四十二 

　　憔悴花容只自知，番思娇小入宫时。经年不识东风面，蹙损春山为阿谁。 

　　○四十三 

　　小楼春残杏花寒，象鼎烟销宝篆残。情思不欢梳洗懒，半偏云髻倚阑干。 

　　○四十四 

　　年年避暑出居庸，北望滦京朔漠中。经过缙云山水秀，吴姬疑是越江东。 
　　[钱注]柯九思《宫词》：「黄金幄殿载前车，象背驼峰尽宝珠。三十六宫齐上马，太平清暑幸滦都。」 
