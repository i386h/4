<!-- { "loadSidebar": true } -->
　　案：兴和路，《元史》卷五十八《地理志》：「兴和路，唐属新州。金置柔远镇，后升为县，又升抚州，属西京。元中统三年以郡为内辅，升隆兴路总管府，建行宫。」元武宗曾营中都于此地附近。周伯琦《扈从诗后序》：「兴和路者，世皇所创置也。岁北巡，东出西还，故置有司为供亿之所。城郭周完，阛阓丛伙，可三千家。市中佛阁颇雄伟。府之西南，名新城，武宗筑行宫其地，故又名中都。栋宇今多颓圮，盖大驾久不临矣。」据《清一统志》，则该地最富水草，「宜牛马羣牧，民得刈获，一举两得，何计乎寒」。是地相当于今河北涿鹿。 
　　献时新：元初本无此制度，后乃沿辽金遗俗。《辽史》卷四十九《礼志》：「四时有荐新。」《太宗纪》云：天显五年秋七月「荐时果于太祖庙」。六年七月又有同样记载。原庙既有荐新之礼，则邻国遂有时新之赠。《辽史太宗纪》：天显七年，「唐卢龙军节度使赵德钧遣人进时果。」《册府元龟》：天福六年九月，「遣供奉官李延业以时果送于契丹。」又，天福七年闰三月，「遣殿直马延礼、内□王延斌送樱桃于契丹。」金沿辽人故事，有荐新仪。元仍金俗亦然。《元史》卷七十五《祭祀志》曾详记荐新仪式。 
　　猩血：以猩猩血为染料，曾见于《华阳国志》。元时曾大规模用猩猩血于染织。法王路易第九（st.Louis）之使者卢布卢克（William of Rubruck）于元宪宗蒙哥汗时来和林时，曾遇一僧，着鲜艳异常之衣，询其颜料从何而来，则闻如是之故事：「在中国东部，有极貌似人类之动物，穴居岩洞中，猎人若以啤酒诱之，彼即呼朋唤友而来，此时猎人须隐匿暗处。诸动物既集，乃举酒相嘱曰：『猩猩、猩猩（疑为「请请、请请」之误）。』遂痛饮而酣醉。此时猎人出现，剌其颈血，即此颜料也。」此地以猩血喻深红色。 
　　平波：平波既为时新，其为鲜果也明矣。张昱《辇下曲》：「西番僧果依时供，小笼黄旗带露装，满马尘沙兼日夜，平坡红艳露犹香。」平坡即平波也。周伯琦《扈从诗后序》：「宣德，宣平县境也，地宜树木，园林连属，宛然燕南。有御花园，杂植诸果，中置行宫。果有名平波者，似来禽而大，味甘松，相传种自西域来，故又名之曰回回果，皆殊品也。」元太医忽思慧《饮膳正要》曰：「平波味甘，无毒，止渴生津，置衣服筴笥中，香气可爱。」该书胪列一切果品，独无苹果，故平波即苹果之对音，可想而喻。此字尚有其它对音，如苹婆。总之，皆代表其自外国输入。《辞源苹果》条：「苹果亦名频婆果，乃产于美洲，传入中国者。」诚然烟台苹果乃自美传入者，但远在哥伦布到达新大陆时，中国已植平波矣。此物以高加索以南之东南欧与西南亚为祖家，既名回回果，则由回教国家输入。甚疑平波乃元时始输入中国者，故为殊品。 

　　○十一 

　　王孙王子值三春，火赤相随出内门。射柳击球东苑里，流星骏马蹴红尘。 
　　[钱注]来复《燕京杂咏》：「锦貂公子跃龙门，不怕金吾夜漏催。阿剌声高礼板急，棕毛别殿宴春回。」 
　　案：火赤，乃火儿赤也，为元怯薛官（宿卫士）之一种。《元史》卷九十九《兵志宿卫》：「怯薛者，犹言番直宿卫也。……其它预怯薛之职而居禁近者，分冠服、弓矢、食饮、文史、车马、庐帐、府库、医药、卜祝之事，悉世守之。……主弓矢鹰隼之事者曰火儿赤。按火儿赤在《元朝秘史》中作「豁儿赤」，译文作「带弓箭者」，「豁儿」即蒙古语「箭筒」也。《元史》卷八十《舆服志》曰：「佩弓矢十人。」注曰：「国语曰火儿赤。」《元史》卷一二九《阿剌罕传》曰：「祖拨彻事太祖，为火儿赤。」《黑鞑事略》曰：「环卫则曰火鲁赤。」皆指此也。 
　　射柳击球：射柳击球乃辽金故事。射柳系辽代祈雨仪。《辽史》卷四十九《礼志吉仪瑟瑟仪》：「若旱，择吉日行瑟瑟仪以祈雨。前期，置百柱天棚。及期，皇帝致奠于先帝御容，乃射柳。皇帝再射，亲王宰执以次各一射。中柳者质志柳者冠服，不中者以冠服质之。不胜者进饮于胜者，然后各归其冠服。又翼日，植柳天棚之东南，巫以酒醴、黍稷荐植柳，祝之。皇帝皇后祭东方毕，子弟射柳，皇族国舅羣臣与礼者，赐物有差。」此种射柳仪，为辽苏可汗所制，为辽朝大典。每谒宗庙或陵寝，即射柳。《契丹国志宫室制度》条：「每谒木叶山，即射柳枝。」《辽史》卷三《太宗纪》：天显四年五月「戊子，射柳于太祖行宫」。卷四：会同五年四月「丙子，晋遣使进射柳鞍马」。卷七《穆宗纪》：应历十七年四月，「射柳祈雨」。射柳之时节多在五月。至金，则定以重午日射柳，岁以为常，朝廷视为习武要典。《金史太祖纪》：收国元年五月「甲戌，拜天射柳。故事，五月五日、七月十五日、九月九日拜天射柳，岁以为常。」《世宗纪》：大定三年五月「乙未，以重五，幸广乐园射柳，命皇太子亲王百官皆射，胜者赐物有差。上复御常武殿，赐宴击球。自是岁以为常。」又大定十七年五月「幸姚村淀，阅七品以下官及宗室子、诸局承应人射柳，赏有差」。王实甫杂剧《四丞相高会丽春堂》即根据世宗朝重五日广乐园射柳故事也。至于金代射柳仪意义与辽不同，辽人射柳祈雨，金代射柳拜天，其仪式《金史礼乐志》详载之：「金因辽旧俗，以重午、中元、重九日行拜天之礼。重午于鞠场，中元于内殿，重九于都城外。其制，刳木为盘，如舟状，赤为质，画云鹤文。为架高五六尺，置盘其上，荐食物其中，聚宗族拜之。若至尊则于常武殿筑台为拜天所。重午日质明，陈设毕，百官班俟于球场乐亭南。皇帝靴袍乘辇，宣徽使前导，由球场南门入，至拜天台，降辇至褥位。皇太子以下百官皆诣褥位。宣徽赞拜，皇帝再拜。上香，又再拜。排食抛盏毕，又再拜。饮福酒，跪饮毕，又再拜。百官陪拜，引皇太子以下先出，皆如前导引。皇帝回辇至幄次，更衣，行射柳击球之戏，亦辽俗也，金因尚之。凡重五日拜天礼毕，插柳球场为两行，当射者以尊卑序，各以帕识其枝，去地约数寸，削其皮而白之。先以一人驰马前导，后驰马以无羽横镞箭射之，既断柳，又以手接而驰去者为上，断而不能接去者次之。或断其青处，及中而不能断与不能中者为负。每射，必伐鼓以助其气。已而击球，各乘所常习马，持鞠杖，杖长数尺，其端如偃月，分其众为两队，共争击一球，先于球场南立双桓，置板，下开一孔为门，而加网为囊，能夺得鞠击入网囊者为胜。或曰：『两端对立二门，互相排击，各以出门为胜。』球状小如拳，以轻韧木枵其中而朱之。皆所以习跷捷也。」此击球制与近之Polo似，故不厌其详，俟专家比较中西击球有何异同。元承金之拜天礼，然拜天时不射柳。元人亦射柳击球，仅视为习武之游戏，不似辽人祈雨、金人拜天之隆重。明代宫中亦有射柳之戏，沈德符《野获编》及陆容《菽园杂记》均言及之。曾见一图，为明宣宗击球图，此图民初有正书局印过，误为元宫游戏图。 

　　○十二 

　　阊阖门开拥钺旄，千官侍立晓星高。尚衣欲进 龙服，错捧天鹅织锦袍。 
　　案：阊阖者，宫殿正门也。《辍耕录宫阙制度》条：京城「分十一门：正南曰丽正，南之右曰承顺，南之左曰文明，北之东曰安贞，北之西曰健德，正东曰崇仁，东之右曰齐化，东之左曰光熙，正西曰和美，西之右曰肃清，西之左曰平则。」又《元史地理志大都》条亦载此十一门名，此即所谓「虎踞龙盘十一门」者是也。乔莱《西蒙野话》：「元建国曰大元，取大哉干元之义也。建元曰至元，取至哉坤元之义也。殿曰大明，曰咸宁，门曰文明，曰健德，曰云从，曰顺承，曰安贞，曰厚载，皆取诸乾坤二卦之辞也。」至于宫之正门则有崇天、星拱、云从、大明、日精、月华等，并见《辍耕录》。 
　　钺旄：《辍耕录劈正斧》条：「劈正斧以苍水玉碾造，高二尺有奇，广半之。……如天子登极、正旦、天寿节，御大明殿会朝时，则一人执之，立于陛下酒海之前，尽所以正人不正之意。」又《元史舆服志仪卫》条载殿上执事、殿下执事、殿下黄麾仗、殿下旗仗等子目，后二者与钺旄相当。黄麾仗凡四百四十有八人，分布于丹墀左右，各五行。殿下旗仗执护引屏，凡五百二十有八人，分左右以列。故威仪极盛。张昱《辇下曲》：「只孙官样清红锦，裹肚圆文宝相珠，羽仗执金班控鹤，千人鱼贯振嵩呼。」案黄麾仗与旗仗相加，人数近千，殿上与殿下尚有执事者，则人数超过千人矣。 
　　龙服：《元史舆服志》有衮龙服，或即 龙服也：「衮龙服，制以青罗，饰以生色销金帝星一、日一、月一、升龙四、复身龙四、山三十八、火四十八、华虫四十八、虎蜼四十八。」 
　　尚衣：当系怯薛歹速古儿赤。《元史兵志怯薛》条：「掌内府尚供衣服者，曰速古儿赤。」 
　　天鹅织锦袍：天鹅乃元代名禽，元宫中珍视海青者，即以其善擒天鹅也。天鹅炙为迤北八珍之一，内廷美味也。此诗所云之天鹅织锦袍有两种可能解释：一，此种袍服材料系以天鹅绒为之；二，此种袍服上绣有天鹅之花纹。以后种解释可能性大。盖因金代春水（春猎）之服多鹘补鹅，杂花卉之饰。又因文宗天历年间宫中御衣尚满池娇之花纹，即以池塘小景、鸳鸯等禽绣于御服上，见柯九思《宫词》注。 

　　○十三 

　　侍从常向北方游，龙虎台前正麦秋。信是上京无暑气，行装五月载貂裘。 
　　案：此诗乃咏元帝每岁清暑上都事也。 
