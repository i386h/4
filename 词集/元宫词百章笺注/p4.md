<!-- { "loadSidebar": true } -->
　　龙虎台：周伯琦《龙虎台》诗注：「龙虎台在昌平境北，距居庸关二十五里。」其《扈从诗前序》又云：「龙虎台在昌平境，又名新店，距京师仅百里。」故知龙虎台方位为在昌平境内，距大都约百里，距居庸关约二十五里，为元代名纳钵。乃贤《金台集上都纪行龙虎台》诗序云：「大驾巡幸，往返皆驻跸台上。」《元史》本纪屡载「大驾发大都，次大口，驻跸龙虎台」等语，即说明此处为两都往来之咽喉也。既为驻跸之行在焉，有时皇帝命词臣赋诗于此。《元史》卷一四三《马祖常传》：「文宗尝驻跸龙虎台，祖常应制赋诗，尤被叹赏。谓中原硕儒惟祖常。」其所以负盛名者，即因每年元帝北巡南旋时，百官例须迎驾于此。欧阳玄《圭斋集渔家傲南词》记九月故事曰：「龙虎台前驼鼓响，擎仙掌，千官瓜果迎鸾仗。」此地为迎銮纳钵，由来已久。王恽《龙虎台》诗序云：「甲午秋九月二十八日迎谒，自怀来四过其下。」 
　　上京无暑气：上都气候洹寒，王恽《中堂事记》上曰：「开平府盖圣上龙飞之地，岁丙辰（公历一二五六年）始建都城，龙岗蟠其阴，滦江经其阳……然水泉浅，大冰负土，夏冷而冬冽，东北方极高寒处也。」案上都即金人驻夏金莲凉陉一带之地，辽人曰王国崖者也。《金史梁襄传》曾论该地之气候曰：「金莲川在重山之北，地积阴冷，五谷不殖，郡县难建，盖自古极边荒弃之壤也，气候殊异，中夏降霜，一日之间寒暑交至。」袁桷《开平集伏日书怀》诗：「伏日急雨来，端坐披重裘。中天异寒暑，兹维帝王州。碧草记初夏，坚冰在余沟，野旷无留禽，积潦不复收。」虞集《道园学古录题滦阳胡氏雪溪集序》曰：「然滦水未秋冰已坚，寻常已不可舟，况雪时耶？」《黑鞑事略》曰：「其气候寒冽，无四时八节……近而居庸关北如官山金莲川等处，虽六月亦雪。」盛夏亦雪，宜行装载貂裘矣。 

　　○十四 

　　清宁殿里见元勋，侍坐茶余到日曛。旋着内官开宝藏，剪绒段子御前分。 
　　案：清宁殿，上都大都旨有，今姑以此地之清宁殿为大都之清宁殿。萧洵《故宫遗录》：「又后为清宁宫，宫制大略亦如前宫，后引抱长庑，远连延春宫，其中皆以处嬖幸也。外护金红阑槛，各植花卉异石。」据《庚申外史》，此宫乃于顺帝至正十九年建。然前此已有之，至正十一年焚毁，十九年重缮耳。《草木子》曰：「至正十一年春正月二十二日夜，京师清宁殿火，焚宝玩万计，由宦官熏鼠故也。」十九年重修后，遂为元末名殿之一。《元史顺帝纪》：至正二十二年「皇太子尝坐清宁殿，分布长席，列坐西番高丽诸僧。」及明兵进逼大都，元朝之御前会议即在此殿内举行。会议之结论为放弃大都，北奔上都，元祚遂绝于中土。《元史顺帝纪》：至正二十八年闰七月「丙寅，帝御清宁殿，集三宫后妃、皇太子、皇太子妃，同议避兵北行。」此乃公历一三六八年，明洪武元年事也。 
　　元勋：元代元勋多有根源的人，换言之，世臣也。其祖上有大勋，子孙得世袭其爵位。元末之元勋似以脱脱为最，因其与顺帝父子关系密切也。 
　　宝藏：《辍耕录宫阙制度》条：凤仪门外有内藏库二十所。《元史世祖纪》：「禁中出纳分三库：御用宝玉、远方异珍隶内藏，只孙衣段隶右藏，常课衣段、凌罗缣布隶左藏。」此地即言赏赐段子，乃开左藏矣。 
　　剪绒段子。《元史舆服志》：天子之质孙有纳石失，金锦也；怯绵里，剪茸也。剪绒段子疑即剪茸也。百官质孙，冬之服中有大红怯绵里一种。 

　　○十五 

　　瑞气氤氲万岁山，碧池一带水潺湲。殿旁种得青青豆，要识民生稼穑难。 
　　[钱注]柯九思《宫词》：「黑河万里连沙漠，世祖深思创业难。数尺阑干护香草，丹墀留与子孙看。」注曰：「世祖建大内，移沙漠莎草于丹墀，示子孙无忘草地也。」 
　　案：此草名誓俭草。《草木子》曰：「元世祖皇帝思太祖创业艰难，俾取所居之地青草一株，置于大内丹墀之前，谓之誓俭草，盖欲使后世子孙知勤俭之节。至正间，大司农达不花公作宫词十数首，其一云：『墨河万里金沙漠，世祖深思创业难。却望阑干护青草，丹墀留与子孙看。』」此诗与柯九思《宫词》颇雷同，或系窜改柯诗而成？又张昱《辇下曲》亦咏及此草：「墀左朱阑草满丛，世祖封植意尤浓。艰难大业从兹起，莫忘龙沙汗马功。」案：此诗与前诗皆言及元太祖时曾为王罕所败，至班朱泥河（或作巴泐渚纳河）与后者同饮泥水，誓与诸人共甘苦之故事，故此草当生于班朱泥河畔。此河在斡难河北，据布莱慈奈德E.Bretschneider 言，此草球根，形似属莎草科植物，生于沙漠之草也。或生于班朱泥河畔者，可与「誓」字呼应也。元太祖之将士，凡曾饮班朱泥河水者，恩宠不衰，其子孙为元代贵臣者甚伙。元亡后王逢《无题》诗乃悼元之作，尚以「君心不隔丹墀草，祖誓无忘黑水河」为言，黑水河即班朱泥河也，即墨河，即元太祖极不景气时与其从者同饮泥水之地也。然此物似即乌拉草，「乌拉」本含有河之意，或可生于河畔，不独班朱泥一地也。然则殿前之青色植物乃草也，非豆也。 
　　万岁山：《辍耕录》卷一《万岁山》条：「万岁山在大内西北，太液池之阳，金人名琼华岛。」元好问《出都》诗名句「从教尽刬琼华了，留住西山尽泪垂」即指此也。「琼岛春阴」为燕京八景之一，辽金以来为内苑胜地，即今北海白塔一带地方也。或谓万岁山即辽道宗才华冠世萧皇后梳妆台，朱彝尊有《咏辽后洗妆楼寄调台城路》词，有「殿角泥香，可留萧字」之句，而事实不然。琼华岛非辽代遗物，乃金朝章宗时筑，为另一才华冠六宫之李宸妃之梳妆台。乃贤《金台集南城咏古》诗凡十六首，其一为妆台，注云：「李妃所筑，在今昭明观后。妃尝与章宗露坐，上曰：『二人土上坐。』妃应声曰：『一月日边明。』」柯九思《丹邱生稿》亦有同样记载。《尧山堂外纪》曰：「章宗为李宸妃建梳妆台于都城东北隅，今禁中琼华岛妆台本金故物也，目为辽萧后梳洗楼误。」《日下旧闻》亦云：「易之（乃贤字）去金不远，其谓李元妃所作，可证相传为辽遗迹之伪。」金人之建筑琼华岛也，《辍耕录》曾载一极荒诞之故事，与回鹘传说唐人以诡计破坏其圣山故事颇类似，本诗所谓瑞气氤氲者，当即指此，兹略述之。「浙省参政赫德尔尝云：『向任留守司都事时，闻故老言，国家起朔漠日，塞上有一山，形势雄伟。金人望气者谓：「此山有王气，非我之利。」谋欲厌胜之，计无所出。时国已多事，乃求通好入贡，既而曰：「它无所冀，愿得某山，以镇压我土耳。」众皆鄙笑而许之。金人乃大发卒，凿掘辇运至幽州城北，积累成山，因开挑海子，栽植花木，营构宫殿，以为游幸之所。未几金亡，世皇徙都之。至元四年，兴筑宫城，山适在禁中，遂赐今名。』」张昱《辇下曲》：「金计倾辽至可哀，为车为马枉豗隤。岂知万岁山中土，载得龙沙王气来。」又似金人从辽人乞得万岁山之土壤。金亡后琼华岛曾为黄冠辈所撤。元遗山《出都》诗自注：「寿宁宫有琼华岛，绝顶广寒殿，近为黄冠辈所撤。」施国祁注引陈时可《长春真人本行碑》曰：「壬午之明年住燕京大天长观，继而行省又施琼华岛为观。丁亥五月有旨以琼华岛为万安宫。故元氏所谓黄冠辈所撤指此。」是故太祖二十二年以后琼华岛曾为全真教产，然在元宪宗时，宗教大会之结果，佛教得胜，道教失势，全真教不能保有琼华岛，又归为官产矣。世祖时修葺之。《元史世祖纪》云：中统四年「亦黑迭儿丁请修琼华岛，不从」；又至元元年「修琼华岛」；又至元二年「羣山大玉海成，敕置广寒殿」；又至元三年「五山珍御榻成，置琼华岛广寒殿」；又至元四年「作玉殿于广寒殿中」。诸条皆在至元初年。至元八年五月尚有「修佛事于琼华岛」之记载，此后则琼华岛之名不见于史书矣。世祖至元二十五年作佛事，坐静于万寿山；二十七年命帝师作佛事，坐静于万寿山；此后似改名为万岁山。《元史泰定帝纪》：泰定二年「葺万岁山殿」，泰定四年「植万岁山花木八百七十本」。至于万岁山之形势，曾见于《辍耕录宫阙制度》条，又有《万岁山》专条，详见其制度：「其山皆以玲珑石迭垒，峰峦隐映，松桧隆郁，秀若天成。引金水河至其后，转机运纠，汲水至山顶，出石龙口，注方池，伏流至仁智殿后，有石刻蟠龙，昂首喷水仰出，然后由东西流，入于太液池。山上有广寒殿七间，仁智殿则在山半，为屋三间。山前白玉石桥，长二百尺，直仪天殿后，殿在太液池中之圆坻上，十一楹，正对万岁山。山之东为灵囿，奇兽珍禽在焉。车驾岁巡上都，先宴百官于此。」据此，则知岁巡上都前先宴百官于此。又柯九思《宫词》注：「故事，上巳节锡宴于万岁山。」故知万岁山为燕御频仍之地。《元史》卷一七五《张珪传》：「侍宴万寿山，赐以玉带。」案：此山即马可波罗行纪中之绿山也。 

　　○十六 

　　一段无瑕白玉光，来从西域献君王。制成新样双龙鼎，庆寿宫中奉太皇。 
　　案：西域可指今日之新疆，和阗为有名之产玉地。又西域可指回教国家，《辍耕录回回石头》条即专门讨论由回回商输入之各种宝石也。元代西域诸王时献珠宝于大汗，胡商亦每每以宝货进贡。此地不知其为诸王进贡，或胡商上献。元代多巧匠，系从各地征来，如刘元即名塑像家，而玉工则杨琼负有盛名。《阳曲县志工艺传》第七云：「元杨琼，世为石工，取二玉石，斲一狮一鼎，世祖许为绝艺。董工玉泉，得寿龟以献。生平所营建，如两都及察罕脑儿宫殿、凉亭、石浴室等工，不可枚举。其所雕北岳尖鼎炉，工巧绝伦。」此鼎若为顺帝时制成者，或杨琼子孙之创作？ 
　　庆寿宫之名不见于《故宫遗录》及《辍耕录》。武宗母昭献元圣皇后系居兴圣宫者，武宗特建此宫奉母。元代有太皇太后之号者二，一为武宗母，一为文宗后，此地若指前者，则庆寿宫即指兴圣宫矣。 

　　○十七 

　　灯月交光照绮罗，元宵无处不笙歌。太平宫里时行乐，辇路香风散玉珂。 
