<!-- { "loadSidebar": true } -->
春梦人间须断，但怪得当时，梦缘能短。绣屋秦筝，傍海棠偏爱，夜深开宴。
舞歇歌沉，花未减，红颜先变。伫久河桥，欲向斜阳泪满。

翁元龙
　　翁元龙，字时可，号处静，鄞县（今浙江宁波）人。为杜范客，相随迁居黄岩。
工于词。清光绪《黄岩县志》卷二一有传。〕

水龙吟〔雪霁登吴山见沧阁闻城中箫鼓声〕
画楼红湿斜阳，素妆褪出山眉翠。街声暮起，尘侵镫户，月来舞地。
宫柳招莺，水荭飘雁，来年春意。黯梨云散作，人间好梦。琼箫在，锦屏底。
乐事轻随流水，暗兰消作花心计。情丝万轴，因春织就，愁罗恨绮。
昵枕迷香，占帘看夜，旧游经醉。任孤山剩雪，残梅渐懒，跨东风骑。

风流子〔闻桂花怀西湖〕
天阔玉屏空，轻云弄，淡墨画秋容。正凉挂半蟾，酒醒窗下，
露催新雁，人在山中。又一片、好秋花占了，香换却西风。
箫女夜归，帐栖青凤，镜娥妆冷，钗坠金虫。
西湖花深窈，闲庭砌曾占，席地歌钟。载取断云归去，几处房栊。
恨小帘灯暗，粟肌消瘦。熏炉烟减，珠袖玲珑。三十六宫清梦，还与谁同？

醉桃源〔柳〕
千丝风雨万丝晴，年年长短亭。暗黄看到绿成阴，春由他送迎。
莺思重，燕愁轻，如人离别情。绕湖烟冷罩波明，画船移玉笙。

谒金门
莺树暖，弱絮欲成芳茧。流水惜花流不远。小桥红欲满。
原上草，迷离苑，金勒晚风嘶断。等得日长春又短，愁深山翠浅。

绛都春〔秋晚海棠与黄菊盛开〕
花娇半面。记蜜烛夜阑，同醉深院。夜袖粉香，犹未经年，如年远。
玉颜不趁秋容换，但换却春游同伴。梦回前度，邮亭倦客，又拈笺管。
慵按梁州旧曲，怕离柱断弦，惊破金雁。霜被睡浓，不比花前。良宵短。
秋娘羞占东离畔，待说与深宫幽怨。恨他情淡，陶郎旧缘较浅。

郑楷
诉衷情
酒旗摇曳柳花天，莺语软于绵。碎绿未盈芳沼，倒影蘸秋千。
奁玉燕，套金蝉，负华年。试问归期，是酴醾后，是牡丹前？

黄孝迈
湘春夜月
近清明，翠禽枝上消魂。可惜一片清歌，都付与黄昏。
欲共柳花低诉，怕柳花轻薄，不解伤春。念楚乡旅宿，柔情别绪，谁与温存？
空樽夜泣，青山不语，残月当门。翠玉楼前，惟是有、一波湘水，摇荡湘云。
天长梦短，问甚时、重见桃根。这次第，算人间没个并刀，剪断心上愁痕。

水龙吟
闲情小院沉吟，草深柳密帘空翠。风檐夜响，残灯慵剔，寒轻怯睡。
店舍无烟，关山有月，梨花满地。二十年好梦，不曾圆合，而今老，都休矣。
谁共题诗秉烛，两厌厌、天涯别袂。柔肠一寸，七分是恨，三分是泪。
芳信不来，玉箫尘染，粉衣香退。待问春，怎把千红，换得一池绿水。

江开
浣溪沙
手捻花枝忆小苹，绿窗空锁旧时春，满楼飞絮一筝尘。
素约未传双燕语，离愁还入卖花声，十分春事倩行云。

杏花天
谢娘庭院通芳径，四无人、花梢转影。几番心事无凭准，等得青春过尽。
秋千下、佳期又近。算毕竟沉吟未稳。不成又是教人恨，待倩杨花去问。

谭宣子
　　谭宣子，字明之，号全庵。

谒金门
人病酒，生怕日高催绣。昨夜新番花样瘦，旋描双蝶凑。
闲凭绣床呵手，却说春愁还又。门外东风吹绽柳。海棠花厮勾。

江城子〔咏柳〕
嫩黄初染绿初描。倚春娇，索春饶。燕外莺边，想见万丝摇。
便作无情终软美，天赋与，眼眉腰。
短长亭外短长桥。驻金镳，系兰桡。可爱风流年纪可怜宵。
办得重来攀折后，烟雨暗，不辞遥。

陈逢辰
　　陈逢辰，号所庵（影印《诗渊》册三页一九九八）。

乌夜啼
月痕未到朱扉。送郎时，暗里一汪儿泪，没人知。
搵不住，收不聚，被风吹。吹作一天愁雨、损花枝。

西江月
杨柳雪融滞雨，酴醾玉软欺风。飞英簌簌扣雕栊，残蝶归来粉重。
罨画扇，题尘掩，绣花沙，带寒笼。送春先自费啼红，更结疏云秋梦。

楼采
瑞鹤仙
冻痕销梦草，又招得春归，旧家池沼。园扉掩寒峭，倩谁将花信，遍传深窈？
追游趁早，便裁却轻衫短帽。任残梅飞满溪桥，和月醉眠清晓。
年小，青丝纤手，彩胜娇鬟，赋情谁表？南楼信杳，江云重，雁归少。
记冲香嘶马，流红回岸，几度绿杨残照。想暗黄依旧东风，灞陵古道。

玉漏迟
絮花寒食路，晴丝罥日，绿阴吹雾。客帽欺风，愁满画船烟浦。
彩柱秋千散后，怅尘锁、燕帘莺户。从间阻，梦云无准，鬓霜如许。
夜永绣阁藏娇，记掩扇传歌，翦灯留语。月约星期，细把花须频数。
弹指一襟幽恨，谩空趁，啼鹃声诉。深院宇，黄昏杏花微雨。

法曲献仙音
花匣么弦，像奁双陆，旧日留欢情意。梦到银屏，恨裁兰烛，香篝夜阑鸳被。
料燕子重来地，桐阴锁窗绮。
倦梳洗。晕芳钿，自羞鸾镜。罗袖冷，烟柳画阑半倚。
浅雨压荼蘼，指东风芳事余几。院落黄昏，怕春莺、惊笑憔悴。
倩柔红约定，唤取玉箫同醉。

好事近
人去玉屏闲，逗晓柳丝风急。帘外杏花细雨，罥春红愁湿。
单衣初试曲尘罗，中酒病无力。应是绣床慵困倚，秋千斜立。

二郎神
露床转玉，唤睡醒、绿云梳晓。正倦立银屏，新宽衣带，生怯轻寒料峭。
闷绝相思无人问，但怨入、墙阴啼鸟。嗟露屋锁春，晴风暄昼，柳轻梅小。
人悄，日长谩忆，秋千嬉笑。怅烬冷炉熏，花深莺静，帘箔微红醉袅。
带结留诗，粉痕销帕，情远窃香年少。凝恨极，尽日凭高，目断淡烟芳草。

玉楼春
东风破晓寒成阵，曲锁沉香簧语嫩。凤钗敲枕玉声圆，罗袖拂屏金缕褪。
云头雁影占来信，歌底眉尖萦浅晕。淡烟疏柳一帘春，细雨遥山千迭恨。

奚岊
芳草〔南屏晚钟〕
笑湖山，纷纷歌舞花边，如梦如熏。响烟惊落日，长桥芳草外，客愁醒。
天风送远，向两山、唤醒痴云。犹自有、迷林去鸟，不信黄昏。
销凝。油车归后，一眉新月，独印湖心。蕊宫相答处，空岩虚谷应，猿语香林。
正酣红紫梦，便市朝、有耳谁听。怪玉兔金乌不换，只换愁人。

华胥引〔中秋紫霞席上〕
澄空无际，一幅轻绡，素秋弄色。翦翦天风，飞飞万里，吹净遥碧。
想玉杵芒寒，听佩环无迹，圆缺何心，有心偏向歌席。
多少情怀，甚年年、共怜今夕？蕊宫珠殿，还吟飘香秀笔。
隐约霓裳声度，认紫霞楼笛。独鹤归来，更无清梦成觅。

赵闻礼
　　赵闻礼，字立之（《宋诗纪事》卷七七），号钓月（《全芳备祖》前集卷一二）
。

千秋岁
莺啼晴昼，南国春如绣。飞絮眼，凭阑袖。日长花片落，睡起眉山斗。
无个事，沉烟一缕腾金兽。
千里空回首，两地厌厌瘦。春去也，归来否？五更楼外月，双燕门前柳。
人不见，秋千院落清明后。

鱼游春水
青楼临远水，楼上东风飞燕子。玉钩珠箔，密密锁红关翠。
剪胜裁幡春日戏，簇柳簪花元夜醉。闲忆旧欢，漫撩新泪。
罗帕啼痕未洗，愁见同心双凤翅。长安十日轻寒，春衫未试。
过尽征鸿知几许？不寄萧郎书一纸。愁肠断也，个人知未？

风入松
曲尘风雨乱春晴，花重寒轻。珠帘卷上还重下，怕东风、吹散歌声。
棋倦杯频昼永，粉香花艳清明。
十分无处着闲情，来觅娉婷。蔷薇误罥寻春袖，倩柔荑、为补香痕。
苦恨啼鹃惊梦，何时翦烛重盟。

水龙吟〔水仙花〕
几年埋玉蓝田，绿云翠水烘春暖。衣熏麝馥，袜罗尘沁，凌波步浅。
钿碧搔头，腻黄冰脑，参差难翦。乍声沉素瑟，天风佩冷，蹁跹舞，霓裳遍。
湘浦盈盈月满。抱相思夜寒肠断。含香有恨，招魂无路，瑶琴写怨。
幽韵凄凉，莫江空渺，数峰清远。粲迎风一笑，持花酹酒，结南枝伴。

隔浦莲近
愁红飞眩醉眼，日淡芭蕉卷。帐掩屏香润，杨花扑春云暖。
啼鸟惊梦远，芳心乱，照影收奁晚。
画眉懒，微醒带困，离情中酒相半。裙腰粉瘦，怕按六么歌板。
帘卷层楼探旧燕，肠断花枝和闷重捻。

贺新郎〔茧〕
池馆收新雨，耿幽丛，流光几点，半侵疏户。
入夜凉风吹不灭，冷焰微茫暗度。碎影落，仙盘秋露。
漏断长门空照泪，袖纱寒，映竹无心顾。孤枕掩，残灯炷。
练囊不照诗人苦。夜沉沉，拍手相亲，騃儿痴女。
栏外扑来，罗扇小，谁在风廊笑语，竞戏踏金钗双股。
故苑荒凉悲旧赏，怅寒芜，衰草隋宫路。同磷火，遍秋圃。

施岳
水龙吟
翠鳌涌出沧溟，影横栈壁迷烟墅。楼台对起，栏杆重凭，山川自古。
梁苑平芜，汴堤疏柳，几番晴雨。看天低四远，江空万里，登临处，分吴楚。
两岸花飞絮舞，度春风满城箫鼓。英雄暗老，昏潮晓汐，归帆过橹。
淮水东流，塞云北渡，夕阳西去。正凄凉望极，中原路杳，月来南浦。

清平乐
水摇花暝，隔岸炊烟冷。十里垂杨摇嫩影，宿酒和愁都醒。

解语花
云容冱雪，莫色添寒，楼台共临眺。翠丛深窅。无人处、数蕊弄春犹小。
幽姿谩好，遥相望、含情一笑。花解语，因甚无言？心事应难表。
莫待墙阴暗老，称琴边月夜，笛里霜晓，护香须早。东风度，咫尺画栏琼沼。
归来梦绕，歌云坠，依然惊觉。想恁时，小几银屏，冷未了。

兰陵王
柳花白，飞入青烟巷陌。凭高处、愁锁断桥，十里东风正无力。
西湖路咫尺，犹阻仙源信息。伤心事、还似去年，中酒恹恹度寒食。
闲窗掩春寂。但粉指留红，茸唾凝碧。歌尘不散蒙香泽，
念鸾孤金镜，雁空瑶瑟。芳时凉夜尽怨忆。梦魂省难觅。
鳞鸿，渺踪迹，纵罗帕亲题，锦字谁织？
缄情欲寄重城隔，又流水斜照，倦箫残笛。楼台相望，对莫色，恨无极。

曲游春〔清明湖上〕
画舸西泠路，占柳阴花影，芳意如织。小楫冲波度曲尘，扇底粉香帘隙。
岸转斜阳隔，又过尽别船箫笛。傍断桥、翠绕红围，相对半篙晴色。
顷刻，千山暮碧，向沽酒楼前，犹击金勒。
乘月归来，正梨花夜缟，海棠烟幂，院宇明寒食。醉乍醒，一庭春寂。
任满身露湿东风，欲眠未得。

步月〔茉莉〕
玉宇熏风，宝阶明月，翠丛万点晴雪。炼霜不就，散广寒霏屑。
采珠蓓、绿萼露滋，嗔银艳，小莲冰洁。花痕在、纤指嫩痕，素英重结。
枝头香未绝。还是过中秋，丹桂时节。醉乡冷境，怕翻成消歇。
玩芳味、春焙旋熏，贮秾韵、水沉频爇。堪怜处，输与夜凉睡蝶。


卷五


陈允平
　　陈允平，字衡仲，又字君衡，号西麓，鄞县（今浙江宁波）人。试上舍不遇，遂
放情山水，往来吴淞淮泗间。恭宗德佑时，授沿海制置司参议官（《宋元学案》卷二
