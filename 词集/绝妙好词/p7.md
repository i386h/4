<!-- { "loadSidebar": true } -->
二七）。事见《南涧甲乙稿》卷二○《左朝请大夫致仕李公（宏）墓志铭》。

清平乐
乱云将雨，飞过鸳鸯浦。人在小楼空翠处，分得一襟离绪。
片帆隐隐归舟，天边雪卷云游，今夜梦魂何处，青山不隔人愁。

郑域
　　郑域，字仲卿，号松窗，闽县（今福建福州）人。孝宗淳熙十一年（一一八四）
进士（《淳熙三山志》卷三○），授清流县尉（明嘉靖《延平府志》卷二）。宁宗嘉
泰四年（一二○四），知宜春县。嘉定七年（一二一四），为武冈军判官（清道光《
宝庆府志》卷一七）。十三年，干办行在诸军粮料院（《宋会要辑稿》职官七三之五
四）。有《松窗丑镜集》，已佚。事见《缘督集》卷一八《松窗丑镜集序》。

昭君怨〔梅〕
道是花来春未，道是雪来香异。水外一枝斜，野人家。
冷落竹篱茅舍，富贵玉堂琼榭。两地不同栽，一般开。

王嵎
　　王嵎（？～一一八二），字季夷，北海（今山东潍坊）人，寓居吴兴。少与陆游
交厚（《渭南文集》卷三九《孺人王氏墓表》），陆游《哭王季夷》诗（《剑南诗稿
》卷一四）作于淳熙十年春，当卒于是年。有《北海集》二卷（《直斋书录解题》卷
二○），已佚。

祝英台近
柳烟浓，花露重，合是醉时候。楼倚花梢，长记小垂手。
谁教钗燕轻分，镜鸾慵舞，是孤负、几番晴昼。
自别后，闻道花底花前，多是两眉皱。又说新来，比似旧时瘦。
须知两意常存，相逢终有。莫谩被、春光僝僽。

夜行船
曲水溅裙三月二。马如龙，钿车如水。
风扬游丝，日烘晴昼，人共海棠俱醉。
客里光阴难可意，扫芳尘，旧游谁记。
午梦醒来，不觉小窗人静，春在卖花声里。

蔡松年
　　蔡松年（一一○七～一一五九）字伯坚，自号萧闲老人。真定人。天会三年，从
父降金。初辟行台尚书省令史，后为太子中允，真定计判官。尝两从宗弼伐宋，师还
，为刑部员外郎。皇统七年，与许霖构陷田珏党被诛案，迁左司员外郎。天德初，擢
吏部侍郎、户部尚书。海陵谋伐宋，以其为贺宋正旦使。使还，改吏部尚书，迁参加
政事。官至尚书右丞相，加仪同三司，封卫国公。正隆四年卒，年五十三。史称其文
词清丽，尤工乐府，与吴激齐名，时号「吴蔡体。」有词集《明秀集》传世，魏道明
作注，存前三卷。

鹧鸪天〔赏荷〕
秀樾横塘十里香，水光晚色静年芳，燕支肤瘦沉水，翡翠盘高走夜光。
山黛远，月波长。暮云秋影照潇湘。醉魂应逐凌波梦，分付西风此夜凉。

尉迟杯
紫云暖，恨翠雏、珠树双栖晚。小花静院逢迎，的的风流心眼。
化潮照玉碗。午香重，草绿宫罗淡。喜银屏、小语私分。麝月春心一点。
华年共有好愿，何时定妆鬟，莫雨零乱。梦似花飞，人归月冷。
一夜晓山新怨。刘郎兴，寻常不浅，况不似，桃花春溪远。
觉情随、晓马东风，病酒余香相半。

韩●
高阳台〔除夕〕
频听银签，重燃绛蜡，年华衮衮惊心。饯旧迎新，能消几刻光阴。
老来可惯通宵饮，待不眠、还怕寒侵。掩清樽，多谢梅花，伴我微吟。
邻娃已试春妆了，更蜂枝簇翠，燕股横金。勾引春风，也知芳意难禁。
朱颜那有年年好，逞艳游、赢取如今。恣登临，残雪楼台，迟日园林。

浪淘沙
莫上玉楼看，花雨斑斑。四垂罗幕护朝寒。燕子不知春去也，飞认栏杆。
回首几关山，后会应难。相逢只有梦魂间。可奈梦随春漏短，不到江南。

浪淘沙〔丰乐楼〕
裙色草初青，鸭鸭波轻。试花霏雨湿春晴。三十六梯人不到，独唤瑶筝。
艇子忆逢迎，依旧多情。朱门只合锁娉婷。却逐彩鸾归去路，香陌春城。

卷三 

刘克庄
　　刘克庄（一一八七～一二六九），初名灼，字潜夫，号后村，莆田（今属福建）
人。宁宗嘉定二年（一二○九）以荫补将仕郎，初仕靖安主簿、真州录事。后游幕于
江浙闽广等地。十二年监南岳庙。十七年知建阳县。以咏《落梅》诗得祸，闲废十年
。理宗端平元年（一二三四）为帅司参议官，二年除枢密院编修官，兼权侍右郎官，
寻罢。淳佑六年（一二四六），以『文名久着，史学尤精』，赐同进士出身，除秘书
少监，兼国史院编修官、实录院检讨官。七年出知漳州。八年迁福建提刑。景定三年
（一二六二）权工部尚书、兼侍读，旋出知建宁府。五年因目疾以焕章阁学士致仕。
度宗咸淳四年（一二六八）除龙图阁学士。五年卒，年八十三，谥文定。生前曾自编
文集，林希逸作序，继有后、续、新三集。后由其季子山甫汇编为《大全集》二百卷
。事见宋林希逸《后村先生刘公行状》、洪天锡《后村先生墓志铭》。
　　刘克庄诗，一至十六卷以铁琴铜剑楼旧藏宋刻《后村居士集》为底本，校以《四
部丛刊》影印清赐砚斋《后村先生大全集》（简称砚本）、杨氏海源阁旧藏宋刻《后
村居士集》（简称后印本）、影印文洲阁《四库全书》本（简称四库本）；十七至四
十八卷以赐砚斋本为底本，校以清冯氏<酉必>经阁旧藏抄本（简称冯本）、清庐氏抱
经楼旧藏抄本（简称庐本）、翁同书校清秦氏石研斋抄本（简称秦本，凡采用翁氏朱
笔校字，简称翁校）、清张氏爱日精庐抄本（简称张本）。新辑集外诗另编一卷

摸鱼儿〔海棠〕
甚春来、冷烟凄雨，朝朝迟了芳信。蓦然作暖晴三日，又觉万姝娇困。
天怎忍。潘令老，不成也没看花分。
才情减尽，怅玉局飞仙，石湖绝笔，辜负这风韵。　
倾城色，懊恼佳人薄命，墙头岑寂谁问？东风日暮无聊赖，吹得燕支成粉。
君细认，花共酒，古来二事天尤吝。年光去迅。
漫绿叶成阴，青苔满地，做取异时恨。

卜算子〔海棠为风雨所损〕
片片蝶衣轻，点点猩红小。道是天公不惜花，百种千般巧。
朝见树头繁，暮见枝头少。道是天工果惜花，雨洗风吹了。

清平乐〔顷在维扬，陈师文参议家舞姬绝妙，为赋此词〕
宫腰束素，只怕能轻举。好筑避风台护取，莫遣惊鸿飞去。
一团香玉温柔，笑颦俱有风流。贪与萧郎眉语，不知舞错伊州。

生查子〔灯夕戏陈敬叟〕
繁灯夺霁华，戏鼓侵明灭。物色旧时同，情味中年别。
浅画镜中眉，深拜楼中月。人散市声收，渐入愁时节。

吴潜
　　吴潜（一一九五～一二六二）（生年据《许国公奏议》卷二《再论计亩纳钱》「
臣年二十三，蒙先皇帝亲擢之恩」推定），字毅夫，号履斋，宁国（今属安徽）人。
渊弟。宁宗嘉定十年（一二一七）进士。授镇东军节度签判，改广德军。召为秘书省
正字，迁校书郎。理宗绍定二年（一二二九）通判嘉兴府（《南宋馆阁续录》卷七、
八），权发遣府事。五年，迁淮西总领（《宋史》卷四一《理宗本纪》一）。历知建
康府、隆兴府、太平州、庆元府、平江府、镇江府、临安府。以言官论列，请致仕。
起为翰林学士知制诰兼侍读，改签书枢密院事，兼权参知政事。出知福州、兼福建安
抚使，徙知绍兴府、兼浙东安抚使。淳佑十一年（一二五一）入为参知政事，拜右丞
相兼枢密使。十二年罢（《理宗本纪兰》三）。宝佑四年（一二五六）再判庆元府，
移判宁国府。开庆元年（一二五九）进封许国公（《理宗本纪》四）。景定元年（一
二六○）以谏阻贾似道建储之议，谪建昌军，寻徙潮州。二年，责循州安置。三年卒
于贬所（《理宗本纪》五）。有《许国公奏议》四卷。诗文集已佚，明末梅鼎祚收辑
遗文编为《履斋遗稿》四卷，但所辑面不广。事见《宋历科状元录》卷七，《宋史》
卷四一八有传。
　　吴潜诗，第一卷以影印文渊阁《四库全书履斋遗稿》及《两宋名贤小集四明
吟稿》为底本，第二、三卷以《开庆四明续志》所收之《四明吟稿》二卷为底本，散
见他书之诗编为第四卷。

满江红〔金陵乌衣园〕
柳带榆钱，又还过、清明寒食。天一笑、满园罗绮，满城箫笛。
花树得晴红欲染，远山过雨青如滴。问江南池馆有谁来？江南客。
乌衣巷，今犹昔。乌衣事，今难觅。但年年燕子，晚烟斜日。
抖擞一春尘土债，悲凉万古英雄迹。且芳樽随分趁芳时，休虚掷。

南柯子
池水凝新碧，阑花驻老红。有人独倚画桥东。手把一枝杨柳系春风。
鹊伴游丝坠，蜂粘落蕊空。秋千庭院小帘栊，多少闲情闲绪雨声中。

尹焕
霓裳中序第一〔茉莉〕
青颦粲素靥，海国仙人偏耐热。餐尽香风露屑，便万里凌空，肯凭莲叶。
盈盈步月，悄似怜轻去瑶阙。人何在，忆渠痴小，点点爱轻绝。
愁绝，旧游轻别，忍重看锁香金箧。凄凉今夜簟席，怕杳杳诗魂真化风蝶。
冷香清到骨，梦十里，梅花霁雪。归来也，厌厌心事，自共素娥说。

眼儿媚
垂杨袅袅蘸清漪，明绿染春丝。市桥紧马，旗亭沽酒，无限相思。
云梳雨洗风前舞，一好百般宜。不知为甚，落花时节，都是颦眉。

唐多令〔苕溪有牧之之感〕
苹末转清商，溪声供夕凉。缓传杯，催唤红妆。
慢绾乌云新浴罢，裙拂地，水沉香。
歌短旧情长，重来惊鬓霜。怅绿阴青子成双！
说着前欢佯不睬，扬莲子，打鸳鸯。

赵以夫
　　赵以夫（一一八九～一二五六），字用父，号虚斋。居长乐（今属福建）。宁宗
嘉定十年（一二一七）进士。知监利县。理宗端平初知漳州。嘉熙初以枢密都丞旨兼
国史院编修官（《南宋馆阁续录》卷九）。二年，知庆元府兼沿海制置副使，四年，
复除枢密都承旨（《宝庆四明志》卷一）淳佑五年（一二四五），出知建康府，七年
，知平江府（《南宋制抚年表》卷上）。以资政殿学士致仕。宝佑四年卒，年六十八
。事见《后村大全集》卷一四二《虚斋资政赵公神道碑》。

忆旧游慢〔荷花〕
望红蕖影里，冉冉斜阳，十里沙平。唤起江湖梦，向沙鸥住处。细说前盟。
水乡六月无暑，寒玉散清冰，笑老去心情，也将醉眼，镇为花青。
亭亭步明镜，似月浸华清。人在秋庭。照夜银河落，想粉香湿露，恩泽亲承。
十洲缥缈何许，风引彩舟行。尚忆得西施余情，袅袅烟水汀。

姚镛
　　姚镛（一一九一～？）（生年据集中《继周圹记》『余年将四十而鳏』推定），
字希声，一字敬庵，号雪蓬，剡溪（今浙江嵊州）人。宁宗嘉定十年（一二一七）进
士（《剡录》卷一进士登科题名）。理宗绍定元年（一二二八）为吉州判官。六年，
以平寇功知赣州（清《江西通志》卷四六），因忤帅臣眨衡阳。嘉熙元年（一二三七
