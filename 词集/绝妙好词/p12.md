<!-- { "loadSidebar": true } -->
河桥柳，愁未醒，赠行人、又恐越魂销。留取归来系马，翠长千缕柔条。

玉楼春
华堂帘幕飘香雾。一搦楚腰轻束素。翩跹舞态燕还惊，绰约妆容花尽妒。
樽前谩咏高唐赋，巫峡云深留不住。重来花畔倚栏杆，愁满栏杆无倚处。

杨子咸
木兰花慢〔雨中荼蘼〕
紫凋红落后，忽十丈玉虬横。望众绿帷中，蓝田璞碎，鲛室珠倾。
柔条系风无力，更不禁、连日峭寒清。空与蝶圆香梦，枉教莺诉春情。
深深苔径悄无人。栏槛湿香尘。叹宝髻蓬松，粉铅狼藉，谁管飘零！
不愁素云易散，恨此花开后更无春！安得胡床月夜，玉醅满蘸瑶英？

汤恢
二郎神〔用徐干臣韵〕
琐窗睡起，闲伫立、海棠花影。记翠楫银塘，红牙金缕，杯泛梨花冷。
燕子衔来相思字，道玉瘦、不禁春病。应蝶粉半销，鸦云斜坠，暗尘侵镜。
还省，香痕碧唾，春衫都凝。悄一似荼蘼，玉肌翠帔，消得东风唤醒。
青杏单衣，杨花小扇，闲却晚春风景。最苦是、蝴蝶盈盈弄晚，一帘风静。

倦寻芳
饧箫吹暖，蜡烛分烟，春思无限。风到楝花，二十四番吹遍。
烟湿浓堆杨柳色，昼长闲坠梨花片。悄帘栊，听幽禽对语，分明如翦。
记旧日，西湖行乐，载酒寻春，十里尘软。背后腰肢，彷佛画图曾见。
宿粉残香随梦冷，落花流水和天远。但如今，病厌厌，海棠池馆。

满江红
小院无人，正梅粉、一阶狼藉。疏雨过，溶溶天气，早如寒食。
啼鸟惊回芳草梦，峭风吹浅桃花色。漫玉炉、沈水熨春衫，花痕碧。
绿縠水，红香陌。紫桂棹，黄金勒。怅前欢如梦，后游何日？
酒醒香消人自瘦，天空海阔春无极。又一林、新月照黄昏，梨花白。

祝英台近
宿酲苏，春梦醒，沉水冷金鸭。落尽桃花，无人扫红雪。
渐催煮酒园林，单衣庭院，春又到断肠时节。
恨离别。长忆人立荼蘼，珠帘卷香月。几度黄昏，琼枝为谁折。
都将千里芳心，十年幽梦，分付与、一声啼鷢。

祝英台近〔中秋〕
月如冰，天似水，冷浸画栏湿。桂树风前，醲香半狼藉。
此翁对此良宵，别无可恨，恨只恨古人头白。
洞庭窄。谁道临水楼台，清光最先得？万里乾坤，元无片云隔。
不妨彩笔云笺，翠樽冰酝，自管领、一庭秋色。

八声甘州
摘青梅荐酒，甚残寒，犹怯苎萝衣。正柳腴花瘦，绿云冉冉，红雪霏霏。
隔屋秦筝依约，谁品春词？回首繁华梦，流水斜晖。
寄隐孤山山下，但一瓢饮水，深掩苔扉。羡青山有思，白鹤忘机。
怅年华、不禁骚首，又天涯、弹泪送春归。销魂远，千山啼鷢，十里荼蘼。

何光大
谒金门
天似水，池上藕花风起。隔岸垂杨青到地，乱萤飞又止。
露湿玉阑闲倚。人静自生凉意。泛碧沈朱供晚醉，月斜才去睡。

赵溍
　　赵溍，字符溍，号冰壶，潭州（今湖南长沙）人。度宗咸淳七年（一二七一）为
淮东统领兼知镇江府（《宋史》卷四六《度宗本纪》）。九年，迁沿江制置使、知建
康府（《至正金陵新志》卷三）。端宗景炎元年（一二七六）为江西制置使（《宋季
三朝政要》卷六）。

临江仙〔西湖春泛〕
堤曲朱墙近远，山明碧瓦高低。好风二十四花期。骄骢穿柳去，文艗挟春飞。
箫鼓晴雷殷殷，笑歌香雾霏霏，闲情不受酒禁持。断桥无立处，斜日欲归时。

吴山青〔水仙〕
金璞明，玉璞明，小小杯柈翠袖擎。满将春色盛。
仙佩鸣，玉佩鸣，雪月花中过洞庭。此时人独清。

赵淇
谒金门
吟望直，春在栏杆咫尺。山插玉壶花倒立，雪明天混碧。
晓鲁思丝琼滴。虚揭一帘云湿。犹有残梅黄半壁，香随流水急。

毛珝
　　毛珝，字符白，三衔（令浙江衢州）人。有《吾竹小稿》一卷，李龚为之作序，
比之为唐诗人沈千运，约略可知其人生平风貌。事见宋李龚《吾竹小稿序》。
　　毛珝诗，以汲古阁影宋抄《南宋六十家小集》本为底本，酌校顾氏读画斋刊《南
宋群贤小集》本（简称群贤集）、影印文渊阁《四库全书两宋名贤小集》本（简称
名贤集）。新辑集外诗一首附于卷末。

浣溪纱〔桂〕
绿玉枝头一粟黄，碧纱帐里梦魂香。晓风和月步新凉。
吟倚画栏怀李贺，笑持玉斧恨吴刚。素娥不嫁为谁妆。

潘希白
　　潘希白，字怀古，号渔庄，永嘉（今浙江温州）人。理宗宝佑元年（一二五三）
进士，调临安府节制司干办。有《柳塘集》等，已佚。事见清光绪《永嘉县志》卷一
一、一七。

大有〔九日〕
戏马台前，采花篱下，问岁华、还是重九，恰归来、南山翠色依旧。
帘栊昨夜听风雨，都不似、登临时候。一片宋玉情怀，十分卫郎清瘦。
红萸佩，空对酒。砧杆动微寒，暗欺罗袖。秋已无多，早是败荷衰柳。
强整帽檐欹侧，曾经向、天涯搔首。几回忆，故国莼鲈，霜前雁后。

李珏
　　珏字待价，赵郡人。进士擢第，又书判拔萃。开成中拜户部侍郎，以本官同平章
事。武宗立，迁门下侍郎，罢为太常卿，再贬江西观察使昭州刺史。宣宗立，内徙郴
、舒二州，迁河阳节度使。入为吏部尚书检校右仆射淮南节度使，进封赞皇郡公。大
中七年卒，年六十九。赠司空，谥曰贞穆。

击梧桐〔别西湖社友〕
枫叶浓于染，秋正老，江上征衫寒浅。又是秦鸿过，霁烟外，写出离愁几点。
年来岁去，朝生暮落，人似吴潮展转。怕听阳关曲，奈短笛唤起，天涯清远。
双屐行春，扁舟啸晚，忆着鸥湖莺苑。鹤帐梅花屋，霜月后，记把山扉牢掩。
惆怅明朝何处，故人相望，但碧云半敛。定苏堤重来时候，芳草如翦。

木兰花慢〔寄豫章故人〕
故人知健否？又过了、一番秋。记十载心期，苍苔茅屋，杜若芳洲。
天遥梦飞不到，但滔滔、岁月水东流。南浦春波旧别，西山暮雨新愁。
吴钩，光透黑貂裘，客思晚悠悠。更何处相逢，残更听雁，落日呼鸥。
沧江白云无数，约他年、携手上扁舟。鸦阵不知人意，黄昏飞向城头。

利登
　　利登，字履道，号碧涧，金川（今江西新干西北）人。理宗淳佑元年（一二四一
）进士（明正德《建昌府志》卷一五），官宁都尉。有《骳稿》一卷。
　　利登诗，以汲古阁影宋抄《南宋六十家小集》本为底本，校以顾氏读画斋刊《南
宋群贤小集》本（简称读画斋本）。新辑集外诗附于卷末。

风入松
断芜幽树际烟平，山外更山青。天南海北知何极？年年是、匹马孤征。
看尽好花结子，暗惊新笋成林。
岁华情事苦相寻，弱雪鬓毛侵。十千斗酒悠悠醉，斜河界、白日云心。
孤鹤尽边天阔，清猿啼处山深。

曹邍
　　曹邍，字择可，号松山。官御前应制，为贾似道门客：（《宋诗纪事》卷七五）
。

玲珑四犯〔荼蘼应制〕
一架幽芳，自过了梅花，犹占清绝。露叶檀心，香满万条晴雪。
肌素净洗铅华，似弄玉、乍离瑶阙。看翠虬、白凤飞舞，不管暮烟啼鷢。
酒中风格天然别。记唐宫、赐樽芳冽。玉蕤唤得余春住，犹醉迷飞蝶。
天气乍雨乍晴，长是伴牡丹时节。夜散琼楼宴，金铺深掩，一庭春月。

刘澜
　　刘澜（？～一二七六），字养原，号江村，天台（今属浙江）人。尝为道士，后
还俗。端宗景炎元年卒。事见《瀛奎律髓》卷一三《夜访侃直翁》注。

庆宫春〔重登峨眉亭感旧〕
春翦绿波，日明金渚，镜光尽浸寒碧。喜溢双蛾，迎风一笑，两情依旧脉脉。
那时同醉，锦袍湿、乌纱欹侧。英游何在？满目青山，飞下孤白。
片帆谁上天门，我亦明朝，是天门客。平生高兴，青莲一叶，从此飘然八极。
矶头绿树，见白马、书生破敌。百年前事，欲问东风，酒醒长笛。

端鹤仙〔海棠〕
向阳看未足。更露立栏杆，日高人独。江空佩鸣玉，问烟鬟霞脸，为谁膏沭。
情闲景淑。嫁东风、无媒自卜。凤台高，贪伴吹笙，惊下九天霜鹄。
红蹙。花开不到，杜老溪庄，已公茅屋，山城水国。欢易断、梦难续。
记年时马上，人酣花醉，乐奏开元旧曲。夜归来，驾锦漫天，绛纱万烛。

齐天乐〔吴兴郡宴遇旧人〕
玉钗分向金华后，回头路迷仙苑。落翠惊风，流红逐水，谁信人间重见？
花深半面，尚歌得新词、柳家三变。绿叶阴阴，可怜不似那时看。
刘郎今度更老，雅怀都不到，书带题扇。花信风高，苕溪月冷，明日云帆天远。
尘缘较短，怪一梦轻回，酒阑歌散。别鹤惊心，感时花泪溅。

张龙荣
摸鱼儿
又吴尘暗斑吟袖，西湖深处能浣。睛云片片平波影，飞趁棹歌声远。
回首唤，彷佛记春风共载斜阳岸。轻携分短。
怅柳密藏桥，烟浓断径，隔水语音换。
思量偏，前度高阳酒伴。离踪悲事何限！双峰塔露书空颖。情共暮鸦盘转。
归思懒，悄不似、留眠水国莲花畔。
灯帘晕满，正蠹帙重翻，沉煤半冷，风雨闭宵馆。


卷六


李彭老
　　李彭老，字商隐，号贫房，德清（今属浙江）人。理宗淳祜间为沿江制置司属官
（《景定建康志》卷二五）。景定间知盐官县（清康熙《海宁县志》卷一○）。

木兰花慢
正千门系柳，赐宫烛，散青烟。看秀靥芳唇，涂妆晕色，试尽春妍。
田田满阶榆荚，弄轻阴、浅冷似秋天。随处饧香杏暖，燕飞斜亸秋千。
朱弦几换华年，扶浅醉落红前。记旧时游冶，灯楼倚扇，水院移船。
吟边梦云飞远，有题红、都在薛涛笺。听绝残箫倦笛，夜堂明月窥帘。

壶中天〔登寄闲吟台〕
素飙荡碧，喜云飞寥廓、清透凉宇。倦鹊惊翻台榭迥，叶叶秋声归树。
珠斗斜河，冰轮辗雾，万里青冥路。芗深屏翠，桂边满袖风露。
烟外冷逼玻璃，渔郎歌杳，击空明归去。怨鹤知更莲漏悄，竹里筛金帘户。
短发吹寒，闲情吟远，弄影花前舞。明年今夜，玉樽知醉何处。

高阳台〔落梅〕
飘粉杯宽，盛香袖小，青青半掩苔痕。竹里遮寒，谁念减尽芳云？
么凤叫晚吹晴雪，料水空、烟冷西泠。感凋零，残缕遗钿，迤逦成尘。
东园曾趁花前约，记按筝筹酒，戏挽飞琼。环佩无声，草暗台榭春深。
欲倩怨笛传清谱，怕断霞、难返吟魂。转销凝，点点随波，望极江亭。

法曲献仙音〔官圃赋梅，继草窗韵〕
云木槎枒，水荭摇落，瘦影半临清浅。
翠羽迷空，粉容羞晓，年华柱弦频换。甚何逊风流在，相逢共寒晚。
总依黯，念当时、看花游冶，曾锦缆移舟，宝筝随辇。
池苑锁荒凉，嗟事逐、鸿飞天远。香径无人，甚苍藓、黄尘自满。
听鸦啼春寂，暗雨萧萧吹怨。

一萼红〔寄弁阳翁〕
过蔷薇，正风暄云淡，春去未多时。古岸停桡，单衣试酒，满眼芳草斜晖。
