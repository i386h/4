<!-- { "loadSidebar": true } -->
绝妙好词

四库全书总目提要
    绝妙好词笺七卷（兵部侍郎纪盷家藏本），宋周密编，其笺则国朝查为仁、厉鹗所同撰也。密所编南宋歌词，始于张孝祥，终于仇远，凡一百三十二家。去取谨严，犹在曾慥《乐府雅词》、黄升《花庵词选》之上。又，宋人词集今多不传，并作者姓名亦不尽见于世。零玑碎玉，皆赖此以存，于词选中最为善本。初，为仁采摭诸书以为之笺，各详其里居出处。或因词而考证其本事，或因人而附载其佚闻，以及诸家评论之语与其人之名篇秀句不见于此集者，咸附录之。会鹗亦方笺此集，尚未脱稿，适游天津，见为仁所笺，遂举以付之，删复补漏，合为一书。今简端并题二人之名，不没其助成之力也。所笺多泛滥旁涉，不尽切于本词，未免有嗜博之弊。然宋词多不标题，读者每不详其事，如陆淞之「瑞鹤仙」，韩元吉之「水龙吟」，辛弃疾之「祝英台近」，尹焕之「唐多令」，杨恢之「二郎神」，非参以他书，得其原委，有不解为何语者。其疏通证明之功，亦有不可泯者矣！密有《癸辛杂识》诸书，鹗有《辽史拾遗》诸书，皆已著录。为仁字心榖，号莲坡，宛平人，康熙辛卯举人。是集成于乾隆己巳，刻于庚午。鹗序称其尚有《诗余纪事》如干卷，今未之见，殆未成书欤。

原序（柯煜序）
    粤稽诗降为词，六朝潜启其意而体创于李唐，五代继隆其轨而风畅于赵宋。柳屯田之晓风残月，苏学士之乱石崩云，世所共称，固无论矣。建炎而后，作者斐然。数南渡之才人无非妍手，咏西湖之丽景，尽是端家。薄醉樽前，按红牙之小拍，清歌扇底，度白云之新声。况乎人间玉碗、阙下铜驼，不无荆棘之悲，用志黍离之感。文弦鼓其凄调，玉笛发其哀思；亦有登山临水，胜情与豪素争飞；惜别怀人，秀句与邮筒俱远。凡斯体制，有待纂编。于是草窗周氏汇次成书。山玉川珠，供其采撷；蜀罗赵锦，藉彼翦裁。蔡家幼妇之碑，固应无愧；黄氏散花之集，讵可齐观。秀远为前此所无，规矩实后来之式。然而剑气长埋，珠光易匿。五百年之星移物换，金石尚尔销沉；一卷书之云散波流，简帙能无散佚。于今风雅殆胜曩时，翡翠笔床，人宗石帚，琉璃砚匣，家拟梅溪。爰有好事之家，千金购其善本，嗜奇之士，古鼎质其秘书。时岁甲子，访戚虞山叔丈，遵王招携永日，郗方回之游燕，久钦逸少门风，卢子谅之婚姻，夙附刘琨世戚，觞咏之暇，签轴斯陈。谢氏五车，未足方其名贵；田宏万卷，犹当逊其珍奇。得此一编，如逢拱壁。不谓失传已久，犹能藏弃至今，讽咏自深，剞劂有待，河北胶东之纸传此名篇，然脂弄墨之余，成余素志。上偕诸父，俾我弟昆。共订鲁鱼，重新梨枣。从此光华不没，风景常新，非惟一日之赏心，允矣千秋之胜事。
武唐柯煜序。

高士奇序
    草窗周公谨，集选宋南渡以后诸人诗余，凡七卷，名之曰绝妙好词。公谨生于宋末，以博雅名东南，所作音节凄清，情寄深远，非徒以绮丽胜者。兹选披沙拣金，合一百三十二人，为词不满四百，亦云精矣。余尝论选家以今稽古，病在不亲，榖梁所谓听远音者，闻其疾而不闻其舒也。若同时之人，征搜该博，参互详审，其去疻痏、正谬悠，较之后代，难易什伯。宋人选宋词，如曾慥《乐府雅词》，赵粹夫《阳春白雪》以及《谪仙》、《兰畹》诸集，皆名存书逸，每为可惜。草窗所选，乃虞山钱氏秘藏钞本。柯子南陔得之，与其从父寓匏舍人及余考校缺误，缮刻以行，夫古书显晦，各有其时。皇上圣学渊奥，凡经史子集以及类说稗乘，罔不搜讨，宋元旧本，渐已毕出。彼曾赵诸集又岂无搜废簏而弃之者，是书之出其嚆矢夫。
康熙戊寅夏五江村高士奇序于清吟堂。

厉鹗序
    绝妙好词七卷，南宋弁阳老人周密公谨所辑。宋人选本朝词如曾端伯《乐府雅词》、黄叔旸《花庵词选》皆让其精粹，盖词家之准的也。所采多绍兴迄德佑间人，自二三巨公，姓字多不着。夫士生隐约不得树立功业，炳焕天壤，仅以词章垂称后世而姓字犹在若灭若没间，无人为从故纸唯中抉剔出之，岂非一大恨事耶。津门查君莲坡，研精风雅，耽玩倚声，披阅之暇随笔札记，辑有诗余纪事如干卷，于是编尤所留意，特为之笺，不独诸人里居出处，十得八九，而词中之本事词外之佚事，以及名篇秀句零珠碎金，捃拾无遗，俾读者展卷时怳然如聆其笑语而共其游历也。予与莲坡有同好，向尝掇拾一二每自矜刱获，会以衣食奔走，不克卒业，及来津门，见莲坡所辑，颇有望洋之叹，并举以付之！次第增入焉。譬诸掇遗材以裨建章，投片琼以厕悬圃，其为用不已微乎。莲坡通怀集益，犹不忘所自，必欲附贱名于简端，辞不得已，因述其颠末如此云。
乾隆戊辰闰七夕前三日钱塘厉鹗书于津门之古春小茨。

绝妙好词题跋附录
花气烘人尚暖，珠光出海犹寒。如今贺老见应难，解道江南肠断。谩击铜壶浩叹，空存锦瑟谁弹。庄生蝴蝶梦春还，帘外一声莺唤。
调西江月，玉田生张炎叔夏。

《山中白云词》
　　弁阳老人选此词总目后又有目录。卷中词人大半予所未晓者。其选录精允，清言秀句，层见迭出。诚词家之南董也。此本又经前辈细看批阅，姓氏下各朱标其出处里第，展玩之，心目了然。或曰，弁阳老人即周草窗。未知然否。

虞山钱遵王　　钱氏《述古堂藏书》题词
　　词人之作自《草堂诗余》盛行，屏去激楚阳阿而巴人之唱齐进矣。周公谨《绝妙好词》选本中多俊语，方诸《草堂》所录，雅俗殊分。顾流布者少，从虞山钱氏钞得嘉善，柯孝廉南陔重锓之。作者百三十有二人。第七卷仇仁近残阙，目亦无存，可惜也。公谨自有《苹洲渔笛谱》，其词足与陈衡仲、王圣与、张叔夏方驾。

金风亭长朱彝尊　　《曝书亭集》
　　张玉田《乐府指迷》云：「近代词如《阳春白雪集》、《绝妙词选》亦有可观。但所取不甚精一，岂若草窗所选《绝妙好词》为精粹」，惜此板不存墨本。亦有好事者藏之，据此，则是书在元时已为难得。有明三百年乐府家未曾见其睿字，徒奉沈氏草堂选为金科玉律。无怪乎雅道之不振也。幸虞山钱遵王氏收藏抄本，禾中柯孝廉、南陔，钱唐高詹事江村校刊以传，是书乃流布人间矣。近时购之颇艰，余最有倚声之癖，吴丈志上掇残帙以赠，仅得二卷，又借于符君幼鲁属门人录成乃为完好，聊志岁月于简端。
时康熙六十一年十二月九日钱唐厉鹗题于无尽意斋。

绝妙好词纪事
　　何焯《读书敏求记》跋：绛云未烬之先，藏书至三千九百余部，而钱遵王此记凡六百有一种，皆纪宋板元钞及书之次第完阙古今不同，手披目览，类而载之。遵王毕生之菁华，萃于斯矣。书既成，扃之枕中，出入每自携，灵踪微露，竹垞谋之甚力，终不可见。竹垞既应召，后二年，典试江左，遵王会于白下。竹垞故令客置酒高燕，约遵王与偕，私以黄金翠裘，予侍书小史，启鐍，豫置楷书生数十于密室，半宵写成而仍返之。当时所录并绝妙好词在焉。词既刻，函致遵王，渐知竹垞诡得，且恐其流传于外也。竹垞乃设誓以谢之。又跋：遵王纂成此书秘之笈中，知交罕得见者，竹垞检讨校士江南日，龚方伯遍召诸名士，大会秦淮河，遵王与焉。是夕，私以黄金青鼠裘予其侍史，启箧，得是编，命藩署廊吏钞录并得绝妙好词。既而词先刻，遵王疑之，竹垞为之设誓以谢之不授也。按柯崇朴绝妙好词序云往余与朱检讨竹垞有词综之选，摭拾散逸采掇备至，所不得见者，数种，周草窗绝妙好词，其一也。嗣闻虞山钱子遵王藏有写本，余从子煜，为钱氏族婿，因得假归，然传写多讹，逮再三参考始厘然复归于正。爰镂板以行之。据此，则非先生所诡得矣。义门之言近诬。

杨谦《朱竹垞先生年谱》：康熙二十年辛酉，五十三岁。
　　厉鹗字太鸿，号樊榭，钱塘人。康熙五十九年举人，乾隆元年，荐举博学鸿词，有《樊榭山房集》，征君性情孤峭，义不苟合，读书搜奇爱博，钩新摘异，尤熟于宋元以来丛书稗说。以孝廉需次县令，将入京，道经天津。查莲坡先生留之水西庄。觞咏数月，同撰周密绝妙好词笺，遂不就选而归扬州。马秋玉兄弟延为上客，嗣后往来竹西者凡数载。马氏小玲珑山馆多藏书善本间以古器名画，因得端居搜讨。所撰《宋诗纪事》、《辽史拾遗》极为详洽，今皆录入四库书中。其先世家于慈溪，故以四明山樊榭为号。予于戊辰岁在长洲赵君饮谷小吴船遇之，辱为忘年交。嗣后征君过吴，必访余于朱氏苹花水阁，凡三年，征君下世，其词直接碧山玉田。予录入《琴画楼词钞》。樊榭下世，葬于杭州西溪王家坞。因无子嗣，不久化为榛莽。后四十余年何君青渚琪游西溪田舍，见草堆中樊榭及姬人月上栗主在焉。取归偕同人送武林门外牙湾黄山谷祠，埽洒一室以供之。予为撰丈室花同天女散摩围诗，其老人参句以题其楹。李光甫、方湛蒋、蒋村炯、陶凫香梁诸子皆有诗词记之。樊榭生于康熙三十一年五月初二日辰时，殁于乾隆十七年，九月十一日辰时。月上，姓朱氏，名满娘，乌程人。生于康熙五十八年三月二十四日辰时，殁于乾隆七年正月初三日戌时并属蒋村及项金门墉许周生宗彦各于忌日奉酒荐焉。

王昶《蒲褐山房诗諙》
　　蔡木龛焜云厉征君子绣周。有女适桑弢甫先生之孙近仁。绣周亡后，其妻丁氏龙泓先生女无所归，奉厉氏先代栗主依于桑。桑家车桥先与其甥倪米楼稻孙同居，而北郭之童佛庵铨又故与米楼善，性好奇。一日访米楼值无人，遂于厉氏家庙中检征君暨月姬主怀归。月姬主为樊榭手书，樊榭主为丁龙泓手书也。童以告何春渚琪，诡言得之西溪田舍草堆中，何转告王述庵司寇，因率同人庋置湖市宋黄文节公祠，各醵百钱致祭。时为嘉庆六年四月六日也。不一载，其事即废。道光丁亥春正月二十二日，邑人公请其主，由黄公祠移西溪之茭芦庵塔院内，颠末详载《厉征君祀志》。 

卷一 

张孝祥
