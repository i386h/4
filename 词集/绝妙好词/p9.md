<!-- { "loadSidebar": true } -->
　　王澡（一一六六～？），号瓦全先生（《深雪偶谈》），字身甫，初名津，字子
知（《文献通考》卷二四五），宁海（今属浙江）人，一说四明人（《庶斋老学丛谈
》卷中下）。光宗绍熙元年（一一九○）进士。历监进奏院，国子、太常博士，以朝
散郎通判平江府。事见《嘉定赤城志》卷三三。

霜天晓角〔梅〕
疏明瘦直，不受东皇识。留与伴春应肯，千红底，怎着得。
夜色，何处笛？晓寒无奈力。飞入寿阳宫里，一点点、有人惜。

赵与铻
谒金门
归去去，风急兰舟不住。梦里海棠花下语，醒来无觅处。
薄幸心情似絮，长是轻分轻聚。待得来时春几许？绿阴三月暮。

楼盘
霜天晓角〔梅〕
月淡风轻，黄昏未是清。吟到十分清处，也不啻，二三更。
晓钟天未明，晓霜人未行。只有城头残角，说得尽，我平生。

霜天晓角
翦雪裁冰，有人嫌太清。又有人嫌太瘦，都不是，我知音。
谁是我知音？孤山人姓林。一自西湖别后，辜负我，到如今。

锺过
步蟾宫
东风又送酴醾信，蚤吹得愁成潘鬓。花开犹似十年前，人不似十年前俊。
水边珠翠香成阵。也消得燕窥莺认。归来沉醉月朦胧，觉花气满襟犹润。

李肩吾
挝球乐
风罥蔫红雨易晴，病花中酒过清明。绮窗幽梦乱于柳，罗袖泪痕凝似饧。
冷地思量着，春色三停早二停。

风流子
双燕立虹梁，东风外、烟雨湿流光。
望芳草云连，怕经南浦，葡萄波涨，怎博西凉。
空记省，浅妆眉晕敛，罥袖唾痕香。
春满绮罗，小莺捎蝶，夜留弦索，么凤求凰。
江湖飘零久，频回首无奈，触绪难忘。谁信温柔牢落，翻坠愁乡。
便玉笺铜爵，花间陶写，瑶钗金镜，月底平章。十二主家楼苑，应念萧郎。

清平乐
美人娇小，镜里容颜好。秀色侵人春帐晓，郎去几时重到。
叮咛记取儿家，碧云隐映红霞。直下小桥流水，门前一树桃花。

风入松〔冬至〕
霜风连夜做冬晴，晓日千门。香葭暖透黄钟管，正玉台、彩笔书云。
竹外南枝意早，数花开对清樽。
香闺女伴笑轻盈，倦绣停针。花砖一线添红景，看从今迄逦新春。
寒食相逢何处？百单五个黄昏。

乌夜啼
径藓痕沿碧甃檐，花影压红阑。今年春事浑无几，游冶懒情悭。
旧梦莺莺沁水新，愁燕燕长干。重门十二帘休卷，三月尚春寒。

清平乐
东风无用，吹得愁眉重。有意迎春无意送，门外湿云如梦。
韶光九十悭悭，俊游回首关山。燕子可怜人去，海棠不分春寒。

鹧鸪天
绿色吴笺覆古苔，濡毫重拟赋幽怀。杏花帘外莺将老，杨柳楼前燕不来。
倚玉枕，坠瑶钗，午窗轻梦绕秦淮。玉鞭何处贪游冶，寻遍春风十二街。

黄简
　　黄简，一名居简，字符易，号东浦，建安（今福建建瓯）人，寓吴。工诗，与章
康为友。理宗嘉熙中卒。有《东浦集》、《云墅谈》（《宋诗纪事》卷六五作《云墅
谈隽》），已佚。事见《诗苑众芳》、清同治《苏州府志》卷四九《冢墓》、卷一三
九《艺文考》。

柳梢青
病酒心情，唤愁无限，可奈流莺。又是一年，花惊寒食，柳认清明。
天涯翠巘层层，是多少，长亭短亭？倦倚东风，只凭好梦，飞到银屏。

玉楼春
龟纹晓扇堆云母，日上彩阑新过雨。眉心犹带宝觥酲，耳性已通银字谱。
密奁彩索看看午。晕素分红能几许？妆成挼镜问春风，比似庭花谁解语？

陈策
摸鱼儿〔仲宣楼赋〕
倚危梯、酹春怀古，轻寒才转花信。江城望极多愁思，前事恼人方寸。
湖海兴，算合付、元龙举白浇谈吻。
凭高试问，问旧日王郎，依刘有地，何事赋幽愤？
沙头路、休记家山远近，宾鸿一去无信。沧波渺渺空归梦，门外北风凄紧。
鸟帽整，便做得功名，难绿星星鬓。敲吟未稳。
又白鹭飞来，垂杨自舞，谁与寄离恨？

满江红〔杨花〕
倦绣人闲，恨春去，浅颦轻掠。章台路，雪粘飞燕，带芹穿幕。
委地身如游子倦，随风命似佳人薄。欢此花飞后更无花，情怀恶。
心下事，谁堪托？怜老大，伤飘泊。把前回离恨，暗中描摸。
又趁扁舟低欲去，可怜世事今非昨。看等闲飞过女墙来，秋千索。

黄升
　　黄升，字叔旸，号玉林，又号花庵词客，闽（今属福建）人（《宋诗纪事小传补
正》卷四）。早弃科举，以词著称，有《散花庵词》一卷。理宗淳佑九年（一二四九
）选有《绝妙词选》二十卷。事见《绝妙词选》自序、胡德方序。

清平乐〔宫词〕
珠帘寂寂，愁背银缸泣。记得少年初选入，三十六宫第一。
当年掌上承恩，而今冷落长门。又是羊车过也，月明花落黄昏。

李振祖
　　李振祖（一二一？），字起翁，号中山（《绝妙好词笺》卷三），闽（今福建福
州）人。理宗宝佑（一二五六）进士（《宋宝佑四年登科录》）。

浪淘沙
春在画桥西，画舫轻移，粉香何处度涟漪。认得一船杨柳外，帘影垂垂。
谁倚碧阑低，酒晕双眉，鸳鸯并浴燕交飞。一片闲情春水隔，斜日人归。

薛梦桂
醉落魄
单衣乍着，滞寒更傍东风作，珠帘压定银钩索。雨弄新睛，轻旋玉尘落。
花唇巧借妆红约，娇羞才放三分萼。樽前不用多评泊。春浅春深，都向杏梢觉。

眼儿媚〔绿笺〕
碧筒新展绿蕉芽，黄露洒榴花。蘸烟染就，和云卷起，秋水人家。
只因一朵芙蓉月，生怕黛帘遮。燕衔不去，雁飞不到，愁满天涯。

三姝媚
蔷薇花谢去。更无情连夜送春风雨。燕子呢喃、似念人憔悴，往来朱户。
涨绿烟深，早零落、点池萍絮。暗忆年华，罗帐分钗，又惊春暮。
芳草凄迷征路。待去也，还将画轮留住。纵使重来，怕粉容销腻，却羞郎觑。
细数盟言犹在，怅青楼何处。绾尽垂杨，争似相思寸缕。

浣溪纱
柳映疏帘花映林，春光一半几销魂，新诗未了枕先温。
燕子说将千万恨，海棠开到二三分，小窗银烛又黄昏。

曾揆
　　曾揆，字圣卿（《江西诗征》卷一九作舜卿），南丰（今属江西）人（《宋诗拾
遗》卷二二）。

西江月
檐雨轻敲夜夜，墙云低度朝朝。日长天气已无聊，何况洞房人悄。
眉共新荷不展，心随垂柳频摇。午眠彷佛见金翘，惊觉数声啼鸟。

卷四

吴文英
　　吴文英（约１２００～约１２６０），宋词人。字君特，号梦窗、觉翁。四明（
今浙江宁波）人。工词。知音律，能自度曲。论词主张和谐协律，典雅柔婉。造语奇
丽，讲究画面色彩印象。着有《梦窗词》。

八声甘州〔陪庾幕诸公秋登灵岩〕
渺空烟四远，是何年、青天坠长星。幻苍崖云树，名娃金屋，残霸宫城。
箭径酸风射眼，剑水染花腥。时靸双鸳响，廊叶秋声。
宫里吴王沉醉，倩五湖倦客，独钓醒醒。问苍波无语，华发奈山青。
水涵空、阁凭高处，送乱鸦、斜日落渔汀。连呼酒，上琴台去，秋与云平。

声声慢〔闰重九饮郭园〕
檀栾金碧，婀娜蓬莱，游云不蘸芳洲。露柳霜莲，十分点缀残秋。
新弯画眉未稳，似含羞，低度墙头。愁送远，驻西台车马，共惜临流。
知道池亭多宴，掩庭花，长是惊落秦讴。腻粉栏杆，犹闻凭袖香留。
输他翠涟拍甃，瞰新妆时浸明眸。帘半卷，带黄花、人在小楼。

青玉案
短亭芳草长亭柳，记桃叶、烟江口。
今日江村重载酒，残杯不到，乱红青冢，满地闲春绣。
翠阴曾摘梅枝嗅，还忆秋千玉葱手。
红索倦将春去后，蔷薇花落，故园蝴蝶，粉薄残香瘦。

青玉案
新腔一唱双金斗，正霜落、分甘手，已是红窗人倦绣。
春词裁烛，夜香温被，怕减银壶漏。
吴天雁晓云飞后，百感情怀顿疏酒。彩扇何时翻翠袖？
歌边拚取，醉魂和梦，化作梅边瘦。

好事近
飞露洒银床，叶叶怨梧啼碧。蕲竹粉连香汗，是秋来陈迹。
藕丝空缆宿湖船，梦阔水云窄。还紧鸳鸯不住，老红香月白。

唐多令
何处合成愁，离人心上秋，纵芭蕉不雨也飕飕。
都道晚凉天气好，有明月，倦登楼。
年事梦中休，花空烟水流，燕辞归客尚淹留。
垂柳不萦裙带住，漫长是系行舟。

高阳台〔落梅〕
宫粉雕痕，仙云堕影，无人野水荒湾。古石埋香，金沙锁骨连环。
南楼不恨吹横笛，恨晓风、千里关山。半飘零，庭院黄昏，月冷栏杆。
寿阳宫里愁鸾镜。问谁调玉髓，暗补香瘢？细雨归鸿，孤山无限春寒。
离魂难倩招清些，梦缟衣、解佩溪边。最愁人，啼鸟清明，叶底青圆。

杏花天〔重午〕
幽欢一梦成炊黍，知绿暗、汀菰几度。竹西歌断芳尘去，宽尽经年臂缕。
梅黄后，林梢更雨。小池面，啼红怨暮。当时明月重生处，楼上宫眉在否。

风入松
听风听雨过清明，愁草瘗花铭。楼前绿暗分携路，一丝柳、一寸柔情。
料峭春寒中酒，交加晓梦啼莺。
西园日日扫林亭，依旧赏新晴。黄蜂频扑秋千索，有当时，纤手香凝。
惆怅双鸳不到，幽阶一夜苔生。

朝中措
晚妆慵理瑞云盘。针线停灯前。燕子不归帘卷，海棠一夜孤眠。
踏青人散，遗钿满路，雨打秋千。尚有落花寒在，绿杨未褪青绵。

西江月〔青梅枝上晚花〕
枝袅一痕雪在，叶藏几豆春浓。玉奴最晚嫁东风，来结梨花幽梦。
香力添熏罗被，瘦肌犹怯冰绡。绿阴青子老溪桥，羞见东邻娇小。

浪淘沙
灯火雨中船，客思绵绵。离亭春草又秋烟，似与轻鸥盟未了，来去年年。
往事一潸然，莫过西园。凌波香断绿苔钱，燕子不知春事改，时立秋千。

高阳台〔丰乐楼分韵得如字〕
修竹凝妆，垂杨驻马，凭阑浅画成图。山色谁题，楼前有雁斜书。
东风紧送斜阳下，弄旧寒、晚酒醒余。自销凝，能几花前，顿老相如。
伤春不在歌楼上，在镫前欹枕，雨外熏炉。怕有游船，临流可奈清臞。
飞红若到西湖底，搅翠澜、总是愁鱼。莫重来、吹尽香绵，泪满平芜。

思佳客
迷蝶无踪晓梦沉，寒香深闭小庭心。欲知湖上春多少，但看楼前柳浅深。
愁自遣，酒孤斟。一帘芳景燕同吟。杏花宜带斜阳看，几阵东风晚又阴。

采桑子慢〔九日〕
桐敲露井，残照西窗人起。怅玉手、曾携乌纱，笑整风欹。
水叶沉红，翠微云冷雁慵飞。楼高莫上，魂销正在，摇落江蓠。
走马断桥，玉台妆榭，罗帕香遗。欢人老、长安镫外，愁换秋衣。
醉把茱萸，细看清泪湿芳枝。重阳重处，寒花怨蝶，新月东篱。

三姝媚〔过都城旧居有感〕
湖山经醉惯，渍春衫，啼痕酒痕无限。久客长安，叹断襟零袂，涴尘谁浣。
紫曲门荒，沿败井、风摇青蔓。对语东邻，犹是曾巢，谢堂双燕。
