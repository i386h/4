<!-- { "loadSidebar": true } -->
）始离贬所。景定五年（一二六四）掌教黄岩县学。有《雪蓬稿》。事见罗大经《鹤
林玉露》卷六、明万历《黄岩县志》卷四。姚镛诗，以汲古阁影宋抄《南宋六十家小
集雪蓬稿》为底本，与新辑集外诗合编为一卷。

谒金门
吟院静，迟日自行花影。熏透水沉云满鼎，晚妆窥露井。
飞絮游丝无定，误了莺莺相等。欲唤海棠教睡醒，奈何春不肯。

罗椅
　　罗椅（一二○四～？），字子远，号涧谷，庐陵（今江西吉安）人。理宗宝佑四
年（一二五六）进士，时年四十三（《宝佑四年登科录》卷二）。为信阳州学教授，
景定间知信丰县（明嘉靖《赣州府志》卷七）。累迁提辖货榷院。度宗朝见国事尽属
贾似道，遂弃官去。有《涧上委稿》，已佚。后人辑为《涧谷遗集》。事见本集卷末
附元罗洪先《族祖榷院府君传》，《宋元学案》卷八三有传。
　　罗椅诗，以民国罗嘉瑞刊四卷本为底本。校以《豫章丛书吉州二义集》所收本
（简称豫章本）等，与新辑集外诗合编为一卷。

柳梢青
萼绿华身，小桃花扇，安石榴裙。子野闻歌，周郎顾曲，曾恼夫君。
悠悠羁旅愁人。似零落、青天断云。何处销魂？初三夜月，第四桥春。

方岳
　　方岳（１１９９～１２６２），宋文学家。字巨山，号秋崖。祁门（今安徽）人
。岳工于四六骈体，亦善诗词。有《秋崖集》传世。生平事迹见《秋崖小稿》卷首载
洪焱祖《秋崖先生传》。

江神子〔牡丹〕
窗绡深掩护芳尘，翠眉颦，越精神。几雨几晴，做得这些春。
切莫近前轻着语，题品错，怕花嗔。
碧壶难贮玉粼粼，碎苔茵，晚风频。吹得酒痕，如洗一番新。
只恨谪仙浑懒却，辜负却，倚阑人。

杨伯岩
　　杨伯岩，字彦瞻，号泳斋，居临安（今属浙江）。理宗端平二年（一二三五）通
判街州（明弘治《衢州府志》卷八）。

踏莎行〔雪中疏寮借阁帖，更以薇露送之。〕
梅观初花，蕙庭残叶，当时惯听山阴雪。东风吹梦到清都，今年雪比年前别。
重酿宫醪，双钩官帖，伴翁一笑成三绝。夜深何用对青藜，窗前一片蓬莱月。

周晋
　　周晋，南宋藏书家。字明叔，号啸斋。湖州（今浙江吴兴）人。曾在富春、衢州
、汀州作过地方官，人称「周佛子」。工书法，能诗词，酷嗜金石、书籍，藏书４万
余卷。子周密，亦以藏书知名。著述不详，今仅存诗歌三首，载于《绝妙好词》中。

点绛唇〔访牟存叟南漪钓隐〕
午梦初回，卷帘尽放春愁去。昼长无侣。自对黄鹂语。
絮影苹香，春在无人处。移舟去，未成新句，一研梨花雨。

清平乐
图书一室，香暖垂帘密。花满翠壶熏研席，睡觉满窗晴日。
手寒不了残棋，篝香细勘唐碑。无酒无诗情绪，欲梅欲雪天时。

柳梢青〔杨花〕
似雾中花，似风前雪，似雨余云。本自无情，点萍成绿，却又多情。
西湖南陌东城，甚管定年年送春。薄幸东风，薄情游子，薄命佳人。

杨缵
八六子〔牡丹次白云韵〕
怨残红，夜来无赖，雨催春去匆匆。
但暗水新流芳恨，蝶凄蜂惨，千林嫩绿迷空。
那知国色还逢，柔弱华清扶倦，轻盈洛浦临风。
细认得、凝妆点脂匀粉，露蝉耸翠，蕊金团玉成丛。
几许愁随笑解，一声歌转春融。眼朦胧，凭栏杆半醒醉中。

一枝春〔除夕〕
竹爆惊春，竞喧填、夜起千门箫鼓。流苏帐暖，翠鼎缓腾香雾。
停杯未举。奈刚要、送年新句。应自有、歌字清圆，未夸上林莺语。
从他岁穷日暮。纵闲愁、怎减刘郎风度？屠苏办了，迤逦柳欺梅妒。
宫壶未晓，早骄马、绣车盈路。还又把月夜花朝，自今细数。

被花恼〔自度腔〕
疏疏宿雨酿寒轻，帘幕静垂清晓。宝鸭微温瑞烟少。
檐声不动，春禽对语，梦怯频惊觉。欹珀枕，倚银床，半窗花影明东照。
惆怅夜来风，生怕娇香混瑶草。披衣便起，小径回廊，处处多行到。
正千红万紫竞芳妍，又还似、年时被花恼。蓦忽地，省得而今双鬓老！

翁孟寅
　　翁孟寅，字宾阳（《浩然斋雅谈》卷下），建安（今福建建瓯）人（清康熙《建
宁府志》卷三四）。

齐天乐〔元夕〕
红香十里铜驼梦，如今旧游重省。节序飘零，欢娱老大，慵立灯光蟾影。
伤心对景。怕回首东风，雨晴难准。曲巷幽坊，管弦一片笑相近。
飞棚浮动翠葆，看金钗半溜，春妒红粉。凤辇鳌山，云收雾敛，迤逦铜壶漏迥。
霜风渐紧，展一幅青绡，争悬孤镜。带醉扶归，晓酲春梦稳。

烛影摇红
楼倚春城，锁窗曾共巢春燕。人生好梦逐春风，不似杨花健。
旧事如天渐远，奈情丝、牵愁未断。镜尘埋恨，带粉栖香，曲屏寒浅。
环佩空归，故园羞见桃花面。轻烟残照下栏杆，独自疏帘卷。
一信狂风又晚，海棠花、随风满院。乱鸦归后，杜宇啼时，一声声怨。

阮郎归
月高楼外柳花明，单衣怯露零。小桥灯影落残星，寒烟蘸水萍。
歌袖窄，舞鬟轻，梨花梦满城。落红啼鸟两无情，春愁添晓酲。

赵汝茪
梅花引
对花时节不曾欢，见花残，任花残。小约帘栊，一面受春寒。
题破玉笺双喜鹊，香烬冷，绕云屏，浑是山。
待眠未眠，事万千。也问天，也恨天。髻儿半偏，绣裙儿宽了还宽。
自取红毡，重坐暖金船。惟有月知君去处，今夜月，照秦楼，第几间？

梦江南
帘不卷，细雨熟樱桃。数点霁霞天又晓，一痕凉月酒初消，风紧絮花高。
萧闲处，磨尽少年豪。昨梦醉来骑白鹿，满湖春水段家桥，濯发听吹箫。

恋绣衾
柳丝空有万千条，系不住、溪头画桡，想今宵也对新月，过轻寒何处小桥？
玉箫台榭春多少？溜啼痕盈、脸霞未消。怪别来燕支慵傅，被东风偷在杏梢。

汉宫春
着破荷衣，笑西风吹我，又落西湖。湖间旧时饮者，今与谁俱？
山山映带，似携来、画卷重舒。三十里、芙蓉步障，依然红翠相扶。
一目清无留处，任屋浮天上，身集空虚。残烧夕阳过雁，点点疏疏。
故人老大，好襟怀、消减全无。慢赢得、秋声两耳，冷泉亭下骑驴。

如梦令
小砑红绫笺纸，一字一行春泪。封了更亲题，
题了又还坼起。归未？归未？好个瘦人天气。

冯去非
　　冯去非，字可迁，号深居，都昌（今属江西）人。理宗淳佑元年（一二四一）进
士，为淮东东转运司干办（明隆庆《仪真县志》卷四），以忤使者意罢。宝佑四年（
一二五六）召为宗学谕。丁大全、为左谏议大夫，三学诸生叩阍言不可，被劾入狱，
去非亦为调护。大全入相，罢归。卒年八十余（《桐江集》卷四《跋冯深居诗》）。
《宋史》卷四二五有传。

喜迁莺
凉生遥渚，正绿芰擎霜，黄花招雨。雁外渔灯，蛩边蟹舍，绛叶表秋来路。
世事不离双鬓，远梦偏欺孤旅。送望眼，但凭舷微笑，书空无语。
慵看清镜里。十载征尘，长把朱颜污。借箸清油，挥毫紫塞，旧事不堪重举！
间阔故山猿鹤，冷落同盟鸥鹭。倦游也，便樯云柂月，浩歌归去。

许棐
　　许棐，字忱夫，海盐（今属浙江）人。理宗嘉熙间隐居秦溪，于水南种梅数十树
，构屋读书，因自号梅屋。室中对悬白居易、苏轼二像事之，藏书数千卷。着有《梅
屋诗稿》等。《宋史翼》卷三六、清光绪《海盐县志》卷一九有传。
　　许棐诗，以汲古阁影宋抄《南宋六十家小集梅屋诗稿》编为第一卷；《融春小
缀》、《梅屋三稿》、《梅屋四稿》编为第二卷。校以影印文渊阁《四库全书两宋
名贤小集》（简称名贤集）。新辑集外诗附于卷末。

鹧鸪天
翠凤金鸾绣欲成。沈香亭下款新晴。绿随杨柳阴边去，红踏桃花片上行。
莺意绪，蝶心情，一时分付小银筝。归来玉醉花柔困，月滤窗纱约半更。

琴调相思引
组绣盈箱锦满机，倩人缝作护花衣。恐花飞去，无复上芳枝。
已恨远山迷望眼，不须更画远山眉。正无聊赖，雨外一鸠啼。

后庭花
一春不识西湖面，翠羞红倦。雨窗和泪摇湘管，意长笺短。
知心惟有雕梁燕，自来相伴。东风不管琵琶怨，落花吹遍。

陆叡
瑞鹤仙
湿云黏雁影，望征路，愁迷离绪难整。千金买光景，但疏钟催晓，乱鸦啼暝。
花悰暗省，许多情、相逢梦境。便行云都不归来，也合寄将音信。
孤迥。盟鸾心在，跨鹤程高，后期无准。情丝待翦，翻惹得，旧时恨。
怕天教何处，参差双燕，还染残朱剩粉。对菱花与说相思，看谁瘦损。

萧泰来
　　萧泰来，字则阳（一作阳山），号小山，临江军新喻（今江西新余）人。崱弟。
理宗绍定二年（一二二九）进士。为抚州军事推官（明弘治《抚州府志》卷八），知
新昌县（明正德《瑞州有志》卷六）。攫监察御史，迁起居郎（《宋史》卷四一一《
牟子才传》）。宝佑元年（二二五三），出知隆兴府（《宋史》卷四三《理宗本纪》
三）。有《小山集》，已佚。明嘉靖《临江府志》卷六有传。

霜天晓角〔梅〕
千霜万雪，受尽寒磨折。赖是生来瘦硬，浑不怕角吹彻。
清绝影也别，知心惟有月。元没春风情性，如何共、海棠说。

赵希迈
　　赵希迈，字端行，号西堂（一作里），乐清（今属浙江）人。宋宗室。历嘉定尉
，平阳丞（清乾隆《平阳县志》卷一○）。理宗端平间通判雷州（清雍正《广东通志
》卷二六），知武冈军（清光绪《湖南通志》卷一一二）。有《西堂（里）稿》，已
佚。事见清光绪《乐清县志》卷八。
　　 赵希迈诗，据《前贤小集拾遗》等书所录，编为一卷。

八声甘州〔竹西怀古〕
寒云飞，万里一番秋，一番搅离怀。向隋堤跃马，前时柳色，今度蒿莱。
锦缆残香在否，枉被白鸥猜。千古扬州梦，一觉庭槐。
歌吹竹西难问，拚菊边醉着，吟寄天涯。任红楼踪迹，茅屋染苍苔。
几伤心桥东片月，趁夜潮浪恨入秦淮。潮回处，引西风恨，又渡江来。

赵崇磻
蝶恋花
一翦微寒禁翠袂，花下重开，旧燕添新垒。风旋落红香匝地，海棠枝上莺飞起。
薄雾笼春天欲醉，碧草澄波，的的情如水。料想红楼挑锦字，轻云淡月人憔悴。

菩萨蛮
桃花相向东风笑，桃花忍放东风老。细草碧如烟。薄寒轻暖天。
折钗鸾作股，镜里参差舞。破碎玉连环，卷帘春睡残。

赵希清
霜天晓角〔桂〕
姮娥戏剧。手种长生粒。宝干婆娑千古，飘芳吹满虚碧。
韵色檀露滴，人间秋第一。金粟如来境界，谁移在，小亭侧。

秋蕊香
髻稳冠宜翡翠，压鬓彩丝金蕊。远山碧浅蘸秋水，香暖榴裙衬地。
宁宁二八余年纪，恼春意。玉云凝重步尘细，独立花阴宝砌。

王澡
