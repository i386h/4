<!-- { "loadSidebar": true } -->
八犯玉交枝〔招宝山观月上〕
沧岛云连，绿瀛秋入，暮景却沈洲屿。无浪无风天地白，听得潮生人语。
擎空孤柱，翠倚高阁凭虚，中流苍碧迷烟雾。惟见广寒门外，青无重数。
不知是水，不知是山，是树。漫漫知是何处。倩谁问、凌波轻步。
谩凝伫、乘鸾秦女。想庭曲，霓裳正舞。莫须长笛吹愁去。
怕唤起鱼龙，三更喷作前山雨。

绝妙好词笺善长善和跋
　　先君子究心词学有年。是编因戊辰秋钱唐厉太鸿先生北来，假馆于舍，先君子人
事之暇相与篝灯茗碗，商确笺注，搜罗考订，颇瘁心力，成书于己巳夏，即殁之前数
日也。正欲授梓，不谓疾作，遽尔见背。今春检阅遗稿，手迹宛然。读之涕泪交并。
因急付剞劂，用副先生焉。乾隆庚午春三月上浣男善长善和谨识。

绝妙好词续钞余集原序
　　词至南宋而工，词律亦至南宋而密。此绝妙词之所以独传也，草窗编辑原本七卷
，人不求备，词不求多，而蕴藉雅饰，远胜草堂，花庵诸刻。又经樊榭笺疏，使词中
本事、词外逸闻，历历可见，诚善本也。向阅宋人说部，见有与集中可引证者，随笔
录出，用补樊榭之阙，惜不能重刻以广其传，而草窗所录词，见于杂著者，多同时人
所赋，为绝妙词之所未载，因别为一卷，而其人与事有可备采摭者，亦仿樊榭之意，
备录于篇，虽无当著述，要亦草窗之志也。秋室书。

绝妙好词续钞

翁孟寅
摸鱼儿
卷西风、方肥塞草，带钩何事东去。月明万里关河梦，吴楚几番风雨。
江上路。二十载头颅，凋落今如许。凉生弄尘。
欢江左夷吾，隆中诸葛，谈笑已尘土。
寒汀外，还见来时鸥鹭。重来应是春暮。轻裘岘首陪登眺，马上落花飞絮。
拚醉舞。谁解道，断肠贺老江南句。沙津少驻。
举目送飞鸿，幅巾子老子，楼上正凝宁。

王澡
祝英台近〔别词〕
玉东西，歌宛转。未做苦离调。着上征衫，字字是愁抱。
月寒鬓影刁萧，舵楼开缆，记柳暗、乳鸦啼晓。
短亭草。还是绿与春归，罗屏梦空好。燕语难凭，憔悴未渠了。
可能妒柳羞花，起来浑懒，便瘦也、教春知道。

赵希迈
满江红
三十年前，爱买剑、买书买画。凡几度、诗坛争敌，酒兵取霸。
春色秋光如可买，钱悭也不曾论价。任粗豪、争肯放头低，诸公下。
今老大，空嗟呀。思往事，还惊诧。是和非未说，此心先怕。
万事全将飞雪看，一间且问苍天借。乐余龄、泉石在膏肓，吾非诈。

翁元龙
江城子
一年箫鼓又疏钟。爱东风。恨东风。吹落灯花，移在杏梢红。
玉靥翠钿无半点，空湿透，绣罗弓。
燕魂莺梦渐惺忪。月帘栊。影迷蒙。催趁年华，都在艳歌中。
明日柳边春意思，便不与，夜来同。

西江月〔立春〕
画阁换粘春帖，宝筝抛学银钩。东风轻滑玉钗流。纤就燕纹莺绣。
隔帐灯花微笑，倚窗云叶低收。双鸳刺罢底尖头。剔雪间寻豆蔻。

朝中措〔茉莉〕
花情偏与夜相投。心事鬓边羞。熏醒半床凉梦，能消几个开头。
风轮慢卷，冰壶低架，香雾飕飕。更着月华相恼，木犀淡了中秋。

鹊桥仙〔巧夕〕
天长地久，风流云散，惟有离情无算。从分金镜不成圆，到此夜、年年一半。
轻罗暗纲，蛛丝得意，多似妆楼针线。晓看玉砌淡无痕，但吹落、梧桐几片。

张枢
恋绣衾
屏绡裛润惹篆烟。小窗闲、人泥昼眠。正雪暖、荼蘼架，奈愁春、尘锁雁弦。
杨花做了香云梦，化池萍、犹泛翠钏。自不怨、东风老，怨东风、轻信杜鹃。

清平乐
凤楼人独。飞尽罗心烛。梦绕屏山三十六。依约水西云北。
晓奁懒试脂铅。一纣鸾髻微偏。留得宿妆眉在，要教知道孤眠。

木兰花慢
歌尘凝燕迭，又软语、在雕梁。记剪烛调弦，翻香校谱，学品伊凉。
屏山梦云正暖，放东风、卷雨入巫阳。金冷红条孔雀，翠间彩结鸳鸯。
银缸。焰冷小兰房。夜悄怯更长。待采叶题诗，含情赠远，烟水茫茫。
春妍尚如旧否，料啼痕、暗里浥红妆。须觅流莺寄语，为谁老却刘郎。

李演
贺新凉〔多景楼落成〕
笛叫东风起。弄樽前、杨花小扇，燕毛初紫。
万点准峰孤角外，惊下斜阳似绮。又婉娩、一番春意。
歌舞相缪愁自猛，卷长波、一洗空人世。间热我，醉时耳。
绿芜冷叶瓜州市。最怜予、洞箫声尽，栏杆独倚。
落落东南墙一角，谁护山河万里。问人在、玉关归未。
老矣青山灯火客，抚佳期、漫洒新亭泪。歌哽咽，事如水。

刘澜
买陂塘〔游天台雁荡东湖〕
御风来、翠乡深处，连天云锦平远。卧游已动蓬舟兴，那在芙蓉城畔。
巾懒岸。任压顶嵯峨，满鬓丝零乱。飞吟水殿。
载十丈青青，随波弄粉，菰雨泪如霰。
斜阳外，也有新妆半面。无言应对花怨。西湖千顷腥尘暗。更忆鉴湖一片。
何日见。试折藕占丝，丝与肠俱断。遐征渐倦。
当颖尾湖头，绿波彩笔，相伴老坡健。

李彭老
惜红衣
水西云北，记前回同载，高阳伴侣。一色荷花香十里，偷把秋期频数。
脆管排云，轻桡喷雪，不信催诗雨。碧筒呼酒，秀笺题遍新句。
谁念病损文园，岁华摇落，事与孤鸿去。露井邀凉吹短发，梦入苹洲菱浦。
暗草飞萤，乔枝翻鹊，看月山中住。一声清唱，醉乡知有仙路。

木兰花慢〔送客〕
折秦淮露柳，带明月、倚归船。看佩玉纫兰，囊诗贮锦，江满吴天。
吟边。唤回梦蝶，想故山、薇长已多年。草得梅花赋了，棹歌远和离舷。
风弦。尽入吟篇。伤倦客、对秋莲。过旧经行处，渔乡水驿，一路闻蝉。
留连。漫听燕语，便江湖、夜语隔灯前。潮返浔阳暗水，雁来好寄瑶笺。

祝英台近
载轻寒、低鸣橹。十里杏花雨。露草迷烟，萦绿过前浦。
青青陌上垂杨，绾丝摇佩，渐遮断、旧曾吟处。
听莺语。吹笙人远天长，谁翻水西谱。浅黛凝愁，远岫带眉妩。
画阑闲倚多时，不成春醉，趁几点、白鸥归去。

清平乐
合欢扇子。扑蝶花阴里。半醉海棠扶不起。淡日秋千闲倚。
宝筝弹向谁听。一春能几番晴。帐底柳绵吹满，不教好梦分明。

章台月
露轻风细。中庭夜色凉如水。荷香柳影成秋意。萤冷无光，凉入树声碎。
玉箫金缕西楼醉。长吟短舞花阴地。素娥应笑人憔悴。漏歇帘空，低照半床睡。

青玉案
楚峰十二阳台路。算只有、飞红去。玉合香囊曾暗度。
榴裙翻酒，杏帘吹粉，不识愁来处。
燕忙莺懒青春暮。蕙带空留断肠句。草色天涯情几许。
荼蘼开尽，旧家池馆，门掩风和雨。

李莱老
倦寻芳
缭墙黏藓，糁径飞梅，春绪无赖。绣压垂帘，骨有许多寒在。
宝幄香消龙麝饼，钿车尘冷鸳鸯带。想西园，被一程风雨，群芳都碍。
逗晓色、莺啼人起，倦倚银屏，愁沁眉黛。待拚千金，却恨好晴难买。
翠苑欢游孤解佩。青门佳约妨挑菜。柳初黄，罩池塘、万丝愁霭。

西江月〔海棠〕
绿凝晓云冉冉，红酣清雾冥冥。银簪悬烛锦官城。困倚墙头半影。
雨后遍饶艳冶，燕来同作清明。更深犹唤玉靴笙。不管西池露冷。

周容
小重山
谢了梅花恨不禁。小楼羞独倚，暮云平。
夕阳微放柳梢明。东风冷，眉岫翠寒生。
无限远山青。重重遮不断，旧离情。
伤春还上去年心，怎禁得，时节又烧灯。

张涅
祝英台近
一番风，连夜雨。收拾做春暮。艳冷香销，莺燕惨无语。
晓来绿水桥边，青门陌上，不忍见、落红无数。
怎分付。独倚红药栏边，伤春甚情绪。若取留春，欲去去何处。
也知春亦多情，依依欲住。子规道、不如归去。

章谦亨
玉楼春〔守岁〕
团栾小酌醺醺醉。厮捱着、没人肯睡。呼卢直到五更头，便铺了妆台梳洗。
庭前鼓吹喧人耳。蓦忽地、又添一岁。休嫌不足少年时，有多少、老如我底。

魏子敬
生查子
愁盈镜里山，心迭琴中恨。露湿玉阑秋，香伴银屏冷。
云归月正圆，雁到人无信。孤损凤皇钗，立津梧桐影。

陈参政
木兰花慢〔送陈石泉南还〕
归人犹未老。喜依旧，着南冠。正雪暗滹沱，云迷芒砀，梦落邯郸。
乡心日行万里。幸此身生 燕山从不见吴山。回首一归难。
慨故都禾黍。故家乔木。那忍重看。钧天紫城何处。
问瑶池八骏几时还。谁在天津桥上。杜鹃声里栏杆。

佚名
谒金门
休只坐。也去看花则个。明日满庭红欲坠。花还愁似我。
索性痴收眠一和。凭个梦儿好做。杜宇不知春已过。枝头声越大。

佚名
小重山
鼓报黄昏禽影歇。单衣犹款试，觉寒怯。
尘生锦瑟可曾阅。人去也，闲过好时节。
对则复愁绝。东风吹不散，鬓边雪。
些儿心事对谁说。眠不得，一枕杏花月。

佚名
踏莎行
照眼菱花，剪情菰叶。梦云吹散无踪迹。听郎言语识郎心，当时一点谁消得。
柳暗花明，萤飞月黑。临窗滴泪研残墨。合欢带上旧题诗，如今化作相思碧。

佚名
望远行〔元夕〕
又远到元宵台榭。记轻衫短帽。酒朋诗社。
烂漫向、罗绮丛中，驰骋风流俊雅。转头是、三十年话。
量减才悭，自觉是、欢情衰谢。
但一点难忘，酒痕香帕，如今雪鬓霜髭，嬉游不忺深夜。怕相逢、风前月下。

无名氏
减字木兰花〔太原府治宣诏亭壁间〕
并州霜早。禾黍离离成腐草。马困人疲。惟有郊原雀鼠肥。
分明有路。好逐衡阳征雁去。鼓角声中。全晋山河一半空。

王夫人
满江红
太液芙蓉，浑不似、丹青颜色。常记得、春风雨露，玉楼金阙。
名播兰簪妃后里，晕生莲脸君王侧。忽一声、颦鼓拍天来，繁华歇。
龙虎散，风云灭。千古恨，凭谁说。对山河百二，泪痕沾血。
客馆夜惊尘土梦，宫车晓转关山月。问嫦娥、垂顾肯相容，同圆缺。

严蕊
　　严蕊，宋女词人、营妓。字幼芳。善琴弈、歌舞、丝竹、书画、色艺冠一时。又
间作诗词，名闻四方。其词今存二首。生平事迹见宋周密《齐东野语》卷二○。

如梦令
道是梨花不是。道是杏花不是。白白与红红，别是东风情味。
曾记。曾记。人在武陵微醉。

乩仙
鹊桥仙〔七夕〕
鸾舆初驾。牛车齐发。隐隐鹊桥咿轧。尢云殢雨正欢浓。但只怕。来朝初八。
霞垂彩幔。月明银烛。馥郁香喷金鸭。年年此际一相逢。未审是。甚时结煞。

又续

陆游
钗头凤
红酥手。黄滕酒。满城春色宫墙柳。东风恶。欢情薄。
一怀愁绪，几年离索。错错错。
春如旧。人空瘦。泪痕红浥鲛绡透。桃花落。闲池阁。
山盟虽在，锦书难托。莫莫莫。

吴琚
水龙吟〔喜雪〕
紫皇高宴萧台，双成戏击琼包碎。何人为把，银河水翦，甲兵都洗。
