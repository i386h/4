<!-- { "loadSidebar": true } -->
迟日烘晴，轻烟缕昼，琐窗雕户慵开。人独春闲，金猊暖透兰煤。
山屏缓倚珊瑚畔，任翠阴移过瑶阶。悄无声彩翅翩翩，何处飞来？
片时千里江南路，被东风误引，还近阳台。腻雨娇云，多情恰喜徘徊。
无端枝上啼鸠唤，便等闲、孤枕惊回。恶情怀，一院杨花、一径苍苔。

点绛唇〔莲房〕
折断烟痕，翠蓬初离鸳鸯浦。玉纤相妒，翻被专房误。
乍脱青衣，犹着轻罗护。多情处，芳心一缕，都为相思苦。

王易简
　　王易简，字理得，号可竹，山阴（今浙江绍兴）人。宋末登进士第，除瑞安主簿
，未上。宋亡隐居城南，与唐震、戴表元、黄虞有交。有《山中观史吟》，已佚。事
见《绝妙好词》卷六、《剡源文集》卷一九《题王理得山中观史吟后》，清康熙《山
阴县志》卷三三有传。

齐天乐〔客长安赋〕
宫烟晓散春如雾，参差护晴窗户。柳色初分，饧香未冷，正是清明百五。
临流笑语，映十二栏杆，翠嚬红妒。短帽轻鞍，倦游曾遍断桥路。
东风为谁媚妩？岁华频感慨，双鬓何许！前度刘郎，三生杜牧，赢得征衫尘土。
心期暗数，总寂寞当年，酒筹花谱。付与春愁，小楼今夜雨。

酹江月
暗帘吹雨，怪西风梧井，凄凉何早。一寸柔情千万缕，临镜霜痕惊老。
雁影关山，蛩声院宇，做就新怀抱。湘皋遗佩，故人空寄瑶草。
已是摇落堪悲，飘零多感，那更长安道。衰草寒芜吟未尽，无那平烟残照。
千古闲愁，百年往事不了，黄花笑，渔樵深处，满庭红叶休扫。

庆宫春〔谢草窗惠词卷〕
庭草春迟，汀苹香老，数声佩悄苍玉。年晚江空，天寒日莫，壮怀聊寄幽独。
倦游多感，更西北高楼送目。佳人不见，慷慨悲歌，夕阳乔木。
紫霞洞窅云深，袅袅余音，凤箫谁续？桃花赋在，竹枝词远，此恨年年相触。
翠笺芳字，谩重省、当时顾曲。因君凝伫，依约吴山，半痕蛾绿。

张桂
菩萨蛮
东风忽骤无人见，玉塘烟浪浮花片。步湿下香阶，苔粘金凤鞋。
翠鬟愁不整，临水闲窥影。摘得野蔷薇，游蜂相趁归。

浣溪沙
雨压杨花路半干。蜂遗花粉在栏杆，牡丹开尽正春寒。
懒品么弦金雁并，瘦惊双钏玉鱼宽，新愁不放翠眉间。

张盘
　　张盘，字子石，丹阳人。延熹中，为交阻刺史，后为庐江太守。

绮罗香〔渔浦有感〕
浦月窥檐，松泉漱枕，屏里吴山何处？暗粉疏红，依旧为谁匀注？
都负了、燕约莺期，更闲却、柳烟花雨。纵十分、春到邮亭，赋怀应是断肠句。
青青原上荠麦，还被东风无赖，翻成离绪。望极天西，惟有陇云江树。
斜照带、一缕新愁，尽分付、暮潮归去。步闲阶、待卜心期，落花空细数。

浣溪沙
习习轻风破海棠，秋千移影上回廊，昼长蝴蝶为谁忙？
度柳早莺分暖绿，过花小燕带春香，满庭芳草又斜阳。

张林
唐多令
金勒鞚花骢，故山云雾中。翠苹洲、先有西风。
可惜嫩凉时枕簟，都付与、旧山翁。
双翠合眉峰，泪华分脸红。向樽前、何太匆匆？
才是别离情便苦，都莫问、淡和浓。

柳梢青〔灯花〕
白玉枝头，忽看蓓蕾，金粟珠垂。半颗安榴，一枝浓杏，五色蔷薇。
何须羯鼓声催。银釭里、春工四时，却笑灯蛾，学他蜂蝶，照影频飞。

朱●孙
真珠帘
春云做冷春知未？春愁在、碎雨敲花声里。海燕已寻踪，到画溪沙际。
院落秋千杨柳外，待天气、十分晴霁。春市，又青帘巷陌，红芳歌吹。
须信处处东风，又何妨对此，笼香觅醉。曲尽索余情，奈夜航催离。
梦满冰衾身似寄，算几度、吴乡烟水。无寐，试明朝说与，西园桃李。

吴大有
　　吴大有，字有大，号松壑，嵊县（今属浙江）人。理宗宝佑间入太学上舍，率诸
生上书言贾似道奸状，不报，退处林泉。入元不仕，卒年八十四。清康熙《嵊县志》
卷一一有传。

点绛唇〔送李琴泉〕
江上旗亭，送君还是逢君处。酒阑呼渡，云压沙鸥暮。
漠漠萧萧，香冻梨花雨。添愁绪，断肠柔橹，相逐寒潮去。

张炎
　　张炎（一二四八～一三二○），字叔夏，号玉田，又号乐笑翁，祖籍成纪，居临
安（今属浙江）。俊裔孙。宋亡不仕，纵游浙东西以终，元仁宗延佑七年卒。平生工
长短句，以春水词得名，因称张春水。有《山中白云词》。事见《山中白云词》卷首
、冯沅君《张玉田先生年谱》（《双玉丛书》）。

壶中天〔养拙园夜饮，客有弹箜篌者，即事以赋〕
瘦筇访隐，正繁阴闲锁，一壶幽绿。乔木苍寒图画古，窈窕人行韦曲。
鹤响天高，水流花净，笑语通华屋。虚堂松外，夜深凉气吹烛。
乐事杨柳楼心，瑶台月下，有生香堪掬。谁理商声帘外悄，萧飒悬珰鸣玉。
一笑难逢，四愁休赋，任我云边宿。倚阑歌罢，露萤飞上秋竹。

渡江云〔次赵元父韵〕
锦芗缭绕地，凉灯挂壁，帘影浪花斜。酒船归去后，转首河桥，那处认纹纱？
重盟镜约，还记得、前度秦嘉。惟只有、叶题缄付，流不到天涯。
惊嗟！十年心事，几曲栏杆，想萧郎声价。闲过了、黄昏时候，疏柳啼鸦。
浦潮夜涌平沙白，溯断鸿、知落谁家？书又远，空江片月芦花。

甘州〔饯草窗西归〕
记天风、飞佩紫霞边，顾曲万花深。怪相如游倦，少陵愁老，还叹飘零。
短梦恍然今昔，故国十年心。回首三三径，松竹成阴。　
不恨片帆南浦，只恨翦灯听雨，谁伴孤吟？料瘦筇归后，闲锁北山云。
是几番、柳边行色，是几番、同醉古园林。烟波远，笔床茶灶，何处逢君？

赵崇霄
东风第一枝
妒雪梅苏，迷烟柳醒，游丝轻扬新霁。卷帘看燕初归，步屉为花早起。
春来犹浅，便做出、十分春意。喜凤钗、才卸珠幡，早换巧梳描翠。
着数点、催花雨腻，更一阵、递香风细。小莺忺暖调声，嫩蝶试晴舞翅。
清欢易失，怕轻负、年芳流水。好趁闲、共整吟鞯，日日访桃寻李。

范晞文
　　范晞文，字景文，钱塘（今浙江杭州）人。理宗景定中太学生，与叶李上书劾贾
似道，窜琼州。元至元间以荐授江浙儒学提举，未赴，后流寓无锡以终。事见清嘉庆
《无锡金匮县志》卷三○。

意难忘
清泪如铅，叹咸阳送远，露冷铜仙。岩花纷堕雪，津柳暗生烟。
寒食后，莫江边。草色更芊芊。四十年，留春意绪，不似今年。
山阴欲棹归船。暂停杯雨外，舞剑灯前。重逢应未卜，此别转堪怜。
凭急管，倩繁弦，思苦调难传。望故乡，都将往事、付与啼鹃。

郑斗焕
　　郑斗焕，字丙文，号松窗，宋末人（《绝妙好词》卷六）。

新荷叶
乳鸭池塘，晴波漾绿鳞鳞。宿藕根香，夏来生意还新。
蚨钱小、钿花贴翠，相间萍星。一番雨过，一番暗展圆青。
鱼戏龟游，看来犹未胜情。因忆年时，垂钓曾约轻盈。
玉人何处，关情是、半卷芳心。帘风一棹，鸳鸯催起歌声。

曹良史
　　曹良史，字子才，号梅南，钱塘（今浙江杭州）人。有《咸淳诗摘》、《梅南诗
摘》、《镂冰词摘》，合称「诗词三摘」，已佚。事见《桐江集》卷四《跋曹之才诗
词三摘》。

江城子
夜香烧了夜寒生，掩银屏，理银筝。一曲春风，都是断肠声。
杜宇欲啼杨柳外，愁似海，思如云。
背灯暗卸乳鹅裙，酒初酲，梦初醒。兰炷香篝，谁为暖罗衾？
二十四帘人悄悄，花影碎，月痕深。

董嗣杲
　　董嗣杲，字明德，号静传，杭州（今属浙江）人。理宗景定中榷茶九江富池。度
宗咸淳末知武康县。宋亡，入山为道士，改名思学，字无益。著作除《西湖百咏》二
卷外，已佚。清四库馆臣据《永乐大典》辑为《庐山集》五卷、《英溪集》一卷。事
见《西湖百咏》自序及本集有关诗篇，《绝妙好词笺》卷六有传。
　　董嗣杲诗，一至五卷以影印文渊阁《四库全书庐山集》为底本，第六卷以《四
库全书英溪集》为底本，七、八两卷以清光绪丁氏嘉惠堂刊《西湖百咏》为底本，
校以影印文渊阁《四库全书》本（简称四库本）。从《诗渊》辑得之集外诗编为第九
卷，从《永乐大典》等书辑得之诗编为第十卷。

湘月
莲幽竹邃，旧池亭几处，多爱君子。醉玉吹香还认取，忙里得闲标致。
心逐云帆，情随烟笛，高会知谁继？宵筵会启，蓦然身外浮世。
因见杜牧疏狂，前缘梦里，谩蹙双眉翠。香满屏山春满几，炉拥麝焦禽睡。
月落梅空，霜浓窗掩，两耳风声起。艳歌终散，输他鹤帐清寐。


卷七


周密
　　周密（一三二～一二九八），字公谨，号草窗、苹洲、弁阳老人、华不注山人、
四水潜夫等，祖籍济南（今属山东），南渡后居湖州（今属浙江）。以荫监建康府都
钱库。理宗景定二年（一二六一）入浙西安抚司幕（《癸辛杂识》后集）。因剔除毗
陵民田浮额忤时宰，遂以母病归。度宗咸淳初为两浙运司掾属（《清容居士集》卷三
三《师友渊源录》）。十年（一二七四）。监丰储仓（《癸辛杂识》前集、续集卷上
）。端宗景炎闸知义乌县（清嘉庆《义乌县志》卷八）。宋亡家破，居杭州。元大德
二年卒，年六十七。生平撰述甚多，有《草窗韵语》一至六稿，卷首有咸淳七年陈存
序，系宋亡前作品，另有《苹洲渔笛谱》、《草窗词》、《武林旧事》、《齐东野语
》、《癸辛杂识》、《浩然斋雅谈》、《云烟过眼录》、《志雅堂杂钞》、《绝妙好
词》等传世。事见《珊瑚木难》卷五《弁阳老人自铭》、近人夏承焘《唐宋词人年谱
周草窗年谱》，《宋史翼》卷三四有传。
　　周密诗，以民国乌程蒋氏密韵楼景刊宋咸淳本《草窗颉语六稿》为底本。参校吴
县徐氏景印宋本（简称徐本）。另从《武林旧事》等书中辑得之集外诗，编为第七卷
。

夷则商国香慢〔赋子固凌波图〕
玉润金明，记曲屏小几，翦叶移根。经年汜人重见，瘦影娉婷。
雨带风襟零乱，步云冷、鹅筦吹春。相逢旧京洛，素靥尘缁，仙掌霜凝。
国香流落恨，正冰销翠薄，谁念遗簪？水空天远，应念矾弟梅兄。
渺渺鱼波望极，五十弦、愁满湘云。凄凉耿无语，梦入东风，雪尽江清。

一萼红〔登蓬莱阁有感〕
步深幽，正云黄天淡，雪意未全休。鉴曲寒沙，茂林烟草，俯仰今古悠悠。
岁华晚、漂零渐远，谁念我、同载五湖舟。磴古松斜，崖阴苔老，一片清愁。
回首天涯归梦，几魂飞西浦，泪洒东州。故国山川，故园心眼，还似王粲登楼。
最负他、秦鬟妆镜，好江山、何事此时游。为唤狂吟老监，共赋销忧。

扫花游〔九日怀归〕
江蓠怨碧，早过了霜花，锦空洲渚。孤蛩自语，正长安乱叶，万家砧杵。
