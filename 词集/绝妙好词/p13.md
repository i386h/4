<!-- { "loadSidebar": true } -->
故人老、经年赋别，灯晕里、相对夜何其。泛剡清愁，买花芳事，一卷新诗。
流水孤帆渐远，想家山猿鹤，喜见重归。北阜寻幽，青津问钓，多情杨柳依依。
最难忘、吟边旧雨，数菖蒲、老是来期。几夕相思梦蝶，飞绕苹溪。

高阳台〔寄题荪壁山房〕
石笋埋云，风篁啸晚，翠微高处幽居。缥简云签，人间一点尘无。
绿深门户啼鹃外，看堆床、宝晋图书。尽萧闲，浴研临池，滴露研朱。
旧时曾写桃花扇。弄霏香秀笔，春满西湖。松菊依然，柴桑自爱吾庐。
冰弦玉麈风流在，更秋兰香染衣裾。照窗明，小字珠玑，重见欧虞。

探芳讯〔湖上春游继草窗韵〕
对芳昼，甚怕冷添衣，伤春疏酒。正绯桃如火，相看自依旧。
闲帘深掩梨花雨，谁问东阳瘦？几多时，涨绿莺枝，堕红鸳甃。
堤上宝鞍骤，记草色熏晴，波光摇岫。苏小门前，题字尚存否？
繁华短梦随流水，空有诗千首。更休言、张绪风流似柳。

祝英台近
杏花初，梅花过，时节又春半。帘影飞梭，轻阴小庭院。
旧时月底秋千，吟香醉玉，曾细听、歌珠一串。
忍重见，描金小字题情，生绡合欢扇。老了刘郎，天远玉箫伴。
几番莺外斜阳，栏杆倚遍。恨杨花、遮愁不断。

踏莎行〔题草窗十拟后〕
紫曲迷香，绿窗梦月，芳心如对春风说。蛮笺象管写新声，几番曾试琼壶觖。
庾信书愁，江淹赋别，桃花红雨梨花雪。周郎先自足风流，何须更拟秦箫咽。

浪淘沙
泼火雨初晴，草色青青。傍檐垂柳卖春饧。画舫载花花解语，绾燕吟鸾。
箫鼓入西泠。一片轻阴。钿车罗盖竞归城。别有水窗人唤酒，弦月初生。

四字令
兰汤晚凉，鸾钗半妆。红巾腻雪吹香，擘莲房赌双。
罗纨素珰，冰壶露床。月移花影西厢，数流萤过墙。

生查子
罗襦隐绣茸，玉合销红豆。深院落梅钿，寒峭收灯后。
心事卜金钱，月上鹅黄柳。拜了夜香休，翠被听春漏。

李莱老
　　李莱老，字周隐，号秋崖。

惜红衣〔寄弁阳翁〕
笛送西泠，帆过杜曲，昼阴芳绿。门巷清风，还寻故人书屋。
苍华发冷，笑瘦影相看如竹。幽谷，烟树晓莺，诉经年愁独。
残阳古木，书画归船，匆匆又南北。苹洲鸥鹭，素熟旧盟续。
甚日浩歌招隐，听雨弁阳同宿。料重来时候，香荡几湾红玉。

青玉案〔草窗词卷〕
吟情老尽江南句，几千万垂丝缕。
花冷絮飞寒食路，渔烟鸥雨，燕昏莺晓，总入昭华谱。
红衣妆靓凉生渚，环碧斜阳旧时树。
拈叶分题觞咏处。荀香犹在，庾愁何许？云冷西湖赋。

扬州慢〔琼花次韵〕
玉倚风轻，粉凝冰薄，土花祠冷无人。听吹箫月底，传暮草金城。
笑红紫、纷纷成雨，溯空如蝶，肯堕珠尘。叹而今、杜郎还见，应赋悲春。　
佩环何许，纵无情、莺燕犹惊。怅朱槛香消，绿屏梦杳，肠断瑶琼。
九曲迷楼依旧，沉沉夜、想觅行云。但荒烟幽翠，东风吹作秋声。

谒金门
春意态，闲却远山横黛。香径莓苔嗟粉坏，凤靴双斗彩。
折得花枝懒戴，犹恋鸳鸯飞盖。旧恨新愁都只在。东风吹柳带。

浪淘沙
榆火换新烟。翠柳朱檐，东风吹得落花颠。帘影翠梭悬绣带，人倚秋千。
犹忆十年前，西子湖边，斜阳催入画楼船。归醉夜堂歌舞月，拚却春眠。

生查子
妾情歌柳枝，郎意怜桃叶。罗带绾同心，谁信愁千结。
楼上数残更，马上看新月。绣被怨春寒，怕学鸳鸯迭。

高阳台〔落梅〕
门掩香残，屏摇梦冷，珠钿糁缀芳尘。临水搴花，流来疑是行云。
藓梢空挂凄凉月，想鹤归犹怨黄昏。黯消凝，人老天涯，雁影沉沉。
断肠不在听横笛，在江皋解佩，翳玉飞琼。烟湿荒村，背春无限愁深。
迎风点点飘寒粉，怅秋娘燕袖啼痕。更关情，青子悬枝，绿树成阴。

木兰花〔寄题荪壁山房〕
向烟霞堆里，着吟屋最高层。望海日翻红，林霏散白，猿鸟幽深。
双岑，倚天翠湿，看浮云收尽雨还晴。晓色千松逗冷，照人眼底长青。
闲情，玉麈风生。摹茧字，校鹅经。爱静翻缃帙，芸台棐几，荷制兰樱。
分明，晋人旧隐，掩岩扉月，午籁沉沉。三十六梯树杪，溯空遥想登临。

清平乐
绿窗初晓。枕上闻啼鸟。不恨王孙归不早，只恨天涯芳草。
锦书红泪千行，一春无限思量。折得垂杨寄与，丝丝都是愁肠。

台城路〔寄弁阳翁〕
半空河影流云碎，亭皋嫩凉收雨。井叶还惊，江莲乱落，弦月初生商素。
堂深几许？渐爽入云帱，翠绡千缕。纨扇恩疏，晚荧光冷照窗户。
文园憔悴顿老，又西风暗换，丝鬓无数。灯外残碪，琴边瘦枕，一一情伤迟莫。
故人倦旅，料渭水长安，感时吟苦。正自多愁，砌蛩终夜语。

浪淘沙
宝押绣帘斜。莺燕谁家。银筝初试合琵琶。柳色春罗裁袖小，双戴桃花。
芳草满天涯，流水韶华，晚风杨柳绿交加。闲倚栏杆无藉在，数尽归鸦。

杏花天
年时中酒风流病，正雨暗、蘼芜深径。人家寒食烟初禁，狼藉梨花雪影。
西湖梦、红沉翠冷，记舞板歌裙厮趁。斜阳苦与黄昏近，生怕画船归尽。

小重山
画檐簪柳碧如城，一帘风雨里，过清明。
吹箫门巷冷无声，梨花月，今夜负中庭。
远岫敛修嚬，春愁吟入谱，付莺莺。
红尘没马翠埋轮，西泠曲，欢梦絮飘零。

应法孙
霓裳中序第一
愁云翠万迭。露柳残蝉空抱叶，帘卷流苏宝结。乍庭户嫩凉，栏杆微月。
玉纤胜雪，委素纨、尘锁香箧。思前事、莺期燕约，寂寞向谁说。
悲切。漏签声咽，渐寒灺兰缸未灭。良宵长是间别，恨酒凝红绡，纷涴瑶玦。
镜盟鸾影缺。吹笛西风数阕。无言久，和衣成梦，睡损缕金蝶。

贺新郎
宿雾楼台湿，晓清初、花明柳润，燕飞莺集。
旧约重来歌舞地，留得艳香娇色。又梦草、东风吹碧。
午困腾腾春欲醉，对文楸、玉子无心拾。看蝶舞，傍花立。
酒痕未醒愁先入，记年时翠楼寒浅，宝笙慵吸。
想驻马河桥分别，恨轻竹风颿烟笠。早尘暗、华堂帘隙。
倚尽黄昏人独自，望江南回雁归云急。凭付与，锦笺墨。

王亿之
高阳台
双桨敲冰，低篷护冷，扁舟晓渡西冷。回首吴山，微茫遥带重城。
堤边几树垂杨柳，早嫩黄摇动春情。问孤鸿，何处飞来，共唤飘零。
轻帆初落沙洲暝，渐潮痕雨渍，面色风皴。旅思羁愁，偏能老大行人。
姮娥不管征途苦，甚夜深、尽照孤衾。想玉楼，犹凭栏杆，为我销凝。

余桂英
小桃红
芳草连天暮，斜日明汀渚。懊恨东风，恍如春梦，匆匆又去。
早知人酒病更诗愁，镇轻随飞絮。
宝镜空留恨，筝雁浑无据。门外当时，薄情流水，如今何处？
正相思望断碧山云，又莺啼晚雨。

胡仲弓
　　胡仲弓，字希圣，号苇航，清源（今福建泉州）人。仲参兄。生平不见记载，据
集中诗知其二赴春闱始中进士，初官县令，未几即以言事被黜。继为绍兴府掾、粮料
院官（《心泉学诗稿》卷四《寄胡苇航料院》），时间约在理宗宝佑六年（一二五八
）前后（《戊午天基节口号》）。后弃官，以诗游士大夫间。有《苇航漫游稿》，已
佚。《江湖后集》卷一二收其诗一百六十余首。清四库馆臣又据《永乐大典》辑为《
苇航漫游稿》四卷。
　　胡仲弓诗，前四卷以影印文渊阁《四库全书》本为底本；《江湖后集》中之诗，
以顾氏读画斋刊《南宋群贤小集》为底本，校以影印文渊阁《四库全书》本（简称四
库本），编为第五卷。新辑集外诗附于卷末。

谒金门
蛾黛浅，只为晚寒妆懒。润逼镜鸾红雾满，额花留半面。
渐次梅花开偏，花外行人已远。欲寄一枝嫌梦短，湿云和恨翦。

尚希尹
浪淘沙
结客去登楼，谁系兰舟？半篙清涨雨初收。把酒留春春不住，柳暗江头。
老去怕闲愁，莫莫休休。晚来风恶下帘钩。试问落花随水去，还解西流？

柴望
　　柴望（一二一二～一二八○），字仲山，号秋堂，又号归田，江山（今属浙江）
人。理宗嘉熙间为太学上舍生。淳佑六年（一二四六）元旦日食，诏求直言，上《丙
丁龟鉴》，忤时相意，诏下临安狱，临安尹赵与●疏救得免，放归。端宗景炎二年（
一二七七）授迪功郎，史馆国史编校。宋亡，与弟随亨、元亨、元彪遁迹江湖，称柴
氏四隐。元世祖至元十七年卒，年六十九。有《道州台衣集》、《咏史诗》、《西凉
鼓吹》等，已佚。后人辑为《秋堂集》二卷，收入《柴氏四隐集》。事见《柴氏四隐
集》附录里人苏幼安所撰墓志及清同治《江山县志》卷一一。
　　柴望诗，以影印文渊阁《四库全书柴氏四隐集》为底本，校以《四库全书秋
堂集》（称科秋堂集）。编为一卷。

念奴娇
春来多困，正晷移帘影，银屏深闭。唤梦幽禽烟柳外，惊断巫山十二。
宿酒初醒，新愁半解，恼得成憔悴。逢松云鬓，不忺鸾镜梳洗。
门外满地香风，残梅零乱，玉糁苍苔碎。乍暖乍寒浑莫拟，欲试罗衣犹未。
斗草雕阑，买花深院，做踏青天气。晴鸠鸣处，一池昨夜春水。

朱藻
　　朱藻，字符章，缙云（今属浙江）人。高宗绍兴三十年（一一六○）进士，调汉
中簿兼尉。孝宗淳熙十五年（一一八八）知仙居县（《嘉定赤城志》卷一一）。由知
浦城县擢通判江陵府（清光绪《浦城县志》卷一九），官终焕章阁待制。有《西斋集
》十卷，已佚。事见清康熙《缙云县志》卷四、五。

采桑子
障泥油壁人归后，满院花阴，楼影沉沉，中有伤春一片心。
闲穿绿树寻梅子，斜日笼明，团扇风轻，一径杨花不避人。

黄铸
　　黄铸，字亦颜（《绝妙好词笺》作曦颜），号乙山，邵武（今属福建）人。登进
士。理宗朝知柳州。有《玉签诗》一卷（《宋史艺文志》六），已佚。事见明嘉靖
《邵武府志》卷八。

秋蕊香令
花外数声风定，烟际一痕月净。水晶屏小欹翠枕，院静鸣蛩相应。
香销斜掩青铜镜，背灯影。空砧夜半和雁阵，秋在刘郎绿鬓。

王同祖
　　王同祖，字与之，号花洲，金华（今属浙江）人。早年侍父宦游。理宗嘉熙二年
（一二三八）入金陵制幕。淳佑间通判建康府，改添差沿江制置司机宜文字（《景定
建康志》卷二四）。嘉熙四年，自选其少作七言绝句百首为《学诗初稿》。事见本集
卷末自跋。
　　王同祖诗，以汲古阁影宋抄《南宋六十家小集》本为底本。校以读画斋刻《南宋
群贤小集》本 （简称群贤集）。

阮郎归
一帘疏雨细于尘，春寒愁杀人。桐花庭院近清明，新烟浮旧城。
寻蝶梦，怯莺声，柳丝如妾情。丙丁帖子画教成。妆台求晚晴。

王茂孙
高阳台〔春梦〕
