<!-- { "loadSidebar": true } -->
薄袖禁寒，轻妆媚晚，落梅庭院春妍。映户盈盈回倩，笑整花钿。
柳裁云翦腰支小，凤盘鸦耸髻鬟偏。东风里，香步翠摇，蓝桥那日因缘。
婵娟。流慧眄，浑当了，匆匆密爱深怜。梦过栏杆犹认，冷月秋千。
杏梢空闹相思眼，燕翎难系断肠笺。银屏下，争信有人真个，病也天天。

夜合花
风叶敲窗，露蛩吟甃，谢娘庭院秋宵。凤屏半掩，钗花映烛红摇。
润玉暖，腻云娇，染芳情，香透鲛绡。断魂留梦，烟迷楚驿，月冷蓝桥。
谁念卖药文箫，望仙城路杳。莺燕迢迢。罗衫暗折，兰痕粉迹都销。
流水远，乱花飘。苦相思，宽尽香腰。几时重恁，玉骢过处，小袖轻招。

烛影摇红〔牡丹〕
一朵●红，宝钗压髻东风溜。年时也是牡丹时，相见花边酒。
初试夹纱半袖。与花枝、盈盈斗秀。对花临景，为景牵情，因花感旧。
题叶无凭，曲沟流水空回首。梦云不到小山屏，真个欢难偶。
别后知他安否。软红街、清明还又。絮飞春尽，天远书沉，日长人瘦。

醉思凡
吹箫跨鸾，香销夜阑。杏花楼上春残，绣罗衾半闲。
衣宽带宽，千山万山。断肠十二栏杆，更斜阳暮寒。

南乡子
璧月小红楼，听得吹箫忆旧游。霜冷栏杆天似水，扬州，薄幸声名总是愁。
尘暗鹔鷞裘，裁剪曾荣玉指柔。一梦觉来三十载，风流，空对梅花白了头。

史达祖
　　史达祖，字邦卿，号梅溪，祖籍汴（今河南开封）。宁宗初韩侂冑擅权，为韩堂
吏。开禧三年（一二○七）侂冑败，被处黥刑。工词，有《梅溪词》一卷传世。

绮罗香〔春雨〕
做冷欺花，将烟困柳。千里偷催春暮。尽日冥迷，愁里欲飞还住。
惊粉重、蝶宿西园，喜泥润、燕归南浦。最妨他、佳约风流，钿车不到杜陵路。
沉沉江上望极，还被春潮晚急，难寻官渡。隐约遥峰，和泪谢娘眉妩。
临断岸、新绿生时，是落红、带愁流处。记当日门掩梨花，翦灯深夜语。

双双燕
过春社了，度帘幕中间，去年尘冷。差池欲住，试入旧巢相并。
还相雕梁藻井。又软语商量不定。飘然快拂花梢，翠尾分开红影。
芳径，芹泥雨润。爱贴地争飞，竞夸轻俊。红楼归晚，看足柳昏花暝。
应自栖香正稳，便忘了、天涯芳信。愁损玉人，日日画栏独凭。

夜行船
不翦春衫愁意态。过收灯，有些寒在。小雨空帘，无人深巷，已早杏花先卖。
白发潘郎宽沈带。怕看山、忆他眉黛。草色拖裙，烟光惹鬓，常记故园挑菜。

东风第一枝〔春雪〕
巧翦兰心，偷黏草甲，东风欲障新暖。谩凝碧瓦难留，信知暮寒轻浅。
行天入镜，做弄出、轻松纤软。料故园、不卷重帘，误了乍来双燕。
青未了、柳回白眼。红不断、杏开素面。旧游忆着山阴，厚盟遂妨上苑。
寒炉重暖，且慢放春衫针线。恐凤靴挑菜归来，万一灞桥相见。

东风第一枝〔灯夕〕
　　 酒馆歌云，灯街舞绣，笑声喧似箫鼓。太平京国多欢，大酺绮罗几处。
东风不动，照花影，一天春聚。耀翠光、金缕相交，苒苒细吹香雾。
羞醉玉，少年丰度。怀艳雪，旧家伴侣。闭门明月关心，倚窗小梅索句。
吟情欲断，念娇俊知人无据。想袖寒珠络藏香，夜久带愁归去。

黄钟喜迁莺〔元宵〕
月波疑滴，望玉壶天近，了无尘隔。翠眼圈花，冰丝织练。
黄道宝光相直，自怜诗酒瘦，难应接、许多春色。
最无赖，是随香趁烛，曾伴狂客。
踪迹，漫记忆。老了杜郎，忍听东风笛。
柳院灯疏，梅厅雪在，谁与细倾春碧。旧情拘未定，犹自学、当年游历。
怕万一，误玉人，夜寒帘隙。

清商怨
春愁远，春梦乱，凤钗一股轻尘满。江烟白，江波碧。
柳户清明，燕帘寒食，忆忆。
莺声晚，箫声短，落花不许春拘管。新相识，休相失。
翠陌吹衣，画楼横笛。得得。

蝶恋花
二月东风吹客袂。苏小门前，杨柳如腰细。蝴蝶识人游冶地，旧曾来处花开未？
几夜湖山生梦寐。评泊寻芳，只怕春寒里。今岁清明逢上巳，相思先到湔裙水。

玉楼春〔社前一日〕
游人等得春晴也，处处旗亭闲系马。雨前红杏尚娉婷，风里残梅无顾藉。
忌拈针指还逢社，斗草赢多裙欲卸。明朝新燕定归来，叮嘱重帘休放下。

青玉案
蕙花老尽离骚句。绿染遍，江头树。日暝酒消听骤雨。
青榆钱小，碧苔钱古。难买东君住。
官河不碍遗鞭路，被芳草将愁去。
多定红楼帘影暮，兰灯初上，夜香初炷，犹自听鹦鹉。

高观国
　　高观国，字宾玉，山阴（今浙江绍兴）人。着有《竹屋痴语》一卷。

齐天乐
碧云缺处无多雨，愁与去帆俱远。倒苇沙闲，枯兰溆冷，寥落寒江秋晚。
楼阴纵览，正魂怯清吟，病多依黯。怕挹西风，袖罗香自去年减。
风流江左久客，旧游得意处，珠帘曾卷。载酒春情，吹箫夜约，犹忆玉娇香怨。
尘栖故苑，叹璧月空檐，梦云飞观。送绝征鸿，楚峰烟数点。

玉楼春〔宫词〕
几双海燕来金屋，春满离宫三十六。春风翦草碧纤纤，春雨浥花红扑扑。
卫姬郑女腰如束，齐唱阳关新制曲。曲终移宴起笙箫，花下晚寒生翠縠。

金人捧露盘〔水仙〕
梦湘云，吟湘月，吊湘灵。有谁见、罗袜尘生，凌波步弱，背人羞整六铢轻。
娉娉袅袅，晕娇黄、玉色轻明。
香心静，波心冷，琴心怨，客心惊。怕佩解、却返瑶京。
杯擎清露，醉春兰友与梅兄。暮烟万顷，断肠是、雪冷江清。

金人捧露盘〔梅〕
念瑶姬，翻瑶佩，下瑶池。冷香梦，吹上南枝。
罗浮梦杳，忆曾清晚见仙姿。天寒翠袖，可怜是、倚竹依依。
　　 溪痕浅，云痕冻，月痕淡，粉痕微。江楼怨、一笛休吹。
芳音待寄，玉堂烟驿两凄迷。新愁万斛，为春瘦、却怕春知。

祝英台近
一窗寒，孤烬冷，独自个春睡。绣被熏香，不是旧风味。
静听滴滴檐声，惊愁搅梦，更不管、庾郎心碎。
念芳意，一并十日春风，梅花晒憔悴。懒做新词，春在可怜里。
几时挑菜踏青，云沉雨断，尽分付、楚天之外。

思佳客
翦翠衫儿稳四停，最怜一曲凤箫吟。同心罗帕轻藏素，合字香囊半影金。
春思悄，昼窗深。谁能拘束少年心。莺来惊碎风流胆，踏动樱桃叶底铃。

霜天晓角
春云粉色，春水和云湿。试问西湖杨柳，东风外、几丝碧。
望极，连翠陌，兰桡双桨急。欲访莫愁何处，旗亭在、画桥侧。

风入松
卷帘日日恨春阴，寒食新晴。马蹄只向南山去，长桥爱花柳多情。
红外风娇日暖，翠边水秀山明。
杜郎歌酒过平生，到处蓬瀛。醉魂不入重城晚，秾欢寄、桃叶桃根。
绣被嫩寒清晓，莺啼唤起春酲。

谒金门
烟墅暝，隔断仙源芳径。雨歇花梢魂未醒，湿红如有恨。
别后香车谁整，怪得画桥春静。碧涨平湖三十顷。归云何处问？

刘镇
　　刘镇，字叔安，学者称随如先生，南海（今广东广州）人。宁宗嘉泰二年（一二
○二）进士（清雍正《广东通志》卷三一）。有《随如百咏》，已佚。事见明《广州
人物传》卷七。

玉楼春〔东山探梅〕
冷冷水向桥东去，漠漠云归溪上住。疏风淡月有来时，流水行云无觅处。
佳人独立相思苦，薄袖欺寒修竹暮。白头空负雪边春，着意问春春不语。

张辑
　　张辑，字宗瑞，号东泽，鄱阳（今江西波阳）人。得诗法于姜夔，工词，有《款
乃集》、《东泽绮语债》，已佚。事见《江西诗征》卷一九。

疏帘淡月
梧桐雨细，渐滴作秋声，被风惊碎。润逼衣篝，线袅蕙炉沉水。
悠悠岁月天涯醉，一分秋，一分憔悴。紫箫吹断，素笺恨切，夜寒鸿起。
又何苦、凄凉客里。负草堂春绿，竹溪空翠。落叶西风，吹老几番尘世！
从前谙尽江湖味，听商歌、归兴千里。露侵宿酒，疏帘淡月，照人无寐。

山渐青
山无情，水无情，杨柳飞花春雨晴。征衫长短亭。
拟行行，重行行，吟到江南第几程。江南山渐青。

谒金门
花半湿，睡起一帘晴色。千里江南真咫尺，醉中归梦直。
前度兰舟送客，双鲤沉沉消息。楼外垂杨如此碧，问春来几日。

念奴娇
嫩凉生晓，怪今得朝，湖上秋风无迹。古寺桂香山色外，肠断幽丛金碧。
骤雨俄来，苍烟不见，苔径孤吟屐。系船高柳，晚蝉嘶破愁寂。
且约携酒高歌，与鸥相好，分坐渔矶石。算只藕花知我意，犹把红芳留客。
楼阁空蒙，管弦清润，一水盈盈隔。不如休去，月悬良夜千尺。

祝英台近
竹间棋，池上字，风日共清美。谁道春深，湘绿涨沙觜。
更添杨柳无情，恨烟颦雨，却不把、扁舟偷系。
去千里。明日知几重山，后朝几重水。对酒相思，争似且留醉。
奈何琴剑匆匆，而今心事，在月夜、杜鹃声里。

李石
　　李石（？～一一八一），字知几，号方舟子，资州（今四川资中）人。高宗绍兴
二十一年（一一五一）进士（清光绪《资州直隶州志》卷一三）。调成都户曹参军。
召为太学录，迁太学博士。二十九年，出为成都府学官（《建炎以来系年要录》卷一
八三）。历通判彭州，知黎州、合州、眉州。孝宗淳熙二年（一一七五），为成都府
路转运判官，寻罢（《宋会要辑稿》职官七二之一二）。八年卒（《建炎以来朝野杂
记》乙集卷一三）。有《方舟集》五十卷、后集二十卷（《直斋书录解题》卷一八）
，已佚。清四库馆臣据《永乐大典》辑为二十四卷，事见本集卷一○《自叙》。
　　 李石诗，以影印文渊阁《四库全书方舟集》为底本，新辑集外诗附于卷末。

木兰花令
辘轳轭轭门前井，不道隔窗人睡醒。柔丝无力玉琴寒，残麝彻心金鸭冷。
一莺啼破帘栊静，红日渐高花转影。起来情绪寄游丝，飞绊翠翘风不定。

李泳
　　李泳（？～一一八九？），字子永，号兰泽，扬州（今属江苏）人，家于庐陵（
今江西吉安）。正民子，洪弟。尝官两浙东路安抚司准备差遣（《八琼室金石补正》
卷一一五）。孝宗淳熙十四年（一一八七）知溧水县（《景定建康志》卷二七），淳
熙末卒（宋洪迈《夷坚三志己序》）。有《兰泽野语》（同上书），及弟兄五人合集
《李氏花萼集》（《直斋书录解题》卷二一），均佚。

定风波
点点行人趁落晖，摇摇烟艇出渔扉。一路水香流不断，零乱，春潮绿浸野蔷薇。
南去北来愁几许，登临怀古欲沾衣。试问越王歌舞地，佳丽，只今惟有鹧鸪啼。

李鼐
　　李鼐，字仲镇，号懒窝（《天台续集别编》卷五），宣城（今安徽宣州）人。宏
子。高宗绍兴初官都昌尉。孝宗隆兴元年（一一六三）知溧阳县（《景定建康志》卷
