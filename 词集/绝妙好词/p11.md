<!-- { "loadSidebar": true } -->
五《参议陈西麓允平先生》）。宋亡，以人才征至元大都。不受官，放还。事见《两
宋名贤小集》卷三一五《西麓诗稿》卷首、《宋诗略》卷一五。
　　陈允平诗，以汲古阁影宋抄《南宋六十家小集西麓诗稿》为底本，校以《两宋
名贤小集》（简称名贤集）。新辑集外诗编为第二卷。

绛都春
秋千倦倚，正海棠半坼，不耐春寒。殢雨弄晴，飞梭庭院。
绣帘闲，梅妆欲试芳情懒。翠颦愁入眉弯。雾蝉香冷，霞绡泪搵，恨袭湘兰。
悄悄池台步晚，任红熏杏靥，碧沁苔痕。燕子未来，东风无语又黄昏。
琴心不度春云远，断肠难托啼鹃，夜深犹倚、垂杨二十四栏。

瑞鹤仙
燕归帘半卷。正漏约，琼签笙调玉管。蛾眉画来浅甚，春衫懒试，夜灯慵翦。
香温梦暖，诉芳心、芭蕉未展。渺双波望极江空，二十四桥凭遍。
葱茜银屏彩凤，雾帐金蝉，旧家坊院。烟花弄晚，芳草恨，断魂远。
对东风、无语绿阴深处，时见飞红数片。算多情尚有，黄鹂向人睍睆。

思佳客
锦幄沉沉宝篆残，惜春无语倚栏杆。庭前芳草空惆怅，帘外飞花自往还。
金屋静，玉箫闲，一樽芳酒驻红颜。东风落尽酴醾雪，满院清香夜不寒。

恋绣衾
多情无语敛黛眉，寄相思偏仗柳枝。待折向樽前唱，奈东风吹做絮飞。
归来醉抱琵琶睡，正酒醒、香尽漏移。无赖是梨花梦，被月明偏照翠帷。

唐多令
休去采芙蓉，秋江烟水空。带斜阳、一片征鸿。
欲顿闲愁无顿处，都着在、两眉峰。
心事寄题红，画桥流水东。断肠人、无奈秋浓。
回首层楼归去懒，早新月，挂梧桐。

满江红〔和清真韵〕
目断烟江，相思字，难凭雁足。从别后，翠眉慵妩，素腰如束。
困倚牙床春绣懒，钏金斜隐香腮肉。昼渐长，谁与对文枰，翻新局。
枝上鹊，心期卜。芳草暗，西厢曲。谢多情海燕，伴愁华屋。
明月空圆双蝶梦，彩云难驻孤鸾宿。任画帘不卷玉钩闲，扬花扑。

愁蕊香
晚酌宜城酒暖，玉软嫩红潮面。醉中窈窕度娇眼，不识愁深愁浅。
绣窗一缕香绒线，系双燕。海棠满地夕阳远，明月笙歌别院。

一落索
欲寄相思愁苦，倩流红去。泪花写不尽离怀，都化作、无情雨。
渺渺暮云江树，淡烟横素。六桥飞絮，夕阳西尽，总地春归处。

垂杨
银屏梦觉，渐浅黄嫩绿，一声莺小。细雨轻尘，建章初闭东风悄。
依然千树长安道。翠云锁、玉窗深窈。断肠人、空倚斜阳，带旧愁多少。
还是清明过了。任烟缕露条，碧纤青袅。恨隔天涯，几回惆怅苏堤晓。
飞花满地谁为扫？甚薄幸、随波缥缈。纵啼鹃不唤春归，人自老。

张枢
　　张枢，字斗南，号雪（此据《洞霄诗集》，《宋诗纪事》作云）窗，又号寄闲，
西秦（今陕西）人，居临安（今浙江杭州）。炎父。曾为宣词令、合门簿书。善词，
有《寄闲集》，已佚。事见《浩然斋雅谈》卷下、《词源》卷下。

瑞鹤仙
卷帘人睡起，放燕子归来，商量春事。风光又能几？减芳菲、都在卖花声里。
吟边眼底，披嫩绿、移红换紫。甚等闲、半委东风，半委小桥流水。
还是苔痕湔雨，竹影留云，待晴犹未。兰舟静舣，西湖上多少歌吹。
粉蝶儿守定落花不去，湿重寻香两翅。怎知人、一点新愁，寸心万里。

风入松
春寒懒下碧云楼，花事等闲休。红绵湿透秋千索，记伴仙、曾倚娇柔。
重迭黄金约臂，玲珑翠玉搔头。
熏炉谁熨暖衣篝，消遣酒醒愁。旧巢未着新来燕，任珠帘不上琼钩。
何处东风院宇，数声揭调甘州？

南歌子
柳户朝云湿，花窗午篆清。东风未放十分晴。留恋海棠颜色，过清明。
垒润栖新燕，笼深锁旧莺。琵琶可是不堪听。无奈愁人，把做断肠声。

谒金门
春梦怯，人静玉闺平帖。睡起眉心端正帖，绰枝双杏叶。
重整金泥蹀躞，红皱石榴裙褶。款步花阴寻蛱蝶，玉纤和粉捻。

庆宫春
斜日明霞，残虹分雨，软风浅掠苹波。声冷瑶笙，情疏宝扇，酒醒无奈秋何。
彩去轻散，漫敲缺、铜壶浩歌。眉痕留怨，依约远峰，学敛双蛾。
银床露洗凉柯，屏掩香销，忍扫裀罗。楚驿梅边，吴江枫畔，庾郎从此愁多。
草蛩喧砌，料催织、回文凤梭。相思遥夜，帘卷翠楼，月冷星河。

壶中天〔月夕登绘幅堂，与篔房各赋一解〕
雁横回碧，渐烟收极浦，渔唱催晚。临水楼台乘醉倚，云引吟情闲远。
露脚飞凉，山眉锁暝，玉宇冰奁满。平波不动，桂华底印清浅。
应是琼斧修成，铅霜捣就，舞霓裳曲遍。窈窕西窗谁弄影？红冷芙蓉深苑。
赋雪词工，留云歌断，偏惹文箫怨。人归鹤唳，翠帘十二空卷。

李演
摸鱼儿〔太湖〕
又西风、四桥疏柳，惊蝉相对秋语。琼荷万笠花云重，袅袅红衣如舞。
鸿北去，渺岸芷汀芳，几点斜阳字。
吴亭旧树，又系我扁舟，渔乡钓里，秋色淡归鹭。
长干路，草莽疏烟断墅。商歌如写羁旅，丹溪翠岫登临事，苔屐尚粘苍士。
鸥且住！怕月冷、吟魂婉冉空江暮。
明灯暗浦，更短笛衔风，长云弄晚，天际画秋句。

声声慢〔问梅孤山〕
轻鞯绣谷，柔屐烟堤，六年遗赏新续。小舫重来，惟有寒沙鸥熟。
徘徊旧情易冷，但溶溶、翠波如縠。愁望远，甚云销月老，莫山自绿。
嚬笑人生悲乐，且听我樽前，渔歌樵曲。旧阁尘封，长得树阴如屋。
凄凉五桥归路，载寒秀、一枝疏玉。翠袖薄，晚无言、空倚修竹。

醉桃源〔题小扇〕
双鸳初放步云轻，香帘蒸未晴。杏镕暗泪结红冰，留春蝴蝶情。
寒薄薄，日阴阴，锦鸠花底鸣。春怀一似草无凭，东风吹又生。

南乡子〔夜宴燕子楼〕
芳水戏桃英，小滴燕支浸绿云。待觅琼觚藏彩信，流春，不似题红易得沉。
天上许飞琼，吹下蓉笙染玉尘。可惜素鸾留不得，更深，误剪灯花断了心。

八六子〔次篔房韵〕
乍鸥边，一番腴绿，流红又怨苹花。
看晚吹约晴归路，夕阳分落渔家，轻云半遮。
萦情芳草无涯，还报舞香一曲，玉瓢几许春华？正细柳青烟，旧时芳陌。
小桃朱户，去年人面，谁知此日重来系马。
东风淡墨欹鸦，黯窗纱，人归绿阴自斜。

祝英台近〔次篔房韵〕
采芳苹，萦去橹，归步翠微雨。柳色如波，萦恨满烟浦。
东君若是多情，未应花老，心已在、绿成阴处。
困无语，柔被褰损梨云，闲修牡丹谱。妒粉争香，双燕为谁舞？
年年红紫如尘，五桥流水，知送了、几番愁去。

莫仑
　　莫仑，字子山，号两山，江都（今江苏扬州）人，寓丹徒（今镇江）。度宗咸淳
四年（一二六八）进士。入元不仕。事见清光绪《丹徒县志》卷三五。

水龙吟
镜寒香歇江城路，今度见春全懒。断云过雨，花前歌扇，梅边酒盏。
离思相欺，万丝萦绕，一襟销黯。但年光暗换，人生易感，西归水，南飞雁。
也拟与愁排遣，奈江山遮拦不断。娇讹梦语，湿荧啼袖，迷心醉眼。
绣毂华茵？锦屏罗荐，何时拘管？但良宵空有，亭亭霜月，作相思伴。

玉楼春
绿杨芳径莺声小。帘幕烘香桃杏晓。余寒犹峭雨疏疏，好梦自惊人悄悄。
凭君莫问情多少，门外江流罗带绕。直饶明日便相逢，已是一春闲过了。

生查子
三两信凉风，七八分圆月。愁绪到今年，又与前年别。
衾单容易寒，烛暗相将灭。欲识此时情，听取鸣蛩说。

卜算子
红底过丝明，绿外飞绵小。不道东风上海棠，白地春归了。
月笛曲栏，留露舄芳池绕。争得闲情似旧时，偏索檐花笑。

丁宥
水龙吟
雁风吹裂云痕，小楼一线斜阳影。残蝉抱柳，寒蛩入户，凄音忍听。
愁不禁秋，梦还惊客，青灯孤枕。未更深早是，梧桐泫露，那更度，兰宵永。
空叹银屏金井，醉乡醒、温柔乡冷。征尘倦扑，闲花曼舞，何心管领！
葱指冰弦，蕙怀春锦，楚梅风韵。怅芙蓉城杳，蓝云依黯，锁巫峰瞑。

储泳
　　储泳，字文卿，号华谷，云间（今上海松江）人（《江湖后集》卷一一）。与陈
郁（藏一）有交游。有《华谷诗稿》（《永乐大典》卷二八一三），已佚，存《华谷
祛疑说》一卷。

齐天乐
东风一夜吹寒食，红片枝头犹恋。宿酒初醒，新吟未稳，凭久栏杆留暖。
将春买断，恨苔径榆阶，翠钱难贯。陌上秋千，相逢谁认旧时伴。
轻衫粉痕褪了，丝缘余梦在，良宵偏短。柳线轻烟，莺梭织雾，一片旧愁新怨。
慵拈象管，待寄与深情，怎凭双燕。不似杨花，解随人去远。

赵汝迕
　　赵汝迕，字叔鲁（《前贤小集拾遗》卷三），号寒泉（《宋诗纪事》卷八五），
乐清（今属浙江）人。宁宗嘉定七年（一二一四）进士。官处州佥判。因「夜雨」一
联诗忤时相，沦落以终。事见明永乐《乐清县志》卷七。

清平乐
初莺细雨，杨柳低愁缕。烟浦花桥如梦里，犹记倚楼别语。
小屏依旧围香，恨抛薄醉残妆。判却寸心双泪，为他花月凄凉。

楼扶
　　楼扶，字叔茂（一作懋），号梅麓，鄞县（今浙江宁波）人。钥孙。理宗端平三
年（一二三六）通判建康府。淳佑中历知泰州、邵武军。有《梅麓集》，已佚。事见
《景定建康志》卷二四。

水龙吟〔次清真梨花韵〕
素娥洗尽繁妆，夜深步月秋千地。轻腮晕玉，柔肌笼粉，缁尘敛避。
霁雪留香，晓云同梦，昭阳宫闭。怅仙园路杳，曲栏人寂，疏雨湿，盈盈泪。
未放游蜂叶底，怕春归，不禁狂吹。像床困倚，冰魂微醒，莺声唤起。
愁对黄昏，恨催寒食，满襟离思。想千红过尽，一枝独冷，把梅花比。

菩萨蛮
丝丝杨柳莺声近。晚风吹过秋千影。寒色一帘轻，灯残梦不成。
耳边消息在。笑指花梢待。又是不归来，满庭花自开。

史介翁
菩萨蛮
柳丝轻扬黄金楼，织成一片纱窗雨。斗合做春愁，因慵熏玉篝。
莫寒罗袖薄，社雨催花落。先自为诗忙，蔷薇一阵香。

周端臣
　　周端臣，字彦良，号葵窗（《诗家脔街》卷上），建业（今江苏南京）人。光宗
绍熙三年（一一九二）寓临安（《仆以绍熙壬子中夏二十有五日始跻风篁……》）。
后出仕，未十年而卒（释斯植《采芝集挽周彦良》「白首功成未年」）。有《葵窗
稿》，已佚。《江湖后集》卷三辑有其诗一卷。
　　周端臣诗，以影印文渊阁《四车全书江湖后集》为底本，与新辑集外诗合编为
一卷。

木兰花慢〔送人之官九华〕
霭芳阴未解，乍天气、过元宵。讶客袖犹寒，吟窗易晓，春色无聊。
梅梢尚留顾藉，滞东风、未肯雪轻飘。知道诗翁欲去，递香要送兰桡。
清标，会上丛霄，千里阻、九华遥。料今朝别后，他时有梦，应梦今朝。
