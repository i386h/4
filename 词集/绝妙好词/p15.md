<!-- { "loadSidebar": true } -->
尘染秋衣，谁念西风倦旅？恨无据。怅望极归舟，天际烟树。
心事曾细数。怕水叶沉红，梦云离去。情丝恨缕。倩回纹为织，那时愁句。
雁字无多，写得相思几许。暗凝伫。近重阳、满城风雨。

三姝媚〔送圣与还越〕
浅寒梅未绽。正潮过西陵，短亭逢雁。秉烛相看，叹俊游零落，满襟依黯。
露草霜花，愁正在、废宫芜苑。明月河桥，笛外樽前，旧情消减。
莫诉离觞深浅，恨聚散匆匆，梦随颿远。玉镜尘昏，怕赋情人老，后逢凄惋。
一样归心，又唤起，故园愁眼。立尽斜阳无语，空江岁晚。

法曲献仙音〔吊雪香亭梅〕
松雪飘寒，岭云吹冻，红破数椒春浅。衬舞台荒，浣妆池冷，凄凉市朝轻换。
叹花与人凋谢，依依岁华晚。
共凄黯，问东风、几番吹梦，应惯识、当年翠屏金辇。一片古今愁，但废绿、
平烟空远。无语消魂，对斜阳、衰草泪满。又西泠残笛，低送数声春怨。

高阳台〔送陈君衡被召〕
照野旌旗，朝天车马，平沙万里天低。宝带金章，樽前茸帽风欹。
秦关汴水经行地，想登临、都付新诗。纵英游，迭鼓清笳，骏马名姬。
酒酣应对燕山雪，正冰河月冻，晓陇云飞。投老残年，江南谁念方回？
东风渐绿西湖柳，雁已还、人未南归。最关情，折尽梅花，难寄相思。

庆宫春〔送赵元父过吴〕
重迭云衣，微茫鸿影，短篷稳载吴雪。霜叶敲寒，风灯摇晕，棹歌人语呜咽。
拥衾呼酒，正百里冰河乍合，千山换色，一镜无尘，玉龙吹裂。　
夜深醉踏长虹，表里空明，古今清绝。高堂在否，登临休赋，忍见旧时明月。
翠销香冷，怕空负、年芳轻别。孤山春早，一树梅花，待君同折。

高阳台〔寄越中诸友〕
小雨分江，残寒迷浦，春容浅入蒹葭。雪霁空城，燕归何处人家。
梦魂欲渡苍茫去，怕梦轻、还被愁遮。感流年，夜汐东还，冷照西斜。
凄凄望极王孙草，认云中烟树，鸥外春沙。白发青山，可怜相对苍华。
归鸿自趁潮回去，笑倦游、犹是天涯。问东风，先到垂杨，后到梅花。

探芳信〔西泠春感〕
步晴昼，向水院维舟，津亭唤酒。叹刘郎重到，依依漫怀旧。
东风空结丁香怨，花与人俱瘦。甚凄凉，暗草沿池，冷苔侵甃。
桥外晚风骤。正香雪随波，浅烟迷岫。废苑尘梁，如今燕来否？
翠云零落空堤冷，往事休回首。最消魂，一片斜阳恋柳。

水龙吟〔白荷〕
素鸾飞下青冥，舞衣半惹凉云。碎蓝田种玉，绿房迎晓，一奁秋意。
擎露盘深，忆君清夜，暗倾铅水。想鸳鸯正结、梨云好梦，西风冷，还惊起。
应是飞琼仙会，倚凉飙、碧簪斜坠。轻妆斗白，明珰照影，红衣羞避。
霁月三更，粉云千点，静香十里。听湘弦奏彻，冰绡偷翦，聚相思泪。

效颦十解
四字令〔拟花间〕
眉消睡黄，春凝泪妆。玉屏水暖微香，听蜂儿打窗。
筝尘半床，绡痕半方。愁心欲诉垂杨，奈飞红正忙。

西江月〔延祥观拒霜拟稼轩〕
绿绮紫丝步障，红鸾彩凤仙城。谁将三十六陂春，换得两堤秋锦？
眼缬醉迷朱碧，笔花俊赏丹青。斜阳展尽赵昌屏，羞死舞鸾妆镜。

江城子〔拟蒲江〕
罗窗晓色透花明，靘瑶笙，按瑶筝。试讯东风，能有几分春？
二十四阑凭玉暖，杨柳月，海棠阴。
依依愁翠沁双颦，爱莺声，怕鹃声。人自多情，春去自无情。
把酒问花花不语，花外梦，梦中云。

少年游〔宫词拟梅溪〕
帘销宝篆卷宫罗，蜂蝶扑飞梭。一样东风，燕梁莺院，那处春多？
晓妆日日随香辇，多在牡丹坡。花深深处，柳阴阴处，一片笙歌。

好事近〔拟东泽〕
新雨洗花尘，扑扑小庭香湿。早是垂杨烟老，渐嫩黄成碧。
晚帘都卷看青山，山外更山色。一色梨花新月，伴夜窗吹笛。

西江月〔拟花翁〕
情缕红丝冉冉，啼花碧袖荧荧。迷香双蝶下庭心，一行愔愔帘影。
北里红红短梦，东风雁雁前尘。称销不过牡丹情，中半伤春酒病。

醉落魄〔拟参晦〕
忆忆忆忆，宫罗褶褶销金色。吹花有尽情无极，泪滴空帘，香润柳枝湿。
春愁浩荡湘波窄，红兰梦绕江南北。燕莺都是东风客。移尽庭阴，风老杏花白。

朝中措〔茉莉拟梦窗〕
彩绳朱乘驾涛云，亲见许飞琼。多定梅魂才返，香瘢半掐秋痕。
枕函钗缕，熏篝芳焙，儿女心情。尚有第三花在，不妨留待凉生。

醉落魄〔拟二隐〕
余寒正怯，金钗影卸东风揭。舞衣丝损愁千褶，一缕杨丝，犹是去年折。
临窗拥髻愁难说，花庭一寸燕支雪，春花似旧心情别。待摘玫瑰，飞下粉黄蝶。

浣溪沙〔拟梅川〕
蚕已三眠柳二眠，双竿初起画秋千，莺栊风响十三弦。
鱼素不传新信息，鸾胶难续旧姻缘，薄情明月几番圆。

甘州〔灯夕书寄二隐〕
渐凄凄、芳草绿江南，轻晖弄春容。记少年游处，箫声巷陌，灯影帘栊。
月暖烘炉戏鼓，十里步香红。欹枕听新雨，往事朦胧。　
还是江南春梦晓，怕等闲愁见，雁影西东。喜故人好在，水驿寄诗筒。
数芳程、渐催花信，送归帆、知第几番风？空吟想，梅花千树，人在山中。

踏莎行〔与莫两山谈邗城旧事〕
远草情钟，孤花韵胜，一楼耸翠生秋暝。十年二十四桥春，转头明月箫声冷。
赋药才高，题琼语俊，蒸香压酒芙蓉顶。景留人去怕思量，桂窗风露秋眠醒。

王沂孙
　　王沂孙，字圣与，一字咏道（《四朝闻见录》附录），号碧山，又号中仙、玉笥
山人，会稽（今浙江绍兴）人。与周密、唐珏诸公唱和。元至元中尝为庆元路学正（
《延佑四明志》卷二）。以词着，有《花外集》，又名《碧山乐府》。事见清乾隆《
绍兴府志》卷五四。

醉蓬莱〔旧故山〕
扫西风门径，黄叶凋零，白云萧散。柳换枯阴，赋归来何晚。
爽气霏霏，翠蛾眉妩，聊慰登临眼。故国如尘，故人如梦，登高还懒。
数点寒英，为谁零落。楚魄难招，暮寒堪揽。步屣荒篱，谁念幽芳远？
一室秋灯，一庭秋雨，更一声秋雁。试引芳樽，不知消得，和多依黯？

法曲献仙音〔聚景亭梅次草窗韵〕
层绿峨峨，纤琼皎皎，倒压波痕清浅。
过眼年华，动人幽意，相逢几番春换。记唤酒寻芳处，盈盈褪妆晚。
已销黯。况凄凉。近来离思，应忘却、明月夜深归辇。
荏苒一枝春，恨东风、人似天远。纵有残花，洒征衣、铅泪都满。
但殷勤折取，自遣一襟幽怨。

淡黄柳〔甲戌冬别周公谨丈于孤山中。次冬，公谨游会稽，相会一月。又次冬，公谨
自剡还，执手聚别，且复别去。怅然于怀，敬赋此解〕
花边短笛，初结孤山约。雨悄风轻寒漠漠。翠镜秦鬟钗别，同折幽芳怨摇落。　
素裳薄，重拈旧红萼。叹携手，转离索。
料青禽、一梦春无几，后夜相思，素蟾低照，谁扫花阴共酌？

一萼红〔石屋探梅作〕
思飘飖，拥仙姝独步，明月照苍翘。花候犹迟，庭阴不扫，门掩山意萧条。
抱芳恨、佳人分薄，似未许、芳魄化春娇。雨涩风悭，雾轻波细，湘梦迢迢。
谁伴碧樽雕俎，唤琼肌皎皎，绿发萧萧。青凤啼空，玉龙舞夜，遥睇河汉光摇。
未须赋、疏香淡影，且同倚、枯藓听吹箫。听久余音欲绝，寒透鲛绡。

长亭怨〔重过中庵故园〕
泛孤艇，东皋过偏。尚记当日，绿阴门掩。屐齿莓阶，酒痕罗袖事何限。
欲寻前迹，空惆怅、成秋苑。自约赏花人，别后总、风流云散。　
水远。怎知流水外，却是乱山尤远。天涯梦短。想忘了、绮疏雕槛。
望不尽、苒苒斜阳，抚乔木、年华将晚。但数点红英，犹识西园凄婉。

庆宫春〔水仙〕
明玉擎金，纤罗飘带，为君起舞回雪。柔影参差，幽芳零乱，翠围腰瘦一捻。
岁华相误，记前度、湘皋怨别。哀弦重听，都是凄凉，未须弹彻。
国香到此谁怜，烟冷沙昏，顿成愁绝。花恼难禁，酒销欲尽，门外冰澌初结。
试招仙魄，怕今夜、瑶簪冻折。携盘独出，空想咸阳，故宫落月。

高阳台
残萼梅酸，新沟水绿，东风节序暄妍。独立雕栏，谁怜枉度华年。
朝朝准拟清明近，料燕翎、须寄银笺。又争知、一字相思，不到吟边。
双蛾不拂青鸾冷，任花阴寂寂，掩户闲眠。屡卜佳期，无凭却怨金钱。
何人寄与天涯信？趁东风、急整归船。纵飘零，满院杨花，犹是春前。

西江月〔为赵元父赋雪梅图〕
褪粉轻盈琼靥，护香重迭冰绡。数枝谁带玉痕描？夜夜东风不扫。
溪上横斜影淡，梦中落莫魂销。峭寒未肯放春娇，素被独眠清晓。

踏莎行〔题草窗词卷〕
白石飞仙，紫霞凄调。断歌人听知音少。几番幽梦欲回时，旧家池馆生青草。
风月交游，山川怀抱。凭谁说与春知道？空留离恨满江南，相思一夜苹花老。

醉落魄
小窗银烛，轻鬟半拥钗横玉。数声春调清真曲。拂拂朱帘，残影乱红扑。
垂杨学画蛾眉绿，年年芳草迷金谷。如今休把佳期卜。一掬春情，斜月杏花屋。

赵与仁
柳梢青〔落桂〕
露冷仙梯，霓裳散舞，记曲人归。月度层霄，雨连深夜，谁管花飞？
金铺满地苔衣，似一片斜阳未移。生怕清香，又随凉信，吹过东篱。

琴调相思引
冰箔纱帘小院清，晴尘不动地花平。昨宵风雨，凉到木樨屏。
香月照妆秋粉薄，水云飞佩藕丝轻。好天良夜，闲理玉靴笙。

西江月
夜半河痕依约，雨余天气冥蒙。起行微月偏池东。水影浮花，花影动帘栊。
量减难追醉白，恨长莫尽题红。雁声能到画楼中。也要玉人知道有秋风。

清平乐
柳丝摇露，不绾兰舟住。人宿溪桥知那处？一夜风声千树。
晓楼望断天涯，过鸿影落寒沙。可惜些儿秋意，等闲过了黄花。

好事近
春色醉荼蘼，昼永篆烟初绝。临水杨花千树，尽一时飞雪。
穿帘度竹弄轻盈，东风老犹劣。睡起凭阑无绪，听几声啼鷢。

仇远
　　仇远（一二四七～？）（生年据本集卷六《纪事》诗注『淳佑丁未予始生』等推
定），字仁近，号近村，又号山村民，学者称山村先生，钱塘（今浙江杭州）人。度
宗咸淳间以诗着，与同邑白珽合称仇白。元成宗大德九年（一三○五）为溧阳学正，
秩满归。享年七十余。有《金渊集》，已佚。清四车馆臣据《永乐大典》辑为六卷，
均系官溧阳时所作。又有《兴观集》、《山村遗稿》，为后人据手迹所裒集，清乾隆
时歙人项梦昶合辑为《山村遗集》。事见清嘉庆《溧阳县志》卷九。
　　仇远诗，以影印文渊阁《四库全书》为底本。《金渊集》编为一至六卷，《山村
遗集》编为第七卷。新辑集外诗附余卷末。

生查子
钗头缀玉蚕，耿耿东窗晓。京洛少年游，犹恨归来早。
寒食正梨花，古道多芳草。今夜试青镫，依旧双花小。

