<!-- { "loadSidebar": true } -->
宋黃庭堅撰庭堅有山谷集已著錄此其別行之本也宋史藝文志載庭堅樂府二卷書錄解題則載山谷詞一卷蓋宋代傳刻已合併之矣陳振孫於晁无咎詞條下引補之語曰今代詞手惟秦七黃九他人不能及也於此集條下又引補之語曰魯直間作小詞固高妙然不是當行家語自是著腔子唱好詩二說自相矛盾考秦七黃九語在後山詩話中乃陳師道撰殆振孫誤記歟今觀其詞如沁園春望遠行千秋歲第二首江城子第二首兩同心第二首第三首少年心第一首第二首醜奴兒第二首鼓笛令四首好事近第三首皆褻諢不可名狀至於鼓笛令第三首之用■〈身差〉字第四首之用■〈尸外豖內〉字皆字書所不載尤不可解不止補之所云不當行已也顧其佳者則妙脫蹊徑迥出慧心補之著腔好詩之說頗爲近之師道以配秦觀殆非定論觀其兩同心第二首與第三首玉樓春詞第一首與第二首醉蓬萊第一首與第二首皆改本與初本並存則當時以其名重片紙隻字皆一槩收拾美惡雜陳故至於是是固宜分別觀之矣陸游老學庵筆記辨其念奴嬌詞老子平生江南江北愛聽臨風笛句俗本不知其用蜀中方音改笛爲曲以叶韻今考此本仍作笛字則猶舊本之未經竄亂者矣（四庫全書總目·集部·詞曲類）

山谷集十一卷　外集十一卷　别集二卷
陳氏曰黄庭堅魯直撰江西所刻詩派即豫章前後集中詩也别集者慶元中莆田黄汝嘉増刻（四庫全書·史部·政書類·通制之屬·文獻通考卷二百四十四）
山谷編年詩集三十卷　年譜二卷
陳氏曰山谷詩文其甥洪氏兄弟所編斷自進徳堂以後今外集所載數卷有晚年刪去者故任子淵所註亦惟取前集而已監丞黄■〈田〉子耕者其諸孫也即會稡别集復盡取其平生詩以嵗月次第編録且為之譜今刋板括蒼（四庫全書·史部·政書類·通制之屬·文獻通考卷二百四十四）
山谷詞
一卷陳氏曰黃太史庭堅撰鼂無咎言魯直間作小詞固高妙然不是當家語自是著腔子唱好詩（四庫全書·史部·政書類·通制之屬·文獻通考卷二百四十六）

山谷集三十卷外集十一卷别集二卷（案宋史藝文志外集作十四卷）
黄庭堅魯直撰江西所刻詩派即豫章前後集中詩也别集者慶元中莆田黄汝嘉增刻（四庫全書·史部·目錄類·經籍之屬·直齋書錄解題卷二十）
山谷編年詩集三十卷年譜二卷
山谷詩文其甥洪氏兄弟所編斷自進德堂以後今外集所載數卷有晚年刪去者故任子淵所注亦惟取前集而已監丞黄■〈田〉子耕者其諸孫也既會稡别集復盡取其平生詩以歲月次第編錄且為之譜今刋板括蒼青城史容儀甫近注外集外集者謂山谷曾欲以前後倣莊子為内外也（四庫全書·史部·目錄類·經籍之屬·直齋書錄解題卷二十）
山谷詞一卷
黄太史庭堅撰（四庫全書·史部·目錄類·經籍之屬·直齋書錄解題卷二十一）

黄庭堅字魯直洪州分寜人也幼警悟從舅李常見之以為一日千里舉進士為葉縣尉又為大名府國子監教授初蘇軾見庭堅詩於孫覺之坐上異之後過李常于濟南見其詩文以為超逸絕塵獨立萬物之表者由是名聲始震知太和縣又監徳安鎮召為校書郎為神宗實録檢討官集賢校理逾年為著作郎母喪服除除祕書丞提點明道宫紹聖初議者以實録多誣失實責涪州别駕黔州安置以親嫌移戎州監鄂州稅僉判寜國軍知舒州召為吏部員外郎丐郡得知太平州提點玉隆觀初庭堅嘗作荆南承天院記部使者觀望宰相趙挺之意以庭堅有幸災之言坐除名編管宣州卒年六十一始庭堅與秦觀張耒晁補之皆游蘇軾之門號四學士而庭堅於文章特長於詩獨江西君子以庭堅配蘇軾謂之蘇黄云（四庫全書·史部·別史類·東都事略卷一百十六）

黄庭堅字魯直分寧人徽宗朝知舒州以徳化民不事箠楚愛山谷寺林泉之勝築精舍於傍自號山谷道人（安慶府志）（四庫全書·史部·地理類·都會郡縣之屬·江南通志卷一百十六）

黄庭堅字魯直洪州分寧人幼警悟從舅李常見之以為一日千里舉進士為葉縣尉又為國子監教授初蘇軾見庭堅詩於孫覺之坐上異之後過李常於濟南見其詩文以為超逸絶塵獨立萬物之表者由是名聲始震知太和縣又監徳安鎮召為校書郎為神宗實録檢討官逾年為著作郎母喪服除除祕書丞提點明道宫紹聖初議者以實録多誣失實責涪州别駕黔州安置以親嫌移戎州監鄂州税僉判寧國軍知舒州召為吏部員外郎丐郡得知太平州庭堅嘗作荆南承天院記部使者觀望宰相趙挺之意以庭堅有幸災言坐除名編管宜州卒年六十一始庭堅與秦觀張耒晁補之皆游蘇軾之門號四學士庭堅特長於詩江西詩派祖庭堅世以配蘇軾稱蘇黄云（東都事畧）（四庫全書·史部·地理類·都會郡縣之屬·江西通志卷六十六）

黄庭堅字魯直洪州分寧人神宗時調葉縣尉居官有守王安石薦於朝進充館職（四庫全書·史部·地理類·都會郡縣之屬·河南通志卷五十六）

黄庭堅字魯直分寧人嘗寓襄垣有像贊及薄酒醜婦歌石刻士人至今寳重之（四庫全書·史部·地理類·都會郡縣之屬·山西通志卷一百四十七）

黄庭堅字魯直洪州分宜人舉進士調葉縣尉蘇軾見其詩文以為超軼絶塵由是聲名始震知太和縣歴國史編修官章惇蔡卞與其黨論實録多誣貶涪州别駕黔州安置忌者不欲其處善地遂移戎州蜀士從之講學不倦徽宗即位起監鄂州税辭不行復知太平州罷主管玉龍觀嘗與趙挺之有隙挺之執政轉運判官陳舉承風旨上其所作荆南承天院記指為幸災除名羈管宜州三年徙永州與蒋偉相友善時庭堅名在黨籍中士夫畏禍不敢徃還偉日陪杖履次年庭堅召還未行疾革偉徃見庭堅大喜曰身後事委君矣及卒偉為棺殮送歸時年六十有一（舊志）（四庫全書·史部·地理類·都會郡縣之屬·廣西通志卷八十六）

黄庭堅字魯直分寧人以覊管冝州過桂見諸山驚嘆竒絶遂賦之詩云桂嶺環城如雁蕩平地蒼山忽嵯峨李成不生郭熈死柰此百嶂千峰何惜庭堅是時以罪放所至督遣不得跨危峯攬飛翠如生平讀書石牛洞與徧署鳳栖巖諸石名（四庫全書·史部·地理類·山水之屬·桂勝__桂故卷七）

黄庭堅字魯直號山谷蘇子瞻見其詩文歎其獨立萬物之表舉進士為著作郎紹聖間為章惇蔡京所嫉謫涪州别駕嘗參黄龍菴晦堂語次舉孔子吾無隠乎爾請公詮釋累言俱不當意時暑退涼生秋香滿院晦堂曰聞朩犀香乎曰聞晦堂曰吾無隠乎爾公欣然領解在黔時止酒絶慾讀大藏經三年嘗曰利衰毁譽稱譏苦樂此八風於四威儀中未嘗相離雖古之元聖大智有立於八風之外者乎公有發願文曰我從昔來因癡有愛飲酒食肉增長愛渇八邪見林不得解脱今者對佛發大誓願願從今日盡未來世不復飲酒願從今日盡未來世不復食肉願我以此盡未來際根塵清淨具足十忍不由他教入一切智隨順如來於無盡衆生中現行佛事稽首如來等一痛切嘗答胡逸老書云君遂歸心於禪悦何慰如之可試看楞嚴圓覺二經反觀自己是何道理既為大丈夫須辦大丈夫事耳又與周才翁云思公窮悴守道不渝蓋古人所難也然已知求道於生死之際則世累自輕但未直下撥塵見已耳投子聰禪師海會演禪師道行髙重皆可親近若從文章之士學妄言綺語只增無明種子也（四庫全書·史部·地理類·古蹟之屬·武林梵志卷八）

黄庭堅
黄庭堅字魯直洪州分寧人舉進士熈寧初爲國子監主簿哲宗召爲校書郎徽宗即位起吏部員外郎善草書楷法亦自成一家自號山谷道人（宋史）追贈龍圖閣學士加太師謚文節
山谷云余學草書三十餘年初以周越爲師故二十年抖擻俗氣不脫晩得蘇才翁子美書觀之乃得古人筆意其後又得長史僧懐素髙閒墨蹟乃窺筆法之妙（黄山谷集）
山谷跋自書卷後云老夫病眼眚不能多作楷而聖子求余正書與兒子作筆法試書此初不能成楷目前已有黒花飛墜矣然學書之法乃不然但觀古人行筆意耳王右軍初學衛夫人小楷不能造微入妙其後見李斯曹喜篆蔡邕隷八分於是楷法妙天下張長史觀古鐘鼎科斗篆而草聖不愧右軍父子（黄山谷集）
山谷書李致堯乞書卷後云凡書要拙多于巧近世少年作字如新婦子妝梳百種點綴終無烈婦態也如此草字他日天上玉樓中乃可再得耳書意與筆皆非人間軌轍所謂無智人前莫說打你頭破百裂者也書尾小字唯余與永州醉僧能之若亞栖輩見當羞死元符元年二月己酉夜沐浴罷連飲數杯爲成都李致堯作行草耳熱眼花忽然龍蛇入筆學書四十年今名所謂鼇山學道書也（仝上）（四庫全書·子部·藝術類·書畫之屬·六藝之一錄卷三百四十三）

黄庭堅字魯直號山谷道人洪州分寧人官至吏部員外郎工正楷行草楷法妍媚自成一家草書尤竒偉嘗自云余極喜顔魯公書時時意想為之筆下似有風氣然不逮子瞻逺甚子瞻為余臨寫魯公十數紙乃如人家子弟雖老少不類然皆有祖父風骨又云嘗觀漢時石刻篆韻頗得楷法又云學書三十年初以周越為師故二十年抖擻俗氣不脱晚得蘇才翁子美書觀之乃得古人筆意其後又得張長史僧懐素髙閒墨蹟乃窺筆法之妙扵僰道舟中觀長年盪漿羣丁撥擢乃覺少進意之所到輒能用筆（四庫全書·子部·藝術類·書畫之屬·書史會要卷六）

黃庭堅字魯直
豫章先生傳云公楷法妍媚自成一家游荆州得古本蘭亭愛玩之不去手因悟古人用筆意作小楷日進曰他日當有知我者草書尤奇偉公殁後人爭購之一紙千金
山谷自云余極喜顔魯公書時時意想為之筆下似有風氣然不逮子瞻逺甚子瞻為予臨寫魯公十數紙乃如人家子孫雖老少不類然皆有祖父風骨又云余嘗觀漢時石刻篆隷頗得楷法又云余學書三十年初以周越為師故二十年抖擻俗氣不脱晩得蘇子美才翁書觀之乃得古人筆意其後又得張長史僧懐素髙閒墨跡乃窺筆法之妙今來老嬾作此書如老病人扶杖隨意傾倒不復能工顧異于今人書者不紐揑容止强作態度耳又自題草書云夜嘗重醖一杯遂至沈醉視架上有凡子乞書紙因作草方眼花耳熱既作草十數行于是耳目聰明細觀此書端不可與凡子因以遺曽公衮公衮胸中殊不凡又喜學書故也山谷老人年六十一書成自喜似楊少師書耳又云余寓居開元寺之怡思堂坐見江山每於此中作字似得江山之助又云三十年作草今日乃似造微入妙憾文與可不在世耳此書當與與可老竹枯木並行也又自跋云山谷在黔中時字多隨意曲折意到筆不到及來僰道舟中觀長年盪漿羣丁撥棹乃覺少進意之所到輒能用筆（四庫全書·子部·藝術類·書畫之屬·書錄卷中）

