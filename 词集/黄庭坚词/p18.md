<!-- { "loadSidebar": true } -->
　　細腰宮外清明雨雲陽臺上煙如縷雲雨暗巫山流人殊未還　阿誰知此意解遣雙壺至不是白頭新周郎舊可人

　　雪花飛

　　攜手青雲路穩天聲迤邐傳呼袍笏恩章乍賜春滿皇都　何處難忘酒瓊花照玉壺歸嫋絲梢競醉雪舞郊衢

　　浣溪沙【舊刻四首攷西塞山邊白鳥飛是蘇子瞻作刪去】

　　飛鵲臺前暈翠蛾千金新買帝青螺最難如意為情多　幾處淚痕留醉袖一春愁思近横波逺山低盡不成歌

　　又

　　一葉扁舟捲畫簾老妻學飲伴清談人傳詩句滿江南　林下猿垂窺滌硯巖前鹿卧看收帆杜鵑聲亂水如環

　　又

　　新婦磯頭眉黛愁女兒浦口眼波秋驚魚錯認月沉鈎　青箬笠前無限事緑蓑衣底一時休斜風細雨轉船頭

　　點絳唇【重九日寄懷嗣直弟時再遊涪陵用東坡餘杭九日點絳唇舊韻二首】

　　濁酒黄花畫簾十日無秋燕夢中相見似作枯禪觀　鏡裏朱顔又減心情半江山逺登髙人徤寄語東飛雁

　　又

　　幾日無書舉頭欲問西來燕世情夢幻復作如斯觀　自歎人生分合常相半戎雖逺念中相見不托魚和雁

　　又

　　羅帶雙垂妙香長恁攜纖手半粧紅豆各自相思痩　聞道伊家終日眉兒皺不能勾淚珠輕溜裛損操藍袖

　　調笑令【并詩】

　　海上神仙字太真昭陽殿裏稱心人猶思一曲霓裳舞散作中原胡馬塵方士歸來説風度梨花一枝春帶雨分釵半鈿愁殺人上皇倚欄獨無語
　　無語恨如許方士歸時腸斷處梨花一枝春帶雨半鈿分釵親付天長地久相思苦渺渺鯨波無路

　　宴桃源【書趙伯充家小姬領巾　一刻淮海集畧異　去歳迷藏花栁恰恰如今時候心緒幾曾歡贏得鏡中消痩生受生受更被養娘催繡】

　　天氣把人僝僽落絮遊絲時候茶飯可曾炊鏡中贏得消痩生受生受更被養娘催繡

　　山谷詞

