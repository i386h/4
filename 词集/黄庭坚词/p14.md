<!-- { "loadSidebar": true } -->
黄庭堅字魯直洪州分寕人幼警悟讀書數過輒成誦舅李常見之以為一日千里舉進士調葉縣尉又為大名府國子監教授初蘇軾見庭堅詩於孫覺之坐上異之後遇李常于濟南見其詩以為超逸絶塵獨立萬物之表者由是聲名始震召為校書郎為神宗實録檢討官始庭堅與秦觀張耒晁補之皆游蘇軾之門號四學士一文一詩出人爭傳誦之紙價為髙而庭堅之詩尤妙晩節位益黜名益髙世以配蘇軾謂之蘇黄庭堅嘗游灊皖樂山谷寺石牛洞之林泉因自號山谷道人天下皆稱曰山谷而不名字之先蘇軾嘗薦庭堅自代其略曰瑰瑋之文妙絶當世孝友之行追配古人世以為實録云今大卿犖通守榮寺簿■〈田〉聞皆先生之後（四庫全書·子部·類書類·名賢氏族言行類稿卷二十七）

黄庭堅字魯直分寜人游灊皖山谷寺石牛洞樂其勝自號山谷老人天下因稱山谷以配東坡過涪又號涪翁第進士歴知太和哲宗召為校書郎神宗實録檢討官起居舍人除秘書丞國史編修官紹聖間出知宣鄂章蔡論實録多誣責問條對不屈貶涪州别駕安置黔州即日上道投牀大鼾人以是賢之徽宗起監鄂州税歴知舒州丐郡得太平州旋罷嘗忤趙挺之及相嗾除名編管宜州卒年六十一宋初詩承唐餘至蘇梅歐陽變以大雅然各極其天才筆力非必鍜鍊勤苦而成也庭堅出而會萃百家句律之長究極歴代體製之變自成一家雖隻字半句不輕出為宋詩家宗祖江西詩派皆師承之史稱自黔州以後句法尤髙實天下之竒作自宋興以來一人而已非規模唐調者所能夢見也惟本領為禪學不免蘇門習氣是用為病耳（四庫全書·集部·總集類·宋詩鈔卷二十八）

黄庭堅字魯直姓黄氏其先婺之金華人後居洪州之分寧治平中兩首鄉薦遂登四年第紹聖中知舒州又召以為吏部員外郎辭疾不拜上章乞郡得知太平州到官僅九日而罷管勾洪州至隆觀寓居江夏先生風流洒落胸中恢廓初無恩怨談笑嘲謔或以忤物葢嘗忤趙丞相正夫而庭堅不屑也庭堅往嘗作荆州承天院塔記轉運判官陳舉承風旨采摘其間數語以為幸災謗國遂除名編隸宜州雖被横逆未嘗一語尤之浩然自得也以崇寧元年至宜僦居於城西黎氏嘗書手帖貸錢米於人時黨論甚嚴士大夫例削劄掃迹獨宜倅余若著為之經理舍館敬遇不怠且遣二子滋滸從之遊零陵蔣湋與庭堅友善日陪杖履殊不畏黨禍越四年庭堅有南樓之厄余若著謂庭堅無愧東都黨錮諸賢請書范滂傳於壁庭堅乃黙憶而書之既成僅誤二字忽有詔徙永州未行疾且革蔣湋至見庭堅大喜握手曰身後事屬君矣是嵗九月三十日卒壽六十有一湋為棺殮具舟送還宜人被其休風多景慕之至作亭以祀其像且刻其手帖於石用以為法嘉定間權宜州事張自明為建龍溪書院以風後進且祠而祀之（四庫全書·集部·總集類·粵西詩載__粵西文載卷六十七）

※※※※※※
古典小说之家备份区　http://club.xilu.com/wave2002/ 
本帖地址：http://club.xilu.com/wave99/msgview.php[复制地址]上一主题：小荷包大乾坤　皇帝也发“年终奖” 下一主题：　　王汝梅解读《金瓶梅》　　作... [楼主]  [2楼]  作者:沉思曲  发表时间: 2008/02/06 19:29 [加为好友][发送消息][个人空间]回复 修改 来源 删除
《四庫全書　山谷詞》　　（宋）黃庭堅 撰

　　欽定四庫全書

　　集部十

　　山谷詞

　　詞曲類一

　　詞集之屬

　　提要

　　臣等謹案山谷詞一巻宋黄庭堅撰庭堅有全集別著録此其別行之本也宋史藝文志載庭堅樂府二巻馬端臨經籍考載山谷詞一巻世傳庭堅詞有琴趣外篇二巻當即是此一巻耳陳振孫書録解題於晁無咎詞條下引補之語曰今代詞手惟秦七黄九他人不能及也山谷詞條下又引補之語曰魯直間作小詞固髙妙然不是當行家語自是著腔子唱好詩二説自相矛盾今考其詞如沁園春望逺行千秋嵗第二首江城子第二首兩同心第二首第三首少年心第一首第二首醜奴兒第二首鼓笛令第四首好事近第三首皆褻諢不可名狀至於鼓笛令第三首之用■〈身差〉字第四首之用■〈尸外豖內〉字皆字書所不載尤不可解不止補之所云不當家已也顧其佳者則妙脱蹊徑逈出慧心觀其兩同心第二首與第三首玉樓春第一首與第二首醉蓬莱第一首與第二首皆改本與初本並載則當時以其名重不問美惡而一槩收拾故至於是固宜分別觀之矣陸游老學庵筆記辨其念奴嬌詞老子平生江南江北愛聽臨風笛句俗本不知其蜀中方音改笛為曲以叶竹音今考此本仍作笛字則猶舊本之未經竄亂者矣

　　乾隆四十四年三月恭校上

　　總纂官 （臣）紀昀 （臣）陸錫熊 （臣）孫士毅

　　總校官 （臣）陸費墀

　　欽定四庫全書

　　山谷詞

　　（宋）黃庭堅 撰

　　沁園春

　　把我身心為伊煩惱筭天便知恨一回相見百方做計未能偎倚早覓東西鏡裏拈花水中捉月覻著無由得近伊添憔悴鎮花銷翠減玉痩香肌　奴兒又有行期你去即無妨我共誰向眼前常見心猶未足怎生禁得真箇分離地角天涯我隨君去掘井為盟無改移君須是做些兒相度莫待臨時

　　惜餘歡【茶詞】

　　四時美景正年少賞心頻啟東閣芳酒載盈車喜朋侶簮合杯觴交飛勸酬獻正酣飲醉主公陳榻坐來爭奈玉山未頽興尋巫峽　歌闌旋燒絳蠟況漏轉銅壺煙斷香鴨猶整醉中花借纖手重揷相將扶上金鞍騕褭碾春焙願少延歡洽未須歸去重尋艷歌更留時霎

　　水龍吟【黔守曹伯達供備生日】

　　早秋朙月新圓漢家戚里生飛將青驄寳勒緑沉金鎻曾隨天仗種德江南宣威西夏合宮陪享況當年定計昭陵與子勲勞在諸公上　千騎風流年少暫淹留莫孤清賞平坡駐馬虚弦落雁思臨虜帳遍舞摩圍遞歌彭水拂雲驚浪看朱顔緑鬢封侯萬里寫凌煙像

　　看花迴【茶詞】

　　夜永蘭堂醺飲半倚頽玉爛熳墜鈿墮履是醉時風景花暗燭殘歡意未闌舞燕歌珠成斷續催茗飲旋煑寒泉露井瓶竇響飛瀑　纖指緩連環動觸漸泛起滿甌銀粟香引春風在手似粤嶺閩溪初采盈掬暗想當時探春連雲尋篁竹怎歸得鬢將老付與盃中綠

　　念奴嬌【八月十八日同諸生步自永安城樓過張寛夫園待月偶有名酒因以金荷酌衆客客有孫彦立善吹笛援筆作樂府長短句文不加點】

　　斷虹霽雨淨秋空山染修眉新緑桂影扶疎誰便道今夕清輝不足萬里青天嫦娥何處駕此一輪玉寒光零亂為誰偏照醽渌　年少隨我追涼晩尋幽徑遶張園森木醉倒金荷家萬里難得罇前相屬老子平生江南江北最愛臨風笛孫郎微笑坐來聲噴霜竹

　　書夜樂

　　夜深記得臨岐語說花時歸來去教人每日思量到處與誰分付其奈寃家無定據約雲朝又還雨莫將淚入鴛衾總不成行步　元來也解知思慮一封書深相許情知玉帳堪歡為向金門進取直待腰金拖紫後有夫人縣君相與爭奈會分疎没嫌伊門路

　　逍遙樂

　　春意漸歸芳草故國佳人千里信沉音杳雨潤煙光晚景澄朙極目危欄斜照夢當年少對樽前上客鄒枚小鬟燕趙共舞雪歌塵醉裏談笑　花色枝枝爭好鬢絲年年漸老如今遇風景空痩損向誰道東君幸賜與天幕翠遮紅遶休休醉鄉岐路華胥蓬島

　　雨中花慢【送彭文思使君】

　　政樂中和夷夏宴喜官梅乍傳消息待新年歡計斷送春色桃李成隂甘棠少訟又移旌戟念畫樓朱閣風流高會頓冷談席　西州縱有舞裙歌板誰共茗邀棋敵歸來未先霑離袖管絃催滴樂事賞心易散良辰美景難得會須醉倒玉山扶起更傾春碧

　　醉蓬萊

　　對朝雲靉靆莫雨霏微翠峯相倚巫峽髙唐鎻楚宮佳麗畫戟移春靚粧迎馬向一川都會萬里投荒一身弔影成何歡意　盡道黔南去天尺五望極神州萬重煙水樽酒公堂有中朝佳士荔頰紅深麝臍香滿醉舞裀歌袂杜宇催人聲聲到曉不如歸是

　　又（竄易前詞）

　　對朝雲靉靆莫雨霏微翠峯相倚巫峽髙唐鎻楚宮佳麗蘸水朱門半空霜戟自一川都會蠻酒千杯夷歌百轉迫人垂淚　人道黔南去天尺五望極神京萬種煙水懸榻相迎有風流千騎荔臉紅深麝臍滿香醉舞裀歌袂杜宇催人聲聲到曉不如歸是

　　滿庭芳【咏茶　或刻蘇子瞻　舊刻六首攷北苑春風是秦少游作刪去】

　　北苑龍團江南鷹爪萬里名動京闗碾輕羅細瓊蘂■〈日耎〉生煙一種風流氣味如甘露不染塵凡纖纖捧氷甆瑩玉金縷鷓鴣斑　相如方病酒銀瓶蟹眼波怒濤翻為扶起罇前醉玉頽山飲罷風生兩腋醒魂到朙月輪邊歸來晩文君未寢相對小窻前

　　又【雪中戲呈友人或刻惜香樂府】

　　風力驅寒雲容呈瑞曉來到處花飛徧裝瓊樹春意到南枝便是漁簔舊畫綸竿重横玉低垂今宵裏香閨邃館幽賞事偏宜　風流金馬客歌鬟醉擁馬帽斜欹問人間何處鵬運天池且共周郎按曲音微誤首已先囘同心事丹山路穩長伴綵鸞歸

　　又

　　朙眼空青忘憂萱艸翠玉間淡梳粧小來歌舞長是倚風光我已逍遥物外人寃道别有思量難忘處良辰美景襟袖有餘香　鴛鴦頭白早多情易感紅蓼池塘又須得樽前席上成雙■〈此上旦下〉子風流罪過都説與朙月空牀難拘管朝雲莫雨分付楚襄王

　　又

　　初綰雲鬟才勝羅綺便嫌柳巷花街占春才子容易託行媒其奈風流債負煙花部不免差排劉郎恨桃花片片流水惹塵埃　風流賢太守能籠翠羽宜醉金釵且留取垂楊掩映廳堦直待朱幡去後從伊便窄襪弓鞋知恩否朝雲莫雨還向夢中來

　　又

　　脩竹濃青新條淡綠翠光交映虚亭錦鴛霜鷺荷徑拾幽蘋香渡欄干屈曲紅粧映薄綺疎櫺風清夜横塘月滿水淨見移星　堪聽微雨過媻姍藻荇瑣碎浮萍便移轉胡牀湘簟方屛練靄鱗雲旋滿聲不斷簷響風鈴重開宴瑤池雪沁山露佛頭青

　　水調歌頭

　　瑤艸一何碧春入武陵溪溪上桃花無數枝上有黄鸝我欲穿花尋路直入白雲深處浩氣展虹蜺祗恐花深裏紅霧溼人衣　坐玉石倚玉枕拂金徽謫仙何處無人伴我白螺盃我為靈芝仙艸不為絳唇丹臉長嘯亦何為醉舞下山去明月逐人歸

　　又

　　落日塞垣路風勁戞貂裘翩翩數騎閒獵深入黑山頭極目平沙千里唯見琱弓白羽鐵面駿驊騮隱隱望青冢特地起閒愁　漢天子方鼎盛四百州玉顔皓齒深鎻三十六宮秋堂有經綸賢相邊有縱横謀將不減翠蛾羞戎虜和樂也聖主永無憂

　　促拍滿路花【往時有人書此詞於州東酒肆壁間愛其詞不能歌也一十年前有醉道士歌於廣陵市中羣小兒隨歌得之乃知其為促拍滿路花也俗子口傳加釀鄙語政敗其好處山谷老人為錄舊文以告深於義味者】

　　秋風吹渭水落葉滿長安黄塵車馬道獨清閒自然爐鼎虎繞與龍盤九轉丹砂就琴心三疊蘂宮看舞胎仙　任萬釘寶帶貂蟬富貴欲薰天黄梁炊未熟夢驚殘是非海裏直道作人難袖手江南去白蘋紅蓼又尋湓浦廬山

