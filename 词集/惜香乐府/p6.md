<!-- { "loadSidebar": true } -->
水龙吟（事为之词）

危楼横枕清江上，两岸碧山如画。夕烟幂幂，晚灯点点，楼台新夜。明月当天，白沙流水，冷光连野。浸栏干万顷，琉璃软皱，打渔艇、相高下。

何处一声羌管，是谁家、倚楼人也。多情对景，无言有恨，欲歌还罢。把酒临筵，阿谁知我，此怀难写。忍思量后夜，芳容不似，暗尘随马。

水调歌头（元日客宁都）

离愁晚如织，托酒与消磨。奈何酒薄愁重，越醉越愁多。忍对碧天好夜，皓月流光无际，光影转庭柯。有恨空垂泪，无语但悲歌。

因凝想，从别后，蹙双蛾。春来底事，孤负紫袖与红靴。速整雕鞍归去，著意浅斟低唱，细看小婆娑。万蕊千花里，一任玉颜酡。

水龙吟（江楼席上，歌姬盼盼翠鬓侑樽，酒行弹琵琶曲，舞梁州，醉语赠之）

酒潮匀颊双眸溜。美映远山横秀。风流俊雅，娇痴体态，眼前稀有。莲步弯弯，移归拍里，凌波难偶。对仙源醉眼，玉纤笼巧，拨新声、鱼纹皱。

我自多情多病，对人前、只推伤酒。瞒他不得，诗情懒倦，沈腰销瘦。多谢东君，殷勤知我，曲翻红袖。拚来朝又是，扶头不起，江楼知不。

念奴娇（小饮江亭有作）

夕阳低尽，望楚天空阔，稀星帘幕。暮霭横江烟万缕，照水参差楼阁。两两三三，楼前归鹭，飞过栏干角。霜风何事，绕檐吹动寂寞。

消散我已忘机，而今百念，灰了心头火。对酒当歌浑冷淡，一任他懑嗔恶。松竹园林，柳梧庭院，自有人间乐。闲云休问，去来本是无著。

水调歌头（遣怀）

贪痴无了日，人事没休期。白驹遇隙，百岁能得几多时。自古腰金结绶，著意经营辛苦，回首不胜悲。名未能安稳，身已致倾危。

空剜刻，休巧诈，莫心欺。须知天定，只见高冢与新碑。我已从头识破，赢得当歌临酒，欢笑且随宜。较甚荣和辱，争甚是和非。

水龙吟（自遣）

..煞曾著意斟量过，天下事、无穷尽。贪荣贪富，朝思夕计，空劳方寸。蹑足封王，功名盖世，谁如韩信。更堆金积玉，石崇豪侈，当时望、倾西晋。

长乐宫中一叹，又何须累累悬印。坠楼效死，轻车东市，头膏血刃。尤物虚名，於身何补，一齐休问。遇当歌临酒，舒眉展眼，且随缘分。

蓦山溪（午坐壶天冰雪，风传琵琶，有感而作赵长卿）

壶天冰雪，消尽虚堂暑。多谢故人风，送花香传小树。香风初过，一曲断肠声，如怨诉。诉闲愁，落落琵琶语。江边马上，弹指成千古。泪眼与啼妆，叹风流、只今何处。芳心役损，触事起悲酸，招玉素。拨檀槽，整理金衣缕。

念奴娇（席上即事）

精神俊雅，更那堪、天与风流标格。罗绮丛中偏艳冶，偷处教人怜惜。目剪秋波，指纤春笋，新样冠儿直。高唐云雨，甚人有分消得。

忔戏笑里含羞，回眸低盼，此意谁能识。密约幽欢空怅望，何日能谐端的。玳席歌余，兰堂香散，此际愁如织。人归空对，晚阴庭树横碧。

瑞鹤仙（归宁都，因成，寄时香诸院）

无言屈指也。算年年底事，长为旅也。凄惶受尽也。把良辰美景，总成虚也。自嗟叹也。这情怀、如何诉也。谩愁明怕暗，单栖独宿，怎生禁也。

闲也。有时临镜，渐觉形容，日销减也。光阴换也。空辜负、少年也。念仙源深处，暖香小院，赢得群花怨也。是亏他见了，多教骂几句也。

蓦山溪（遣怀）

无非无是。好个闲居士。衣食不求人，又识得、三文两字。不贪不伪，一味乐天真，三径里。四时花，随分堪游戏。学些沓拖，也似没意志。诗酒度流年，熟谙得、无争三昧。风波岐路，成败霎时间，你富贵。你荣华，我自关门睡。

青玉案（德远归越因作此饯行）

东门杨柳空盈路。繁得征鞍能驻不。暗绿枝头新过雨。柔丝千尺，乳莺百啭，似怨行人去。

行人去后知何处。去向天边□鹓鹭。瑶管琼台多雅趣。花砖稳上，玉阶阔步，肯念人尘土。

虞美人（江乡对景）

雨声破晓催行桨。拍拍溪流长。绿杨绕岸水痕斜。恰似画桥西畔、那人家。

人家楼阁临江渚。应是停歌舞。珠帘整日不闲钩。目断征帆、犹未识归舟。

虞美人（送别）

灯前忍见红面。别酒频斟劝。愁蛾敛翠不胜情。报道看看天色、待平明。

殷勤重把阳关唱。休要教人望。出门犹自尚叮咛。厮养频催恰好、趁凉行。

临江仙（杨柳）

十里春风杨柳路，年年带雨披云。柔条万缕不胜情。还将无意眼，识遍有心人。

饿损宫腰终不似，效颦总是难成。只愁秋色入高林。残蝉和落叶，此际不堪论。

渔家傲（旅中远思）

客里情怀谁可表。凄凉举目知多少。强饮强歌还强笑。心悄悄。从头彻底思量了。

当日相逢非草草。果然恩爱成烦恼。稳整征鞍归去好。重厮守。相期待与同偕老。

江神子（述情）

当时得意两心齐。绮窗西。共于飞。拂掠宫妆，长与画新眉。一自别来烟水阔，愁易积，梦还稀。

相逢恰似旧家时。恨依依。语低低。多少关情，冷暖有谁知。只此定应谐素愿，但指日，约鸾栖。

御街行（柯山故人别后改图，因作此）

香熏斗帐相逢乍。正宫漏、沈沈夜。月飞梅影上帘栊，标致风流娇雅。眼波横浸，照人百媚，无限叮咛话。

玉鞍门上嘶归马。趱行色、难留也。别来花艳不禁春，浪向东风轻嫁。空余小院，博山修竹，依旧窗儿下。

一丛花（和张子野）

当歌临酒恨难穷。酒不似愁浓。风帆正起归与兴，岸东西、芳草茸茸。楚梦乍回，吴音初听，谁念我孤踪。

藏春小院暖融融。眼色与心通。乌云有意重梳掠，便安排、金屋房栊。云雨厚因，鸳鸯宿债，作个好家风。

天仙子（寓意）

眼色媚人娇欲度。行尽巫阳云又雨。花时还复见芳姿，情几许。愁何许。莫向耳边传好语。

往事悠悠曾记否。忍听黄鹂啼锦树。啼声惊碎百花心，分付与。谁为主。落蕊飞红知甚处。

瑞鹧鸪（遣情）

宝奁常见晓妆时。面药香融傅口脂。扰扰亲曾撩绿鬓，纤纤巧与画新眉。

浓欢已散西风远，忆泪无多为你垂。各自从今好消遣，莫将红叶浪题诗。

瑞鹧鸪（寓意）

结丝千绪不胜愁。莫怪安仁鬓早秋。檀口未歌先□泪，柳眉将半凝羞。

杯倾潋滟送行酒，岸舣飘□欲去舟。待得名登天府后，归来茱菊映钗头。

行香子（马上有感）

骄马花骢。柳陌经从。小春天、十里和风。个人家住，曲巷墙东。好轩窗，好体面，好仪容。

烛灺歌慵。斜月朦胧。夜新寒、斗帐香浓。梦回画角，云雨匆匆。恨相逢，恨分散，恨情钟。

夜行船（咏美人）

龟甲炉烟轻袅。帘栊静、乳莺啼晓。拂掠新妆，时宜头面，绣草冠儿小。

衫子揉蓝初著了。身材称、就中恰好。手捻双纨，菱花重照，带朵宜男草。

采桑子（寓意）

疏帘乍卷孜孜看，冰玉精神。体白停匀。端的于人不薄情。更无背约和燋燥，各表真诚。才得相亲。切莫分张向别人。

蝶恋花（登楼晚望，闻歌声清婉而作此）

闲上西楼供远望。一曲新声，巧媚谁家唱。独倚危栏听半饷。长江快泻澄无浪。

清泪恰同春水涨。拭尽重流，触事如何向。不觉黄昏灯已上。旧愁还是新愁样。

蝶恋花

天净姮娥初整驾。桂魄蟾辉，来趁清和夜。费尽丹青无计画。纤纤侧向疏桐挂。

人在扶疏桐影下。耳畔轻轻，细说家常话。年少难留应不借。未歌先咽歌还罢。

蝶恋花（宁都半岁归家，欲别去而意终不决也）

叶底蜂衙催日晚。向晚匀妆，巧画宫眉浅。翠幕无风香自远。金船酌酒须教满。

未说别离魂已断。雨幌云屏，只恐良宵短。心事不随飞絮乱。宦情肯把恩情换。

鹧鸪天（晨起，忽见大镜，睹物思人，有感而作）

睡觉扶头听晓钟。隔帘花雾湿香红。翠摇钿砌梧桐影，暖透罗襦芍药风。

闲对影，记曾逢。画眉临镜霎时间。相思已有无穷恨。忍见孤鸾宿镜中。

鹧鸪天（月夜诸院饮酒行令）

宝篆烟消香已残。婵娟月色浸栏干。歌喉不作寻常唱，酒令从他各自还。

传杯手，莫教闲。醉红潮脸媚酡颜。相携共学骖鸾侣，却笑庐郎旧约寒。

鹧鸪天

（暇日泛舟，游客有叹居士发白者。未竟，忽见临江倚楼人，因思向来有感作此）

绿水澄江得胜游。浪平风软称轻舟。樽前我易伤前事，柳外人谁独倚楼。

空感慨，惜风流。风流赢得谩多愁。愁多著甚销磨得，莫怪安仁鬓早秋。

鹧鸪天（偶有鳞翼之便，书以寄文卿）

一曲清歌金缕衣。巧佼心事有谁知。自从别后难相见，空解题红寄好诗。

忆携手，过阶墀。月笼化影半明时。玉钗头上轻轻颤，摇落头豆蔻枝。

眼儿媚（东院适人乞词，醉中书于裙带三首赵长卿）

人随社节去匆匆。此恨几时穷。阳台寂寞，巫山凄惨，云雨成空。

芭蕉密处窗儿下，冷落旧香中。黄昏静也，蛩声满院，明月清风。

眼儿媚

槐阴密处啭黄鹂。午日正长时。一番过雨，绿荷池面，冷浸琉璃。

红尘不到华堂里，纤楚对蛾眉。笑偎人道，新词觅个，美底腔儿。

眼儿媚

当年策马过钱塘。曲径小平康。繁红酽白，娇莺姹燕，争唤何郎。

而今又客东风里，浑不似寻常。只愁别后，月房云洞，啼损红妆。

临江仙（笙妓梦云，对居士忽有翦发齐眉修道之语）

蕊嫩花房无限好，东风一样春工。百年欢笑酒樽同。笙吹雏凤语，裙染石榴红。

且向五云深处住，锦衾绣幌从容。如何即是出樊笼。蓬莱人少到，云雨事难穷。

临江仙

（元约三年。文卿不忍舍主，厥母不容与议，坚索之去。今失于一农夫，常常寄声，或片纸数字问讯。仙源有感，遂和其韵）

破靥盈盈巧笑，举杯滟滟迎逢。慧心端有谢娘风。烛花香雾，娇困面微红。

别恨彩笺虽寄，清歌浅酌难同。梦回楚馆雨云空。相思春暮，愁满绿芜中。

临江仙（夜坐更深，烛尽月明，饮兴未阑，再酌，命诸姬唱一词）

夜久笙箫吹彻，更深星斗还稀。醉拈裙带写新诗。锁窗风露，烛灺月明时。

水调悠扬声美，幽情彼此心知。古香烟断彩云归。满倾蕉叶，齐唱传花枝。

惜奴娇（赋水仙花）

洛浦娇魂，恐得到、人间少。把风流、分付花貌。六出精神，腊寒射、香试到。清秀。与江梅、争相先后。

檐卜粗疏，怎似妖娆体调。比山樊、也应错道。最是殷勤，捧出金盏银台笑。拚了。仙源与、奇葩醉倒。

水龙吟

无情风掠芭蕉响，还是重门已闭。银缸独对，相思方切，教人怎睡。解叹从前事，解叹了、依前鳖气。想他家那里，知人憔悴，相应是、睡也未。

