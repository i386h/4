<!-- { "loadSidebar": true } -->
摘仙桂，探蟾窟。敛洪藻，归麟笔。总古先传记，讥评得失。不朽芬芳垂简册，浮荣土苴轻簪笏。看年如、卫武粲成章，诗传抑。 
天仙子（前题）
搭宅亭园虽不大。花木成阴难论价。豪端点缀有珠玑，竹一带。梅一派。明月清风何用买。 
子子孙孙纡寿彩。家庆成图和蔼蔼。更添三岁古来稀，酒满斝。诗满架。直到耆颐年未艾。 
水龙吟（和野渡生朝）
桑蓬扫尽闲愁，未应人比梅花瘦。眉峰顿展，恰如云卷，北山□九。萦锦绣肠，袖丝纶手，骎骎希有。□□□博取，巍科□□，儒冠于我何负。 
初度年来年去，喜称觞、腊前还又。安时委命，金鱼玉带，傥来斯受。傍屋园林，抚松对竹，共朋三寿。且逍遥、安乐窝中，岁岁进、长生酒。 
金缕曲（寿南塘八月生朝）
强半秋澄穆。半月弦、南极躔高，寿星明煜。今岁户庭殊旧岁，洗尽闲愁千斛。沸春夏、欢声相续。兰已种成香满砌，更蕣华、得偶颜如玉。双捧劝，寿齐祝。 
郗枝芳映庄椿绿。觉这番、初度称觞，桂增芬馥。生子生孙从此始，剩有人传祖笏。看八座、青毡须复。两两闺中俱秀质，待了平、婚嫁人人足。碧桃下，跨青鹿。 

　
柴望
摸鱼儿（丙午归田，严滩褚孺奇席上赋）
问长江、几分秋色，三分浑在烟雨。何人折尽丝丝柳，此日送君南浦。帆且驻。试说著、羊裘钓雪今何许。鱼虾自舞。但一舸芦花，数声霜笛，鸥鹭自来去。 
年年事，流水朝朝暮暮。天涯长叹飘聚。衾寒不转钧天梦，楼外谁歌白紵。君莫诉。君试按、秦筝未必如钟吕。乡心最苦。算只有娟娟，马头皓月，今夜照归路。 
齐天乐（戊申百五王野处酌别）
青青杨柳丝丝雨，他乡又逢寒食。几度刘郎，当年曼倩，迢递水村烟驿。寻踪访迹。正马上相逢，杏花狼藉。惟有沙边，旧时鸥鹭似相识。 
天涯流浪最久，十年何所事，幽愫历历。换字鹅归，看梅鹤去，回首征衫泪渍。新欢旧忆。笑客处如归，归处如客。独倚危阑，乱山无数碧。 
祝英台（丁巳晚春访杨西村，湖上怀旧）
小船儿，双去橹。红湿海棠雨。燕子归时，芳草暗南浦。自从翠袖香消，明榼声断，怕回首、旧寻芳处。 
向谁语。可怜金屋无人，冷落凤箫谱。翠入菱花，蛾眉为谁妩。断肠明月天涯，春风海角，恨不做、杨花飞去。 
阳关三叠（庚戌送何师可之维扬）
西风吹鬓，残发早星星。叹故国斜阳，断桥流水，荣悴本无凭。但朝朝、才雨又晴。人生飘聚等浮萍。谁知桃叶，千古是离情。 
正无奈、黯黯离情。渡头烟暝，愁杀渡江人。伤情处，送君且待江头月，人共月、千里难并。笳鼓发，戍云平。 
此夜思君，肠断不禁。仅思君送君。立尽江头月，奈此去、君出阳关，纵有明月，无酒酌故人。奈此去、君出阳关，明朝无故人。 
摸鱼儿（宝祐甲寅春赋）
这情怀、怎生消遣。思量只是凄怨。一春长为花和柳，风雨又还零乱。君试看。便杜牧风流，也则肠先断。更深漏短。更听得杜宇，一声声切，流水画桥畔。 
人间世，本只阴晴易换。斜阳衰草何限。悲欢毕竟年年事，千古漫嗟修短。无处问。是闲倚帘栊，尽日厌厌闷。浮名尽懒。但笑拍阑干，连呼大白，心事付归燕。 
念奴娇（丙辰寄钱若洲）
匆匆别去，算别来、又是几番春暮。酒债不偿还似可，负了若干吟句。渭北春天，江南夜雨，总是伤情处。黯然消歇，绿杨一阵莺语。 
空记十载嬉游，如今蓦地，两处成离阻。从是相逢天涯路，难觅年时欢侣。寄语东君，岁华不驻，谁为留春住。小楼昨夜，东风依旧飞絮。 
摸鱼儿（景定庚申会使君陈碧栖）
便无他、杜鹃催去，匆匆春事能几。看来不见春归路，飞絮又随流水。留也是。怎禁得、东风红紫还飘坠。天涯万里。怅燕子人家，沈沈夜雨，添得断肠泪。 
嬉游事。早觉相如倦矣。谢娘庭院犹记。闲情已付孤鸿去，依旧被莺呼起。谁料理。正乍暖还寒，未是晴天气。无言自倚。想旧日桃花，而今人面，都是梦儿里。 
满江红（别沧洲赵茂仲）
载酒何人，登临处、沧洲空阔。凭阑外、晴杨两岸，晚烟泼□。水鸟不知梁燕去，溪山半属冬青阁。有小舟、隐约载歌姝，调新曲。 
留与去，如何得。风又雨，催行色。共白苹红蓼，好生飘泊。别后三年重会面，人生几度三年别。正乡心、客梦两绸缪，城头角。 
贺新郎
满酌西湖酒。觉湖山、依然未老，游人如旧。数过清明才六日，欲暖未晴时候。正画舫、春明波透。记得名园曾驻马，锦鞍鞯、浅映堤桥柳。寻胜赏，重回首。 
不妨旋摘枝头有。喜青青、垂丸带子，脆圆如豆。想是和羹消息近，报与醉翁太守。道玉铉、有人启奏。红药当阶明似锦，觉娇莺、无燕皆称寿。唱此曲，付红袖。 
念奴娇（山河）
登高回首，叹山河国破，于今何有。台上金仙空已去，零落逋梅苏柳。双塔飞云，六桥流水，风景还依旧。凤笙龙管，何人肠断重奏。 
闻道凝碧池边，宫槐叶落，舞马衔杯酒。旧恨春风吹不断，新恨重重还又。燕子楼高，乐昌镜远，人比花枝瘦。伤情万感。暗沾啼血襟袖。 
念奴娇
春来多困，正日移帘影，银屏深闭。唤梦幽禽烟柳外，惊断巫山十二。宿酒初醒，新愁半解，恼得成憔悴。逢松云鬓，不堪鸾镜梳洗。 
门外满地香风，残梅零乱，玉糁苍苔碎。乍暖乍寒浑莫拟，欲试罗衣犹未。斗草雕阑，买花深院，做踏青天气。晴鸠鸣处，一池昨夜春水。 
桂枝香
今宵月色。叹暗水流花，年事非昨。潇洒江南似画，舞枫飘柞。谁家又唱江南曲，一番听、一番离索。孤鸿飞去，残霞落尽，怨深难托。 
又肠断、丁香画雀。记牡丹时候，归燕帘幕。梦里襄王，想念王孙飘泊。如今雪上萧萧鬓，更相思、连夜花发。柘枝犹在，春风那似，旧时宋玉。 
齐天乐
凄凄杨柳潇潇雨，悄窗怎禁滴沥。思里传螀，愁边落雁，多少东吴山色。知他恨极。料为我窗前，强鸣刀尺。竟日西风，那堪无寐更邻笛。 
黄花开遍未也，花开应笑我，年少难觅。灞上长安，河边渭水，都把韶华暗掷。何人碎璧。尚衰草连天，暮烟凝碧。怕说相思，撼枫喧夜寂。 

　
家铉翁
水调歌头（题旅舍壁）
瀛台居北界，觌面是重城。老龙蹲踞不动，潭影净无尘。此地高阳胜处，天付仙翁为主，那肯借闲人。暂挂西堂锡，仍同旦过宾。 
六年里，五迁舍，得此邻。儒馆豆笾于粲，弦诵有遗音。甚喜黄冠为侣，更得青衿来伴，应不叹飘零。夜宿东华榻，朝餐泮水芹。 
念奴娇（中秋纪梦）
神仙何处，人尽道、我州三神之一。为问何年飞到此，拔地倚天无迹。缥缈琼宫，溟茫朱户，不与尘寰隔。翩然鹤下，时传云外消息。 
露冷风清夜阑，梦高人过我，欢如畴昔。道骨仙风谁得似，谈笑云生几席。共踏银虬，迫随绛节，恍遇群仙集。云韶九奏，不类人间金石。 
念奴娇（送陈正言）
南来数骑，问征尘、正是江头风恶。耿耿孤忠磨下尽，惟有老天知得。短棹浮淮，轻毡渡汉，回首觚棱泣。缄书欲上，惊传天外清跸。 
路人指示荒台，昔汉家使者，曾留行迹。我节君袍雪样明，俯仰都无愧色。送子先归，慈颜未老，三径有余乐。逢人问我，为说肝肠如昨。 

　
陈著
宝鼎现（寿京尹曾留远侍郎渊子）
玉宸凝眷。要得培□，神皋根本。天赋与、经纶好手，门外红尘谈笑遣。任草色、遍空庭交翠，月往风来自便。但纸帐、时供小憩，长理灯窗公案。五行俱下流光电。笔如神、毫发都见。是则是、霜严雪劲，到底春风生意满。唤得应、雨和晴恰好，旗舞F735艘百万。更社鼠城狐扫影，雁鹜惊人避箭。 
最是满腹精神，担负处、浑身皆胆。又谁知、条理元在，规模里面。天下事、又何难办。待副苍生愿。渺宇宙、多少关心，留取功名久远。 
真珠帘（寿孙古岩）
纶巾古貌尘寰表。风流处、别是英雄才调。胸次著乾坤。触景皆诗料。金碧楼台新筑就，傍翠麓、旋添花草。仙棹。更逍遥来访，十洲三岛。 
遮眼富贵人多，算如公有子，人间应少。看膝下功名，共月林清皎西倅厅堂。象简绯袍亲侍策，且胜赏、先春独笑二亭名。都道。馆中书就养，云翘偕老。 
大酺（寿江东运使陆云西集撰）
把雪冰心，钧韶手，飞上青云时早。红尘难染著，十年前曾坐，凤池鳌岛。晕锦锵环，重金压带，相去能争多少。从容何心问，到如今都领，绣春花草。算耐处光阴，淡中滋味，世人那晓。 
笺天新有稿。要归去、盘礴山阴道。便整顿、随琴霜鹤，带石秋兰，约松乔、倚风清啸。争奈俞音杳。明月棹、又还停了。但珍重、经纶料。时来须做，休管急流人笑。功名尽迟尽好。 
大酺（寿沿江大制使观文马裕斋同知）
问大江东，长淮上，缘分如何修到。轻裘还熟局，第三番又是，五年春了。菜饭工夫，露香心事，惟靠天公分晓。林泉琴书梦，算飞笺觅去，不知多少。奈雅意难酬，又还留住，口衔新诏。 
都无他嗜好。玉麟静、公事供谈笑。满眼是、风花飘忽，惟有长松，雪霜里、插天苍老。休忆家山好。安乐处、便成蓬岛。正春雨、秧畴饱。边城如画，处处绿杨芳草。青溪不妨寄傲。 
大酺（寿王修斋枢密）
自有乾坤，扶人极，宗主须还人物。今为何时节，满红尘富贵，絮花飘忽。抵障狂澜，提携正印，一柱天擎突兀。平生分明处，是从容处□，不差毫发。把朝市山林，一般看了，无边风月。 
深衣清到骨。紫枢府、谁信曾簪笏。炊脱粟、黄鸡白酒，补菊栽梅，碧溪绕、竹篱茅屋。无限轻描貌。都说道、诏书催发。想回首、招黄鹄。微微自笑，惟有赤松衣钵。相陪对门石佛。 
沁园春（单景山雪中以学佛自夸，因次韵戏抑之）
潇洒书斋，香清缕直，灯冷晕圆。忽惊窗鸣瓦，霰如筛下，裁冰翦玉，片似花鲜。深怕妨梅，也愁折竹，才作还休亦偶然。更深也，漫题窗记瑞，诗思绵绵。 
闻君礼佛日千。浪说道繁华不值钱。想鸳衾底下，都将命乞。蒲龛里畔，未必心安。兜率天宫，清凉境界，总是由心不是缘。雪山上，自有人坐了，不到君边。 
沁园春（丁未春补游西湖）
出禁城西，湖光自别，唤醒两瞳。有画桥几处，通人南北，绿堤十里，分水西东。问柳旗亭，簇山梵所，空翠烟飞半淡浓。偏奇处，看笙歌千舫，泛绮罗宫。 
从容。莫问城中。是则是繁华九市通。奈一番雨过，沾衣泥黑，三竿日上，扑面尘红。那壁喧嚣，这边清丽，咫尺中间敻不同。休归去，便舣舟荷外，梦月眠风。 
沁园春（寿吴竹溪）
