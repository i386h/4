<!-- { "loadSidebar": true } -->
赵家姊妹，合在昭阳殿。因甚人间有飞燕。见伊底，尽道独步江南，便江北、也何曾惯见。 
惜伊情性好，不解嗔人，长带桃花笑时脸。向尊前酒底，得见些时，似恁地、能得几回细看。待不眨眼儿、觑著伊，将眨眼底工夫，剩看几遍。 
眼儿媚
楼上黄昏杏花寒。斜月小栏干。一双燕子，两行征雁，画角声残。 
绮窗人在东风里，洒泪对春间。也应似旧，盈盈秋水，淡淡春山。 

　
赵企
失调名
闻道南丹风土美。流出溅溅五溪水。威仪尽识汉君臣，衣冠已变□番子。 
凯歌还、欢声载路。一曲春风里。不日万年觞，猺人北面朝天子。 
感皇恩
骑马踏红尘，长安重到。人面依前似花好。旧欢才展，又被新愁分了。未成云雨梦，巫山晓。 
千里断肠，关山古道。回首高城似天杳。满怀离恨，付与落花啼鸟。故人何处也，青春老。 

　
汪存
步蟾宫
玉京此去春犹浅。正雪絮、马头零乱。姮娥剪就绿云裳，待来步蟾宫与换。明年二月桃花岸。棹双浆、浪平烟暖。扬州十里小红楼，尽卷上珠帘一半。 

　
夏倪
减字木兰花（宣和庚子登浯台作）
江涵晓日。荡漾波光摇桨入。笑指浯溪。漫叟雄文锁翠微。 
休嗟不偶。归到中州何处有。独立风烟。湘水浯台总接天。 

　
祖可
小重山
谁向江头遣恨浓。碧波流不断，楚山重。柳烟和雨隔疏钟。黄昏后，罗幕更朦胧。 
桃李小园空。阿谁犹笑语，拾残红。珠帘卷尽落花风。人不见，春在绿芜中。 
菩萨蛮
西风簌簌低红叶。梧桐影里银河匝。梦破画帘垂。月明乌鹊飞。 
新愁知几许。欲似丝千缕。雁己不堪闻。砧声何处村。 
菩萨蛮
谁能画取沙边雨。和烟澹扫蒹葭渚。别岸却斜晖。采莲人未归。 
鸳鸯如解语。对浴红衣去。去了更回头。教侬特地愁。 

　
张阁
声声慢
长天霞散，远浦潮平，危阑注目江皋。长记年年荣遇，同是今朝。金銮两回命相，对清光、频许挥毫。雍容久，正茶杯初赐，香袖时飘。 
归去玉堂深夜，泥封罢，金莲一寸才烧。帝语丁宁，曾被华衮亲褒。如今谩劳梦想，叹尘踪、杳隔仙鳌。无聊意，强当歌对酒怎消。 

　
刘焘
花心动
偏忆江南，有尘表丰神，世外标格。低傍小桥，斜出疏篱，似向陇头曾识。暗香孤韵冰雪里，初不怕、春寒要勒。问桃杏贤瞒，怎生向前争得。 
省共萧娘笑摘。玉纤映琼枝，照人一色。澹粉晕酥，多少工夫，到得寿阳宫额。再三留待东君看，管都将、别花不惜。但只恐、南楼又三弄笛。 
八宝妆
门掩黄昏，画堂人寂，暮雨乍收残暑。帘卷疏星门户悄，隐隐严城钟鼓。空街烟暝半开，斜日朦胧，银河澄淡风凄楚。还是凤楼人远，桃源无路。 
惆怅夜久星繁，碧空望断，玉箫声在何处。念谁伴、茜裙翠袖，共携手、瑶台归去。对修竹、森森院宇。曲屏香暖凝沈炷。问对酒当歌，情怀记得刘郎否。 
转调满庭芳
风急霜浓，天低云淡，过来孤雁声切。雁儿且住，略听自家说。你是离群到此，我共那人才相别。松江岸，黄芦影里，天更待飞雪。 
声声肠欲断，和我也、泪珠点点成血。一江流水，流也呜咽。告你高飞远举，前程事、永没磨折。须知道、飘零聚散，终有见时节。 
菩萨蛮（四时四首回文?春）
小红桃脸花中笑。笑中花脸桃红小。垂柳拂帘低。低帘拂柳垂。 
袅花风鬓绕。绕鬓风花袅。归路月沉西。西沉月路归。 
菩萨蛮（夏）
簟纹双映冰肌艳。艳肌冰映双纹簟。窗外竹生风。风生竹外窗。 
点红潮醉脸。脸醉潮红点。廊上月昏黄。黄昏月上廊。 
菩萨蛮（秋）
露盘金冷初阑暑。暑阑初冷金盘露。风细引鸣蛩。蛩鸣引细风。 
雨零愁远路。路远愁零雨。空醉一尊同。同尊一醉空。 
菩萨蛮（冬）
屑琼霏玉堆檐雪。雪檐堆玉霏琼屑。山远对眉攒。攒眉对远山。 
拆梅寒映月。月映寒梅拆。阑倚暂愁宽。宽愁暂倚阑。 
菩萨蛮（四首?春）
湿花春雨如珠泣。泣珠如雨春花湿。花枕并欹斜。斜欹并枕花。 
织文回字密。密字回文织。嗟更数年华。华年数更嗟。 
菩萨蛮（夏）
润肌饶汗香红沁。沁红香汗饶肌润。低槛小山围。围山小槛低。 
枕横钗坠鬓。鬓坠钗横枕。归梦与郎期。期郎与梦归。 
菩萨蛮（秋）
绿窗斜动摇风竹。竹风摇动斜窗绿。虚幌夕凉初。初凉夕幌虚。 
曲眉愁翠蹙。蹙翠愁眉曲。无雁寄书来。来书寄雁无。 
菩萨蛮（冬）
雪窗寒听孤灯灭。灭灯孤听寒窗雪。残漏惜衾闲。闲衾惜漏残。 
说时常恨别。别恨常时说。还不奈宵寒。寒宵奈不还。 

　
范致虚
满庭芳慢
紫禁寒轻，瑶津冰泮，丽月光射千门。万年枝上，甘露惹祥氛。北阙华灯预赏，嬉游盛、丝管纷纷。东风峭，雪残梅瘦，烟锁凤城春。 
风光何处好，彩山万仞，宝炬凌云。尽欢陪舜乐，喜赞尧仁。天子千秋万岁，征招宴、宰府师臣。君恩重，年年此夜，长祝本嘉辰。 

　
郑少微
鹧鸪天
谁折南枝傍小丛。佳人丰色与梅同。有花无叶真潇酒，不问胭脂借淡红。 
应未许，嫁春风。天教雪月伴玲珑。池塘疏影伤幽独，何似横斜酒盏中。 
思越人（集句）
欲把长绳系日难。纷纷从此见花残。休将世事兼身事，须看人间比梦间。 
红烛继，艳歌阑。等闲留客却成欢。劝君更尽一杯酒，赢得浮生半日闲。 

　
李新
临江仙
杨柳梢头春色重，紫骝嘶入残花。香风满面日西斜。只知间信马，不觉误随车。 
已许洞天归路晚，空劳眼惜眉怜。几回偷为掷花钿。今生应已过，重结后来缘。 
浣溪沙（秋怀）
千古人生乐事稀。露浓烟重薄寒时。菊花须插两三枝。 
未老功名辜两鬓，悲秋情绪入双眉。茂陵多病有谁知。 
前调（书所见）
雨霁笼山碧破赊。小园围屋粉墙斜。朱门间掩那人家。 
素腕拨香临宝砌，层波窥客擘轻纱。隔窗隐隐见簪花。 
摊破浣溪沙
几度珠帘卷上钩。折花走马向扬州。老去不堪寻往事，上心头。 
陶令无聊惟喜醉，茂陵多病不胜愁。脉脉春情长不断，水东流。 

　
欧阳辟
临江仙（九日登碧莲峰）
涧碧山红粉烂漫，烟萝远映霜枫。倚阑人在暮云东。遥天垂众壑，平地起孤峰。 
大好家山重九日，尊前切莫匆匆。黄花消息雁声中。寻芳须未晚，与客且携筇。 

　
司马槱
黄金缕
家在钱塘江上住。花落花开，不管年华度。燕子又将春色去。纱窗一阵黄昏雨。 
斜插犀梳云半吐。檀板清歌，唱彻黄金缕。望断云行无去处。梦回明月生春浦。 
河传
银河漾漾。正桐飞露井，寒生斗帐。芳草梦惊，人忆高唐惆怅。感离愁，甚情况。 
春风二月桃花浪。扁舟征棹，又过吴江上。人去雁回，千里风云相望。倚江楼，倍凄怆。 

　
王重
蝶恋花
去岁花前曾记有。坐醉嬉游，花下携纤手。粉面与花相间斗。星眸一转晴波留。 
一见新花还感旧。泪眼逢春，忍更看花柳。春恨厌厌如永昼。□□寂寞黄昏后。 
烛影摇红
烟雨江城，望中绿暗花枝少。惜春长待醉东风，却恨春归早。 
纵有幽情欢会，奈如今、风情渐老。凤楼何处，画阑愁倚，天涯芳草。 

　
王采
浣溪沙
雪里东风未过江。陇头先折一枝芳。如今疏影照溪塘。 
北客乍惊无绿叶，东君应笑不红妆。玉真爱着淡衣裳。 
渔家傲
日月无根天不老。浮生总被消磨了。陌上红尘常扰扰。昏复晓。一场大梦谁先觉。 
雒水东流山四绕。路傍几个新华表。见说在时官职好。争信道。冷烟寒雨埋荒草。 
浣溪沙
扇影轻摇一线香。斜红匀过晚来妆。娇多无事做凄凉。 
借问谁教春易老，几时能勾夜何长。旧欢新恨总思量。 
浣溪沙
珠箔随檐一桁垂。绣屏遮枕四边移。春归人懒日迟迟。 
旧事只将云入梦，新欢重借月为期。晚来花动隔墙枝。 
玉楼春
秋闺思入江南远。帘幕低垂闲不卷。玉珂声断晓屏空，好梦惊回还起懒。 
风轻只觉香烟短。阴重不知天色晚。隔窗人语趁朝归，旋整宿妆匀睡脸。 
玉楼春
绣屏晓梦鸳鸯侣。可惜夜来欢聚取。几声低语记曾闻，一段新愁看乍觑。 
繁红洗尽胭脂雨。春被杨花勾引去。多情只有旧时香，衣上经年留得住。 
蝶恋花
燕子来时春未老。红蜡团枝，费尽东君巧。烟雨弄晴芳意恼。两馀特地残妆好。 
斜倚青楼临远道。不管傍人，密共东君笑。都见娇多情不少。丹青传得倾城貌。 
蝶恋花
濯锦江头春欲暮。枝上繁红，着意留春住。祗恐东君嫌面素。新妆剩把胭脂传。 
晓梦惊寒初过雨。寂寞珠帘，问有馀花否。怅望草堂无一语。丹青传得凝情处。 
蝶恋花
秾艳娇春春婉娩。雨惜风饶，学得宫妆浅。爱把绿眉都不展。无言脉脉情何限。 
花下当时红粉面。准拟新年，都向花前见。争奈武陵人易散。丹青传得闺中怨。 
蝶恋花
镂雪成花檀作蕊。爱伴秋千，摇曳东风里。翠袖年年寒食泪。为伊牵惹愁无际。 
幽艳偏宜春雨细。红粉阑干，有个人相似。钿合金钗谁与寄。丹青传得凄凉意。 
蝶恋花
晕绿抽芽新叶斗。掩映娇红，脉脉群芳后。京兆画眉樊素口。风恣别是闺房秀。 
新篆题诗霜实就。换得琼琚，心事偏长久。应是春来初觉有。丹青传得厌厌瘦。 
蝶恋花
花为年年春易改。待放柔条，系取长春在。宫样妆成还可爱。鬓边斜作拖枝戴。 
每到无情风雨大。检点群芳，却是深丛耐。摇曳绿萝金缕带。丹青传得妖娆态。 

　
周纯
蓦山溪（墨梅、荆楚间鸳鸯梅、赋此）
江南春信，望断人千里。魂梦入花枝，染相思、同心并蒂。鸳鸯名字，赢得一双双，无限意。凝烟水。念远教谁寄。 
毫端写兴，莫把丹青拟。墨客要卿卿，想临池、等闲梳洗。香衣黯淡，元不涴缁尘，怜缟袂。东风里。只恐于飞起。 
满庭霜（墨梅）
脂泽休施，铅华不御，自然林下真风。欲窥馀韵，何处问仙踪。路压横桥夜雪，看暗淡、残月朦胧。无言处，丹青莫拟，谁寄染毫工。 
遥通。尘外信，寒生墨晕，依约形容。似疏疏斜影，蘸水摇空。收入云窗雾箔，春不老、芳意无穷。梨花雨，飘零尽也，难入梦魂中。 
菩萨蛮（题梅扇）
梅花韵似才人面。为伊写在春风扇。人面似花妍。花应不解言。 
在手微风动。勾引相思梦。莫用插酴醿。酴醿羞见伊。 
瑞鹧鸪
一痕月色挂帘栊。梅影斜斜小院中。狂醉有心窥粉面，梦魂无处避香风。 
愁来梦楚三千里，人在巫山十二重。咫尺蓝桥无处问，玉箫声断楚山空。 

　
曹希蕴
西江月（灯花）
