<!-- { "loadSidebar": true } -->
中河影圆。清泪落尊前。舞罢霓裳初服。肯为人妍。□□□□，算惟有、蕊宫天上仙。缑山鹤，亦欲蹁跹。 
贺新郎（题扬州琼花观）
试问司花女。是何年、培植琼葩，分来何谱。禁苑岂无新雨露，底事刚移不去，偏恋定、鹤城抔土。却怕杏花生眼觑。先廿年、和影无寻处。遗草木，悴风雨。 
看花老我成迟暮。绕阑干、追忆沈吟，欲言难赋。根本已非枝叶异，谁把赝苗裨补。但认得、唐人旧句。明月楼前无水部。扣之梅、梅又全无语。询古柏，过东鲁。 
沁园春（客山阳偕诸公游杜康庄刘伶台醉吟）
醉面挟风，携杜康酒，酹刘伶台。问漂母矶头，韩侯安在，钵山池下，乔鹊曾回。孝说仲车，忠传祖逖，忠孝如今亦可哀。清河口，但潮生潮落，帆去帆来。 
休獃。且饮三杯。莫枉教、东乌西兔催。更谁可百年，脱身不化，谁能五日，笑口长开。痛饮高歌，胡涂乱抹，快活斗山王秀才。今天下，曰利而已，何以平哉。 
糖多令（登淮安倚天楼）
直上倚天楼。怀哉古楚州。黄河水、依旧东流。千古兴亡多少事，分付与、白头鸥。 
祖逖与留侯。二公今在不。眉上、莫带星愁。笑拍危阑歌短阕，翁醉矣，且归休。 
沁园春（见王肯堂）
吾祖文中，曾于夫子，受罔极恩。有宇宙以来，春秋而后，三纲所系，万古常存。列国何时，东吴何地，十哲之中尚有言。况今也、与圣贤邦域，同一乾坤。 
卑飞难傍天阍。但勃窣衔香拜圣门。要水看黄河，山登岱岳，鲁求君子，学究中原。虽有他人，不如同姓，仰止文星出禁垣。又安得，借蒙庄大瓢，酌泗水之源。 
西河（和周美成金陵怀古）
江左地。兴亡旧恨谁记。腥风不搅洛山云，怒涛怎起。泪眶历落泫新亭，碑趺犹卧江际。 
古今事，天莫倚。废兴元有时系。女墙月色自荒荒，尽平寸垒。舞台歌榭草痕深，青溪弥望烟水。 
马蹄杂B241锦绣市。认乌衣六朝，东巷西里。景物已非人世。但长干铁塔，BFF9然相对。檐铃嘈囋薰风里。 

　
蒲寿
满江红（登楼偶作）
楼倚虚空，觉人世、不知何处。人缥缈、半檐星斗，一窗风露。潮退沙平凫雁静，夜深月黑鱼龙怒。把清樽、独自笑余生，成何事。 
尘埃外，谈高趣。烟波上，题诗句。这美景良宵，且休虚度。梦觉宦情甜似蜡，老来况味酸如醋。念儿曹、南北几时归，情朝暮。 
贺新郎（赠铁笛）
铁笛穿花去。问长安、市上生涯，而今何似。破帽青衫尘满面。不识何人共语。且面壁、听风案此句“听”字上或“风”字下脱一字雨。惟我虚中元识破，笑人间、日月无停杼。名与利，莫轻许。 
人生穷达皆天铸。试灯前、为问灵龟，劝君休怒。心肯命通元有数，何幸知音记取。季主也、应留得住。百岁光阴弹指过，算伯夷、盗F5C5俱尘土。心一寸，人千古。 
渔父词（十三首）
万里长江一钓丝。萧萧蓬鬓任风吹。微雨过，片帆欹。青山浓淡更多奇。 
渔父词
江渚春风淡荡时。斜阳芳草鹧鸪飞。莼菜滑，白鱼肥。浮家泛宅不曾归。 
渔父词
烟浦回环几百湾。无人知此橛头船。风露冷，月娟娟。云间一过看飞仙。 
渔父词
野缆闲移石笋江。旁人争看老眉庞。铺月席，展风窗。飞来何处白鸥双。 
渔父词
葭荻横披众木东。浪花如雪晚来风。云母幌，水晶宫。莲花一叶白头翁。 
渔父词
飘忽狂风一霎间。长鱼吹浪势如山。牢系缆，蓼花湾。白鸥沙上伴人闲。 
渔父词
清晓朦胧古渡头。烟中人语舻声柔。云五色，蜃成楼。鸡鸣日出似罗浮。 
渔父词
搔首推篷晓色新。雪花飘瞥大江滨。渔父醉，不收缗。白髭红颊玉为人。 
渔父词
明月愁人夜未央。篷窗如画水浪浪。何处笛，起凄凉。梅花喷作一天霜。 
渔父词
白首渔郎不解愁。长歌箕踞亦风流。江上事，寄蜉蝣。灵均那更恨悠悠。 
渔父词
琉璃为地水精天。一叶渔舟浪满颠。风肃肃，露娟娟。家在芦花何处边。 
渔父词
江上浪花飞洒天。拍阶鞺EC61屋如船。月不夜，水无边。何处笛声人未眠。 
渔父词
远入茫茫无尽边。渔舟来往似行天。欹枕看，不成眠。谁识人间太乙仙。 
渔父词（书玄真祠壁?二之一）
白水塘边白鹭飞。龙湫山下鲫鱼肥。欹雨笠，著云衣。玄真不见又空归。 
渔父词（二之二）
岩下无心云自飞。塘边足雨水初肥。龟曳尾，绿毛衣。荷盘无数尔安归。 
欸乃词（赠渔父刘四）
白头翁。白头翁。江海为田鱼作粮。相逢只可唤刘四，不受人呼刘四郎。 

　
汪梦斗
摸鱼儿（过东平有感）
忆旧时、东方□郡，东原尽是佳处。梁都破了寿南渡，几遍狐号鳝舞。君试觑。环一抹荒城，草色今如许。芳华旧地。曾一上飞云，歌台酒馆，落日乱鸦度。 
吟情苦。滴尽英雄老泪。凄酸非是儿女。西湖似我西湖否。只怕不如西子。秋欲暮。要一看秋波，又自催归计。休□浪语。待过江说与，高车驷马，今是朝天路。 
踏莎行（贺宗人熙甫赴任）
选得官归，黄埃满面。难于奏赋明光殿。秋帆落日渡淮来，三杯酒浊凭谁劝。 
旧日佳词，自吟一遍。绿袍不是嫦娥翦。红楼十里古扬州，无人为把珠帘卷。 
南乡子（初入都门漫赋）
西北有神州。曾倚斜阳江上楼。目断淮南山一抹，何由。载泪东风洒汴流。 
何事却狂游。直驾驴东渡白沟。自古幽燕为绝塞，休愁。未是穷荒天尽头。 
朝中措（客邸有感）
人言楼观似寥阳。巍倚太清傍。便有二京赋手，也须费力铺张。 
客窗梦断，星稀月澹，一枕凄凉。旧日春风汴水，□□多少垂杨。 
人月圆
寻常一样窗前月，人只看中秋。年年今夜，争寻诗酒，共上高楼。 
一奁明镜，能圆几度，白了人头。良辰美景，赏心乐事，输少年游。 
金缕曲（月夕赋道词，书毕，怆然有感，再赋此）
满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无余蕴。却不是，诉贫病。 
宫庭花草坦幽径。想夜深、女墙还有，过来蟾影。千古词人伤情处，旧说石城形胜。今又说、断桥风韵。客里婵娟都相似，只後朝、不见潮来信。且喜得，四边静。 

　
刘埙
湘灵瑟（故妓周懿葬桥南）
酸风泠泠。哀笳吹数声。碎雨冥冥。泣瑶英。花心路，芙蓉城。相思几回魂惊。肠断坟草青。 
醉思仙（黄南山县寄所寓）
琼楼几间。瑶徽几弹。觅花声绕回阑。悄微闻佩环。 
帘栊昼闲。炉薰昼残。午风摇曳屏山。露裙红一班。 
点绛唇
风卷游云，梨云梦冷人何处。一溪烟雨。遮断垂杨路。 
恨入琴心，能写当时语。愁无绪。泪痕红蠹。犹带香如故。 
浣溪沙（道情）
已断因缘莫更寻。寻时烦恼不如心。从今休听世间音。 
鸾梦渐随秋水远，鹤情甘伴野云深。隔楼花月自阴阴。 
菩萨蛮（题山馆）
长亭望断来时路。楼台杳霭迷花雾。山雨隔窗声。思君魂梦惊。 
泪痕侵褥锦。闲却鸳鸯枕。有泪不须垂。金鞍明月归。 
菩萨蛮（和詹天游）
故园青草依然绿。故宫废址空乔木。狐兔穴岩城。悠悠万感生。 
胡笳吹汉月。北语南人说。红紫闹东风。湖山一梦中。 
谒金门（题建昌城楼）
云薄薄。人静黄梅院落。细数花期并柳约。新愁沾一握。 
梦醒从前多错。寄恨画檐灵鹊。明月欲西天寂寞。魂销连晓角。 
谒金门（庆彭教任满）
花雾暖。红逗海棠开半。毡坐谈经春四换。今朝官正满。 
好上鳌坡虎观。好近御屏香案。休笑吾侬行色缓。待君来作伴。 
谒金门
至“刘郎正是当年少。更那堪、天教赋与，许多才调”之句，笑谓余曰：古曲名今日恰好使得。予因以此意作小词题壁，明日遂行。后二年再访之，壁间醉墨尚存，而人已他适矣。然旧词多有见之者，姑录于此。 
眉月小。红烛画楼歌绕。唱到刘郎频笑道。古词今恰好。 
深夜银屏香袅。明日雕鞍尘杳。一饷春风容易晓。三生思不了。 
谒金门（题吕真人醉桃源像）
春正媚。闲步武陵源里。千树霞蒸红散绮。一枝高插髻。 
飞过洞庭烟水。酩酊莫教花坠。铅鼎温温神竭帝。何曾真是醉。 
清平乐（赠教坊乐师）
铿金戛玉。弹就神仙曲。铁拨鶤弦清更熟。新腔浑胜俗。 
教坊尽道名师。声华都处俱知。指日内前宣唤，云韶独步丹墀。 
太常引（送丁使君）
甘棠春色满南丰。春好处、在黉宫。宫柳映墙红。对墙柳、常思耐翁。 
文章太守，词华哲匠，人与易居东。攀恋计无从。判行省、重临旧封。 
柳梢青（哀二歌者，邓元实同赋）
青鸟西沈，彩鸾北去，月冷河桥。梦事荒凉，垂杨暗老，几度魂销。 
云边音信迢迢。把楚些、凭谁为招。万叠清愁，西风横笛，吹落寒潮。 
恋绣衾（城南净凉亭赋）
轻风吹雾月满廓。芙蕖香、飘入隔窗。记旧月、闲庭院，擘碎红、蒙幂晓妆。 
如今两鬓秋凄恻，负凌波、万倾凄凉。花若惜、刘郎老，倩藕丝、牵住夕阳。 
临江仙（和陈宪使韵）
朔雪驱将残腊去，东风放出新晴。绣衣瑞彩照岩城。江天收宿霭，湖水动春声。 
要净狐嗥并鱓舞，未烦鹤怨猿惊。元龙老气正峥嵘。毫端肤寸润，野烧绿痕生。 
洞仙歌（大德壬寅秋送刘春谷学正）
津亭折柳，正秋光如画。绕路黄花拥朝马。叹市槐景淡，池藻波寒，分明是、三载春风难舍。 
军峰天际碧，云隔空同，无奈相思月明夜。薇药早催人，应占先春，休如我、醉卧水边林下。待来岁、今时庆除书，绣锦映宫花，玉京随驾。 
西湖明月引（用白云翁韵送客游行都）
江村烟雨暗萧萧。涨寒潮。送春桡。目断京尘，何日听鸾箫。金雀觚棱千里外，指天际，碧云深，魂欲飘。 
薰炉炷愁烟尽销。酒孤斟、谁与招。满怀情思，任吟笺、赋笔难描。惆怅山风、吹梦老秋宵。绿漾湖心波影阔，终待到，借垂杨、月半桥。 
意难忘（咸淳癸酉用清真韵）
汀柳初黄。送流车出陌，别酒浮觞。乱山迷去路，空阁带余香。人渐远，意凄凉。更暮雨淋浪。悔不办，窄衫细马，两两交相。 
春梁语燕犹双。叹晓窗新月，独照刘郎。寄笺频误约，临镜想慵妆。知几梦，恼愁肠。任更驻何妨。但只怜，绿阴匝匝，过了韶光。 
六么令（云舍赵使君同赋）
晓来寒角，吹起愁相触。乱云黯淡江渚，疏柳双鸦宿。锦瑟银屏何处，花雾翻香曲。柔红娇绿。魂销往梦，羞向孤梅说幽独。 
燕支曾印素袂，绛艳收残馥。频问讯，道新来闷损纤腰束。多谢芳心倦恋，罗结文鸳蹴。前欢谁卜。云笺封蜡，就寄相思恨盈B744。 
