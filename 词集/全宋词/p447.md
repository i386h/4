<!-- { "loadSidebar": true } -->
小驻碧油，公两载、重临初度。满全楚，袭人和气，拍天歌舞。波涌荆江流不断，地连巫峡山无数。指此山、此水诵公恩，难忘处。 
民有恨，来何暮。民有愿，归无遽。各相携卧断，衮衣归路。只恐九重劳梦寐，不容十国私霖雨。看便飞、丹诏日边来，朝天去。 
醉蓬莱
记征鸿归候，梦燕来时，雪清梅瘦。寒日迎长，觉微宽宫漏。翼轸分辉，斗牛呈瑞，间气维钟秀。江左风流，夷吾家世，尘源深厚。况是新闻，日边增秩，诰墨方妍，玉符将剖。五马西还，看鸳鸿为偶。我有新词，不论龟鹤，会祝公眉寿。南浦长春，西山不老，年华同久。 
念奴娇
菊黄萸紫，近重阳、天气秋光如洗。怀燕占熊，还又应、崧岳生申时节。玉女擎香，金仙持送，锦里欢声彻。照人风度，满怀俱是冰雪。 
那更千里江城，政成人化，比春生秋杀。双凤云间御诏墨，将下十行新札。黄阁亨衢，碧油重幕，稳复清毡物。策勋归去，蟠桃犹许三窃。 
念奴娇
山光堂下，恰催花雨过，韶华将半。蝶舞回风莺度曲，暖响笙箫庭院。泥轼仙翁，当时此夕，正梦投怀燕。紫髯黄发，到今如此清健。 
岂但风月平分，海沂千里，流得欢声遍。屈宋江山，还助说，莫惜金荷频卷。问寿何如，凤池三到，却放壶天晚。赤松应待，挂冠归伴萧散。 
玉楼春
生申时节书云月。惊怪玉梅开不彻。犯寒那得一枝春，要与邦君供胜绝。 
可轩有个词清切。解送双凫朝降阙。一声声祝一千年，试倩雪儿歌几阕。 
贺新郎
晓色收梅雨。玉衡高、寒杓插午，月生银浦。一片祥光横碧落，幻出新晴院宇。拥阆苑、擎香天女。簇引飞仙来瑞世，向鸟衣巷陌，生文度。人物似，古怀祖。 
履声合上尧阶去。问如何低回计幕，蜀山深处。金字催还知有日，且听尊前妙语。更领略、双成歌舞。愿借流三峡水，与君侯尽作流霞注。觞百举，寿千数。 
渔家傲
橘绿橙黄霜落候。小春天气宜晴书。一片祥光横宇宙。仙乐奏。千官共祝南山寿。 
湛露恩波浓似酒。□堂宴罢嵩呼后。压帽宫花红欲溜。还拜手。瞻天望圣徘徊久。 
祝英台近
绛河清，丹阙晓。云路烛龙照。鹤发仙翁，笞凤下天眇。莹然璞玉襟怀，层冰风表。镇长住、人间三岛。 
怎知道。不用九转丹砂，灵椿自难老。骥子麟儿、勋业付渠了。已持红药开时，赤松游处，寿觞对、壶天倾倒。 
胜胜慢
荣喉娇脆，燕体轻盈，争翻妙舞新声。元是君侯生日，爽气澄清。天应人为献寿，春着意、花也留情。恣豪饮，似流觞曲水，前度兰亭。 
况遇湖山官满，无一事、身心分外安宁。买个归舟，随鸥趁鹭长征，看西真桃熟，南极星明。 
临江仙
江上小春来几许，湘桃已发微妍。开云今夕降飞仙。花神回暖律，天女炷祥烟。 
见说士元方展骥，低回共应尘缘。人间更住一千年。却骑丹凤去，归到五云边。 
临江仙
秋色三分才过二，江城又近重阳。翠蓂双荚为谁芳。梅仙生此日，神物自呈祥。 
陶菊半黄萸斗紫，一时来共飞觞。祝君腾踏比奇章。玉枝元不许，眉寿与天长。 
临江仙
解事西风真可意，秋声不到尧蓂。尚余荚十分清。知君当此际，清梦应长庚。 
道骨仙风元不老，天开鹤算龟龄。更看宝带换红鞓。拂衣辞筦库，谈笑取功名。 
蝶恋花
问讯梅花开也未。孕雪■香，春在寒梢尾。试与折来供一醉。寿乡容与生春意。 
律转黄钟霜小霁。月姊乘鸾，伴我浮尘世。结取年年今日誓。梅花影里看仙桂。 
贺新郎
三月桃花浪。涌荆红、浮光散彩，倚空千丈。杨柳阴中长堤路，一片笙歌暖响。春待晚、气清天亮。闻道君侯生此日，具虎头、飞食封侯相。风度远，襟怀爽。 
宝杯为我倾家酿。醉乡深，何妨更尽，吸川鲸量。富贵时来应自有，岂在随人俯仰。且共把、眉头开放。但得仙风长不老，又安知、不做东南将。勋业付，云台上。 
瑞鹧鸪
江梅还是嫁东风。夜半春心一点融。知道个人生此日，暗香浮雪荐金钟。 
阳春一曲无他愿，长愿梅花似玉容。教见夫荣并子贵，与梅同过百年冬。 
清平乐
西风猎猎，秋到双蓂荚。天女擎香开寿□，寿酒浮花蘸甲。 
眉间一点轻黄，归帆已载斜阳。去矣留中好住，尧天日月偏长。 
沁园春
金虎鸣秋，玉龙斯月，天气正凉。应梦熊时候，叶丹苔碧，栖鸾亭馆，橘绿橙黄。人在兰台公子上，更身寄风流屈宋乡。登赏处，记含情纾思，曾赋高唐。 
春明旧家不远，算蝉嫣袭庆，都付仇香。况鹍弦初续，和生角征，鹗书频下，名厕循良。但得西风吹峡水，尽倒卷波澜添寿觞。功业事，有朱颜领略，未许称量。 
满江红
腊近嘉平，谁教放、梅梢弄雪。更为问、霜前甘泽，应何时节。十荚尧蓂开翠羽，一番潘貌蒸红颊。是武夷、六六洞王中，生贤哲。 
头未雪，心犹铁。柔不茹，刚难折。个功名怀抱，试看摅发。渌水中间辞地角，绛霄高处朝天阙。管痴儿、事了挂冠归，方华发。 
满江红
居士生朝，元来是、湖山胜日。长共荐、霜前篱落，半黄橙橘。酒压浮蛆新旨酽，香浮瑞兽祥烟密。更小蛮、清唱入时宜，声飘逸。 
湖海量，冰霜质。年未老，身犹屈。记平生操履，几曾亏失。季野阳秋虽有自，伯仁崆峒原无物。待着君、添个老人星，人间出。 
满江红
解语宫商，为谁奏、长生一曲。见说道、宓堂深处，宝香芬馥。月里飞仙云际下，乘鸾来伴凫仙宿。约年年、生日醉冰笋，簪梅玉。 
花与貌，争清淑。云共发，斗新绿。尽壶觞为寿，苦无他说。有子有孙真老大，无嗔无妒家和睦。更鸾花、剩着几番封，平生足。 
贺新郎
逗晓晴烟敛。过书云、祥开五日，漏添宫线。葭莞飞灰微度暖，眷着梅梢尚浅。怪深院、笙箫如剪。非雾非烟浮月观，应麟书，吐处豪英产。迟绣斧，启华宴。 
楚腰舞彻霓裳遍。拥金船，柔纤莹玉，十分争劝。醉入无何休莫问，日下长安非远。况一点、眉黄新见。掩鼻功名须办了，赋归来、却访乔松伴。应未许，雪枝汗。 
贺新郎
急雨收庚暑。倚三峰、祥光万丈，晓窥临汝。金石台边人语闹，惊怪麟书夜吐。又却是、重生申甫。笔底婆澜翻瀚海，更风流，不减王文度。冰共雪，是标矩。 
双凫有底人间住。为萍江，一齐洗尽，吏奸民蠹。见说王堂新有诏，趣近尧天尺五。看紫闼黄扉平步。我有新翻长寿曲，愿淮波、衮衮长东注。波未竭，寿无数。 
鹧鸪天
挺挺君家有祖风。■任余庆尚无穷。钓鳌莫问当年事，汗马须收第一功。 
何日是，梦维熊。麦光摇翠浪花红。一尊敬为祈难老，要作人间矍铄翁。 
鹧鸪天
落落南班间世英。风流人物汉更生。当时良月垂孤处，天女惊香下广庭。 
鲸作量，兕为觥。尽倾家酿祝修龄。校雠天禄须君辈，藜杖看陪太乙皇。 
鹧鸪天
瑞霭朝迷紫极宫。梅香轻度琐窗风。关西都护生时节，来吐芳心献寿钟。 
头未白，频先红。臂强方解挽雕功。银符玉帐轻毡在，稳著功名继乃翁。 
菩萨蛮
小春撋就双桃靥。伴他二六尧蓂荚。红绿若为新。个时生玉人。 
玉人持酒笑。笑与仙翁道。从此百年中。莺花几度封。 
虞美人
瑶台夜冷清霜泣。听得双成语。有人乘月下云端。吹彻凤箫来此、伴栖鸾。 
尊前有个新番曲。不唱蟠桃熟。一杯聊驻玉精神。长与雪梅争韵、更争春。 
虞美人
吕城春色知何处。试听流莺语。江头别有小壶天，唤起一番花柳、弄芳妍。 
主人元是虬髯种。胸次吞云梦。一尊何翅祝长年。看取金枝从此、更■联。 
虞美人
菊花不等重阳到。昨夜都开了。问知仙子是生辰。彩翠浮金来供、玉壶春。 
周郎莫计文君寿。头白须相守。从今更数百年期。月底云间同跨、彩鸾归。 
虞美人
蓂飞八叶书云后。此日孙枝秀。爱他风味似吾人。都是笔头能篆、又能文。 
青青两鬓年方壮。儿女俱成长。要添福寿与荣华。教取一庭兰玉、共成家。 
虞美人
疏梅淡月年年好。景思今年早。迎长时节近佳辰。看取衮衣华发、尽麒麟。 
酒中倒卧南山绿。起舞人如玉。风流椿树可怜生。长与柳枝桃叶、共青青。 
念始娇（寿暨干）
挽红留翠，为东皇、那住二分春色。燕舞回风莺度曲，晴昼光生瑶席。天女擎香，长庚入梦，还有飞仙谪。方瞳方颊，玉壶清浸胸臆。 
休问辟谷延年，介君眉寿，自有阴功□。膝下鹓雏俱擢秀，争奋摩天云翼。白雪声中，黄流影里，且放琼舟侧。醉乡深处，兴来时拊金伏。 

　
周云
洞仙歌
千崖滴翠。正秋高时候。橙黄橘绿又重九。有蓬壶仙子、赤鲤来游，风云会，施展经纶妙手。 
去年称寿处，北斗天浆，今夜天浆挹南斗。听笙箫云里奏，月满琼楼，瑶台上、拥出嫦娥观酒。 
待脚踏层云倒天河，尽倾向霞觞，与君为寿。 

　
王孝严
念奴娇
昨宵灰动，有阶前春草，侵凌春雪。碧玉堂前为寿处，齐祝遐龄千百。夜冷笙箫，庭深灯火，应照梅妆额。容华依旧，向来姑射标格。 
独恨绾系日边，东风回首，还有溪山隔。怅望云飞，凝伫久，空使怀英心折。遥折一枝，饱斟花露，再拜瞻南极。愿言来岁，凤池同看春色。 

　
陈晔
南歌子
腰下重金贵，眉间一点黄。定知从此庆非常。况有阴功宜寿、等天长。 
乞得仙家酒，来称诞日觞。乃翁阿母醉何妨。行见诸郎接武、上明光。 
满庭芳
翠竹阴团，绿荷乡嫩，朝来和气盈盈。薰风楼阁，玉燕梦初成。便有功名壮志，持符节，麟虎频。更归来后，挂冠神武，四海□高名。 
今年，方八十，莱衣舞处，岨拜霞觥。想笙歌递奏，鼎沸欢声。何用渠渠颂祝，自应合、福禄安荣。丹台上，玉清山籍，金字注长生。 
醉蓬莱
算当年紫府，乘兴霓车，世间游戏。符节功名，谩略儿小试。自挂衣冠，旋栽松菊，占水云佳致。九人年高，重重恩渥，丝纶光贲。 
十里西湖，九霞仙酿，举劝吾翁，诞辰一醉。窦氏阴功，筹彭笺久视。啸傲壶中，燕超尘外，此乐谁能继。庭砌年年，斑斓□济，朱颜见喜。 

　
邵元实
水调歌头
双阙步云尾，六阁上鳌头。侍臣冠底，英英人物是君侯。闻道东皇深意，回想西清往事，早晚启金瓯。丹扆伫宏略，黄阁待名流。 
九秋天，千岁日，一樽酬。策勋黄石，相期茅土更封侯。稳扈钩陈天仗，净扫搀抢氛祲，按辔入神州。收了卢龙塞，却访赤松游。 

　
卑叔文
喜迁莺（寿邵太尉）
春回天际，见柳眼翠窥，梅腮粉腻。日庆三阳，时逢千载，帷幄挺生元帅。亘古抚今忠义，天下安危注意。负英伟，信功高耿贾，勋侔霍卫。 
