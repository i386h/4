<!-- { "loadSidebar": true } -->
莲脸能匀眉黛皱。相思泪滴残妆透。总是自家为事谬。从今后。这回断了心先有。 
渔家傲
楼鼓数声人迹散。马蹄不响街尘软。门户深深扃小院。帘不卷。背灯尽烛红条短。 
归路恍如春梦断。千愁万恨知何限。昨夜月华明似练。花影畔。算来惟有嫦娥见。 
阮郎归
□□今日那人家。琐窗红影斜。髻云散乱不胜花。偷匀残脸霞。 
梁燕老，石榴花。佳期今已差。凭阑思想入天涯。暮云重叠遮。 

　
聂胜琼
鹧鸪天（寄李之问）
玉惨花愁出凤城。莲花楼下柳青青。尊前一唱阳关后，别个人人第五程。 
寻好梦，梦难成。况谁知我此时情。枕前泪共帘前雨，隔个窗儿滴到明。 

　

h t t p : // hi. ba idu .co m /云 深 无 迹
赵才卿
燕归梁
细柳营中有亚夫。华宴簇名姝。雅歌长许佐投壶。无一日、不欢娱。 
汉王拓境思名将，捧飞诏欲登途。从前密约尽成虚。空赢得、泪流珠。 

　
任昉
雨中花慢
事往人离，还似暮峡归云，陇上流泉。奈向分罗带，已断么弦。长记歌时酒畔，难忘月夕花前。相携手处，琼楼珠户，触目依然。 
从来惯共，锦衾屏枕，长效比翼文鸳。谁念我，而今清夜，常是孤眠。入户不如飞絮，傍怀争及炉烟。这回休也，一生心性，为你萦牵。 

　
都下妓
朝中措（改欧阳修词）
屏山栏槛倚晴空。山色有无中。手种庭前桃李，别来几度春风。文章宰相，挥毫万字，一饮千钟。行乐不须年少，尊前看取仙翁。 

　
刘彤
临江仙
千里长安名利客，轻离轻散寻常。难禁三月好风光。满阶芳草绿，一片杏花香。 
记得年时临上马，看人眼泪汪汪。如今不忍更思量。恨无千日酒，空断九回肠。 

　
僧儿
满庭芳
团菊苞金，丛兰减翠，画成秋暮风烟。使君归去，千里倍潸然。两度朱幡雁水，全胜得、陶侃当年。如何见，一时盛事，都在送行篇。 
愁烦。梳洗濑，寻思陪宴，把月湖边。有多少、风流往事萦牵。闻道霓旌羽驾，看看是、玉局神仙。应相许，冲云破雾，一到洞中天。 

　
胡仔
满江红
泛宅浮家，何处好、苕溪清境。占云山万叠，烟波千顷。茶灶笔床浑不用，雪蓑月笛偏相称。争不教、二纪赋归来，甘幽屏。 
红尘事，谁能省。青霞志，方高引。任家风舴艋，生涯笭箸。三尺鲈鱼真好脍，一瓢春酒宜闲饮。问此时、怀抱向谁论，惟箕颍。 
水龙吟（以李长吉美人梳头歌填）
梦寒绡帐春风晓，檀枕半堆香髻。辘轳初转，阑干鸣玉，咿哑惊起。眠鸭凝烟，舞鸾翻镜，影开秋水。解低鬟试整，牙床对立，香丝乱、云撒地。 
纤手犀梳落处，腻无声、重盘鸦翠。兰膏匀渍，冷光欲溜，鸾钗易坠。年少偏娇，髻多无力，恼人风味。理云裾下阶，含情不语，笑折花枝戏。 

　
王昂
好事近（催妆词）
喜气拥朱门，光动绮罗香陌。行到紫薇花下，悟身非凡客。 
不须脂粉涴天真，嫌怕太红白。留取黛眉浅处，画章台春色。 

　
谢明远
菩萨蛮
春风春雨花径眼。石泉槐火春容晚。流水自无情。回波聚落英。 
问春何处去。春向天边住。举酒欲销愁。酒阑愁更愁。 
踏莎行
楚树芊绵，江云芜漫。晓风吹堕梅千片。惊禽飞去响春空，平沙月落光零乱。 
人意伤离，物华惊换。武夷此去如天远。临分为我少留连，柳条独在江南岸。 

　
张焘
踏莎行
阳复寒根，气回枯杆。前村昨夜梅初绽。谁言造化没偏颇，半开何独南枝暖。 
素艳幽轻，清香远散。雪中岂恨和羹晚。不知何处误东君，至今不使春拘管。 
恨欢迟
淡薄情怀。浅缀胭脂。独占江梅。最好是、严凝苦寒天气，却是开时。 
也不许、桃杏斗妍媸。也不许、雪霜相欺。又只恐、谁家一声羌笛，落尽南枝。 

　
林季仲
倾杯乐（宠庆主人寿，代作）
璧月初圆，彩云轻护，散雪叠冰凉馆。张眉竞巧，赵瑟新成，整顿戏衫歌扇。寿酒殷勤，娇语温柔，只愁杯浅。正连山玉枕，回波瑶席，漏长更款。良会久、细拥香肩，瑶庭闲步，共指渡河星点。今朝此日，同祝卿卿，福寿禄星齐转。但愿与君，歌舞常新，欢娱无算。看河桥鹊架，重会双星嬿婉。 

　
潘良贵
满庭芳（中秋）
夹水松篁，一天风露，觉来身在扁舟。桂花当午，雪卷素光流。起傍蓬窗危坐，飘然竟、欲到瀛洲。人世乐，那知此夜，空际列琼楼。 
休休。闲最好，十年归梦，两眼乡愁。谩赢得、萧萧华发盈头。往事不须追谏，从今去、拂袖何求。一尊酒，持杯顾影，起舞自相酬。 

　
董德元
柳梢青
满腹文章，满头霜雪，满面埃尘。直至如今，别无收拾，只有清贫。功名已是因循。最懊恨、张巡李巡。几个明年，几番好运，只是瞒人。 

　
冯时行
青玉案（和贺方回青玉案寄果山诸公）
年时江上垂杨路。信拄杖、穿云去。碧涧步虚声里度。疏林小寺，远山孤渚，独倚阑干处。 
别来无几春还暮。空记当时锦囊句。南北东西知几许。相思难寄，野航蓑笠，独钓巴江雨。 
虞美人（咏荼コ）
东君已了韶华媚。未快芳菲意。临居倾倒向荼コ。十万宝珠璎珞、带风垂。 
合欢翠玉新呈瑞。十日傍边醉。今年花好为谁开。欲寄一枝无处、觅阳台。 
虞美人
芳菲不是浑无据。只是春收取。都将酝造晚风光。百尺瑶台、吹下半天香。 
多愁多病疏慵意。也被香扶起。微吟小酌送花飞。更拼小屏幽梦、到开时。 
虞美人（重阳词）
去年同醉黄花下。采采香盈把。今年仍复对黄花。醉里不羞斑鬓、落乌纱。 
劝君莫似阳关柳。飞伴离亭酒。愿君只似月常圆。还使人人一月、一回看。 
渔家傲（冬至）
云覆衡茅霜雪后。风吹江面青罗皱。镜里功名愁里瘦。闲袖手。去年长至今年又。 
梅逼玉肌春欲透。小槽新压冰澌溜。好把升沉分付酒。光阴骤。须臾又绿章台柳。 
天仙子（荼コ已凋落赋）
风幸多情开得好。忍却吹教零落了。弄花衣上有馀香，春已老。枝头少。况又酒醒鶗鴂晓。 
一片初飞情已悄。可更如今纷不扫。年随流水去无踪，恨不了。愁不了。楼外远山眉样小。 
点绛唇
绛唇作别 
十日春风，吹开一岁间桃李。南柯惊起。归踏春风尾。 
世事无凭，偶尔成忧喜。歌声里。落花流水。明日人千里。 
玉楼春
杏花微露春犹浅。春浅愁浓愁送远。山拖馀翠断行踪，细雨疏烟迷望眼。 
暮云浓处轻吹散。往事时时心上见。不禁慵瘦倚东风，燕子双双花片片。 
点绛唇
江上新晴，闲撑小艇寻梅去。自知梅处。香满鱼家路。 
路尽疏篱，一树开如许。留人住。留人不住。黯淡黄昏雨。 
点绛唇
眉黛低颦，一声春满流苏帐。却从檀响。渐到梅花上。 
归卧孤舟，梅影舟前飏。劳心想。岸横千嶂。霜月铺寒浪。 
梦兰堂（送史谊伯倅潼川）
小雨清尘淡烟晚。官柳殢花待暖。君愁入伤阙眼。芳草绿、断云归雁。 
酒重斟，须再劝。今夕近、明朝乍远。到时暗花飞乱。千里断肠春不管。 
蓦山溪（村中闲作）
艰难时世。万事休夸会。官宦误人多，道是也、终须不是。功名事业，已是负初心，人老也，发白也，随分谋生计。 
如今晓得，更莫争闲气。高下与人和，且觅个、置锥之地。江村僻处，作个老渔樵一壶酒，一声歌，一觉醺醺睡。 
醉落魄
点酥点蜡。凭君尽做风流骨。汉家旧样宫妆额。流落人间，真个没人识。 
佳人误拨龙香觅。一枝初向烟林得。被花惹起愁难说。恰恨西窗，酒醒乌啼月。 

　
朱松
蝶恋花（醉宿郑氏阁）
清晓方塘开一镜。落絮飞花，肯向春风定。点破翠奁人未醒。馀寒犹倚芭蕉劲。 
拟托行云医酒病。帘卷闲愁，空占红香径。青鸟呼君君莫听。日边幽梦从来正。 

　
陈康伯
阮郎归
间来溪上有云飞。溪光接翠微。江南三月落花时。春波去棹迟。寻竹路，破林扉。苍台旧钓矶。欲归回首未成归。黄尘满素衣。 
浪淘沙（云藏鹅湖山）
台上凭阑干。犹怯春寒。被谁偷了最高山。将谓六丁移取去，不在人间。 
却是晓寒间。特地遮拦。与天一样自漫漫。喜得东风收卷尽，依旧追还。 
幽芳独秀在山林。不怕晓寒侵。应笑钱塘苏小，语娇终带吴音。 
乘槎归去，云涛万顷，谁是知心。写向生绡屏上，萧然伴我寒衾。 

　
曾惇
朝中措
缘华居处渺云深。不受一尘侵。细看宜州新句，平生才是知音。 
凌波一去，平山梦断，谁是关心。惟有青天碧海，知渠夜夜孤衾。 
念奴娇（送淮漕钱处和）
绣衣直指，问凌风一笑，翩然何许。诏山层霄持汉节，千里秋风淮浦。鉴远江山，竹西歌吹，曾被腥膻污。须君椽笔，为渠一洗尘土。 
休厌共倒金荷，翠眉重为唱，渭城朝雨。看即扬鞭归骑稳，还指郁葱深处。宝带兼金，华鞯新绣，直上云霄去。回头莫忘，玉霄今夜风露。 
诉衷情（别意）
鄞江云气近蓬莱。花柳满城隈。风流谢守相遇，应覆故人杯。 
烟浪暖，锦帆回。莫徘徊。玉霄亭下，芍药荼コ，都望归来。 
浣溪沙
无数春山展画屏。无穷烟柳照溪明。花枝缺处小舟横。 
紫禁正须红药句，清江莫与白鸥盟。主人元自是仙卿。 
点绛唇（重九饮栖霞）
九月传杯，要携佳客栖霞去。满城风雨。记得潘郎句。 
紫菊红萸，何意留侬住。愁如许。暮烟一缕。正在归时路。 
水龙吟（秋寿太守）
去年看月诗成，援毫曾寄鄞江守。流传乐府，惭非宾客，竹枝杨柳。今岁江楼载勤歌扇，青蛾应奏。况铃齐初驻，凉生燕寝，有香雾凝清书。 
遥想十洲三岛，对冰轮、寒光依旧。主要来自，清都碧落，天香满袖。寄语嫦娥，剩留清照，时为公寿。恐明光诏下，翩然归去，试为霖手。 

　
张表臣
菩萨蛮（过吴江）
垂虹亭下扁舟住。松江烟雨长桥暮。白纻听吴歌。佳人泪脸波。 
劝倾金凿落。莫作思家恶。绿鸭与鲈鱼。如何可寄书。 
蓦山溪
楼横北固，尽日厌厌雨。欸乃数声歌，但渺漠、江山烟树。寂寥风物，三五过元宵，寻柳眼，觅花英，春色知何处。 
落梅呜咽，吹彻江城暮。脉脉数飞鸿，杳归期、东风凝伫。长安不见，烽起夕阳间，魂欲断，酒初醒，独下危梯去。 

　
吴 忆
南乡子
江上雪初消。暖日晴烟弄柳条。认得裙腰芳草路，魂消。曾折梅花过断桥。 
潘鬓为谁凋。长恨金闺闭阿娇。遥想晚妆呵手罢，天饶。更傍珠唇暖玉箫。 
烛影摇红（上晁共道）
