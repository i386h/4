<!-- { "loadSidebar": true } -->
如今别思浩如川。欲腾骞。隔风烟。月到天心，人影在长编。只有此身飞不去，翔雁侧，狎鸥边。 
贺新郎（和许侍郎奕韵）
千里楼前客。数从前、几般契分，更谁同得。尚记流莺催人去，又见莎鸡当夕。叹天运、相煎何急。幸自江山皆吾土，被南薰、吹信还相逼。临大路，控长策。 
向来风月苏家笛。问天边、玉堂何似，黄冈秋色。万事无心随处好，风定一川澄碧。些个事、非公谁识。我亦年来如此意，但聪明、不及于前日。谁为我，指无极。 
满江红（贺刘左史光祖进职奉祠）
许大才名，知几许、功夫做得。独自殿、三朝耆旧，岿然山立。出处只从心打当，去留不管人忻戚。 
抱孤衷、脉脉倚秋风，无人识。龙可养，凡鳞匹。鸾可挚，凡禽敌。便翩然归作，玉龙仙客。枰上举棋元不定，磨边旋蚁何曾息。傥天公、有意要平治，须华发。 
江城子（刘左史光祖别席和韵）
一襟满贮梓城春。笑声频。笔挥银。自有江山，长是管将迎。不似如今归去客，云外步，水边身。 
萧然今代杰魁人。混光尘。越精神。不把浮云，轩冕拂天真。化洽堂边应创见，人物旧，榜颜新。 
江城子（约刘左史光祖谢会再和）
如公何地不阳春。往来频。醉倾银。闻道河阳，童稚正欢迎。移向德威堂上著，疑潞国，是前身。 
行人还又送行人。夜无尘。对丰神。自古心知，别语转情真。须信人生归去好，三径旧，四时新。 
江城子
西来紫马倦行春。上书频。阙排银。愿听臣归，子舍便将迎。又为老臣全晚节，关教化，系臣身。 
帝心终日卷老成人。想音尘。倍留神。且把闲风，淡月与全真。出处如公都有数，今古梦，几番新。 
江城子（同官酌酒相贺再和前韵）
与君同醉梓州春。不辞频。漏更银。尚记梅时，出郭喜相迎。又对西风斟别酒，云过眼，月分身。 
傥来官职不关人。等微尘。苦劳神。更向中间，谩说假和真。只有交朋关分义，无久近，与陈新。 
鹧鸪天（别许侍郎奕即席赋）
公在春官我已归。公来东蜀我居西。及公自遂移潼日，正我由潼使遂时。 
如有碍，巧相违。人生禁得几分飞。只祈彼此身长健，同处何曾有别离。 
木兰花慢（许侍郎奕生日十月二十四日）
记北人骑屋，看龙首、许仲元。自拥节来归，持荷直上，谁与争先。好官到头做彻，些儿欠缺便徒然。我爱庆元龙首，当春不逐时妍。 
人生天地两仪间。且住百来年。数初度庚寅，未来甲子，尽自宽闲。太平竟须公等，终不成、造物谩生贤。拓取面前路径，著身常要平宽。 
木兰花慢（宴遂宁新进士）
记薰风殿上，曾当暑、侍君王。看绛服临轩，白袍当殿，流汗翻浆。今年诏书催发，趁槐庭、初夏午阴凉。瘦马行时腊雪，叠猿啼处年光。 
大科异等士之常。难得姓名香。叹陋习相承，驹辕垂耳，麟楦成行。平生学为何事，到得时、遇主忍留藏。看取杏花归路，身名浑是芬芳。 
木兰花慢（即席和韵）
问梅花月里，谁解唱、小秦王。向三叠声中，兰桡荃棹，桂醑椒浆。明朝濮渝江上，对暮云、平野北风凉。准拟八千里路，破除九十春光。 
砚涵槐影漾＿常。披拂御炉香。念人世难逢，玉阶方寸，陛楯颜行。休言举人文字，系一生、穷达与行藏。凡卉都随岁换，幽兰不为人芳。 
西江月（西江月梦中作，觉后浑能省记，独欠第五句，因足成之。晓起大雪）
一段同云似练，更无剩幅间边。玉娥不怕五更寒。剪就飞花片片。 
酒里吟边竞爽，枝头枝底争妍。入春无物不芳鲜。只我依然颜面。 
减字木兰花（许侍郎奕硕人生日十二月二十二日）
新符旧历。交割新年余七日。谁识春华。元住东川太守家。 
一年一曲。拟尽形容无可祝。愿似庭梅。长向春风伴斗魁。 
满江红（刘左史光祖生日正月十日）
见说新来，把闲事、都齐阁束。日用处、浑无凝滞，天机纯熟。帘卷春风琴静好，庭移晓日兰芬馥。笑可曾，些子上眉头，萦心曲。 
吞宇宙，船明玉。批风月，诗成轴。问人间底处，升沈荣辱。与我言兮虽我愿，不吾以也吾常足。但年年、先后放灯时，篘新醁。|<先后放灯，并谓夫人十九日生也>| 
海棠春令（同官约瞻叔兄□□饮于郡圃海棠花下，遣酒代劝）
东君惯得花无赖。看不尽、冶容娇态。拟傍小车来，又被轻阴绐。 
阴晴长是随人改。且特地、留花相待。荣悴故寻常，生意长如海。 
临江仙（与同官饮于海棠花下，烧烛照花即席赋）
自有天然真富贵，本来不为人妍。谨将醉眼著繁边。更擎高烛照，惊搅夜深眠。 
花不能言还自笑，何须有许多般。满空明月四垂天。柳边红沁露，竹外翠微烟。 
朝中措（次韵同官约瞻叔兄□□及杨仲博约赏郡圃牡丹并遣酒代劝）
玳筵绮席绣芙蓉。客意乐融融。吟罢风头摆翠，醉余日脚沈红。 
简书绊我，赏心无托，笑口难逢。梦草闲眠暮雨，落花独倚春风。 
临江仙（东叔兄生日）
去岁玉堂山下住，母旁后弟前哥。今年作县古松坡。静参朱祭酒，间印马头陀。 
去路更无山隔断，春风跋马经过。不妨缓辔尽婆娑。愿申临别语，长使得天多。 
柳梢青（小圃牡丹盛开旧朋毕至小阕寓意）
昨夕相逢。烟苞沁绿，月艳羞红。旭日生时，初春景里，太极光中。 
别来三日东风。已非复、吴中阿蒙。须信中间，阴阳大造，雨露新功。 
小重山
缺然。小词寄五兄代劝 
养得儿男百不中。年年随举子，踏春风。寿觞庭院燕泥融。将雏处，长是半西东。 
移孝便为忠。儿行虽在远，母心同。若将一念答天公。归来拜，也胜橘双红。 
南柯子（即席次韵张太傅方为叔母生日赋）
暮雨收尘马，薰风起箨龙。夜凉人锁武成宫。却忆亲旁、寿饼荐油葱。 
谁锡诗人类，应晞颖谷封。儿行虽远母心通。触拨今宵、梦逐彩云东。 
眼儿媚（瞻叔兄生日五月三日）
梦魂不踏正牙班。直作五云间。简编真乐，埙篪雅韵，菽水清欢。 
都将瞥忽荣华事，春梦晓云看。只期他日，实愿受用，大耐高官。 
眼儿媚（南叔兄生日用前韵五月六日）
不居上界列仙班。梅隐寄幽闲。玉堂云晓，玉珍雨夜，总是真欢。 
如兄才誉居人上，鹏路正看看。只祈兄弟，长随母健，不爱高官。 
洞仙歌（次韵许侍郎奕为叔母生日）
寿觞庭户，正柳明桃炫。拟斫江鱼鲙银线。被春风吹入，花锦城中，惟有梦，时到轻轩翠＿。 
归来春已过，桃柳成阴，但喜庭闱镇强健。更得故人书，遗我瑰词，应重记、去年相见。望白鹤朱霞杳难攀，谩芳草如烟，青青河畔。 
鹧鸪天（又次韵为妇安人生日）
夫子同年第太常。偶然二内亦同乡。其间更有真同处，道义场中无别香。 
花入思，绣为肠。不妨冬月作重阳。家人但歉今年会，犹欠腰金与鞠黄。冬用重阳，用东坡事。鞠黄，夫人鞠衣也。 
满江红
用韵谢之 
彼美人兮，不肯为、时人妆束。空自爱、北窗睡美，东邻醅熟。不道有人成离索，直教无计分膏馥。望鹤飞、不到暮云高，阑干曲。 
驹在谷，人金玉。＿在陆上，人宽轴。笑吾今何苦，耐司空辱。应为嗷嗷鸟反哺，真成落落蛇安足。到梓州、旧事上心来，呼杯＿。 
眼儿媚（再和班字韵谢南叔兄□□见贻生日）
北风不竞帝师班。雨足桔槔闲。且容湖使，静中藏拙，忙里偷欢。 
一枰黑白终何若，未可目前看。自量愚分，不堪世用，只称田官。 
洞庭春色（生日谢同官六月八日）
四十之年，头颅如此，岂不自知。正东家尼父，叹无闻日，鄹人孟子，不动心时。顾我未能真自信，算三十九年浑是非。随禄仕，便加齐卿相，于我何为。 
人间郁蒸难耐，谁借我五万蒲葵。上玉台百尺，天连野□，□楼千里，江射晴晖。此意分明谁与会，但时把瑶笙和月吹。吾归矣，有鸿相与和，鹤自由飞。 
水调歌头（送赵阆州希异之官）
冻雨洗烦浊，烈日霁威光。逸人去作太守，旗志倍精芒。莎外马蹄香湿，柳下＿阴晨润，景气踏苍苍。夹道气成雾，我独犯颜行。 
对颜行，斟尾酒，点头纲。请君＿此，更伴顷刻笑谭香。为问锦屏富贵，孰与熙宁谏议，千古蔚仪章。世道正颓靡，此意傥毋忘。 
洞庭春色（再用初八日韵谢通判运管以下）
安石声名，买臣富贵，我不敢知。谩扬州泛泛，浮湛随水，阊门轨轨，开阖从时。满目浮荣何与我，只赢得一场闲是非。诚知此，问不归何待，不饮胡为。 
岩松润篁易老，应只能、采菽烹葵。看风沙漠漠，未清紫逻，烟去冉冉，时露晴晖。谁唤当年刘越石，为携取胡笳乘月吹。吾无用，但寤言独宿，奋不能飞。 
鹧鸪天（吹韵东叔兄见贻生日）
内贵何妨知我希。芳荪纽佩石兰衣。不教尘外专云壑，准向人间驾使＿。 
忧国梦，绕端闱。静言思奋不能飞。时因风雨思畴昔，叹两苏公盍不归。 
水调歌头（次韵高才卿恭叔见贻生日因以为寿）
桃李眩春昼，松柏傲霜时。春妍不必皆是，晚秀未为非。画斧河边瘴雾，叱驭关前险阻，马竭复人疲。胡不效侪等，趣取好官为。 
居之安，于胥乐，咏而归。毡裘鴂舌成市，书史俨相围。月淡秋亭烽影，日静春斋铃索，未听杜鹃啼。美酒无深巷，莫道不吾知。 
小重山（次韵刘左史光祖和三月十八日词见贻生日）
开汉江山落手中。满门花粲阑，锦蒙戎。与人和气乐融融。应怜我留滞剑南东。 
风味两文忠。＿如畴昔夜，一尊同。如今海内几刘公。觇天意，犹在笑颜红。 
临江仙（次韵李参政壁见贻生日）
闲放楼前千里目，天边云大如囤。秋风入帽露华新。无端忧国梦，应到守封臣。 
旧弼如今都有几，长教燕坐申申。折杨笑面背阳春。忧酲头欲雪，浊梦肺生尘。 
水调歌头（贺许侍郎奕得孙）
三十作龙首，四十珥貂蝉。幡然携取名节，锦绣蜀山川。揽辔扶桑初晓，饮马咸池未旰，来日尽宽闲。兹事亦云足，所乐不存焉。 
女垂髫，儿分鼎，妇供鲜。尊章青鬓未改，和气玉生烟。造物犹嫌缺陷，要启公侯衮衮，又畀贾嘉贤。公更厚封植，自古有丰年。 
临江仙（杜安人生日）
七夕长留河汉女，重阳又属骚人。只余八八号佳辰。中和无与拟，＿作一家春。 
俗事萦人何日了，随缘女嫁男婚。却将不系自由身。闲中书日月，随处弄儿孙。 
贺新郎（九日席上呈诸友）
旧日重阳日。叹满城、阑风去雨，寂寥萧瑟。造物翻腾新机杼，不踏诗人陈迹。都扫荡、一天云物。挟客凭高西风外，暮鸢飞、不尽秋空碧。真意思，浩无极。 
