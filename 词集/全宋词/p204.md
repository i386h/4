<!-- { "loadSidebar": true } -->
飞云障碧江天暮。杏花帘幕黄昏雨。翠袖怯春寒。有人愁倚阑。 
天涯芳草路。目送征鸿去。人远玉关长。尺书难寄将。 
前调（春日西湖用吴监簿韵）
春山愁对修眉绿。春衫谁为裁冰＿。日暮倚阑干。不禁烟雾寒。 
湖边归去路。犹记传觞处。往事等空花。客心惊岁华。 
前调
冰肌玉衬香绡薄。无言独倚阑干角。相见又还休。可堪归去愁。 
碧波溪上路。几阵黄昏雨。归去断人肠。纱厨枕罩凉。 
水调歌头（登石鼓合江亭）
玉妃夜宴瑶池冷。翩然飞下霓旌影。天阔水云长。风飘舞袖香。 
姑山人似旧。清压红梅瘦。同赁玉阑干。光摇银海寒。 
好事近（代人书扇）
晚起倦梳妆，斜压翠鬟云鬓。手捻花枝辄笑，问青鸾音信。 
绣帘慵卷玉钩垂，风篁奏余韵。灯火黄昏院落，报雕鞍人近。 
前调
细雨落檐花，帘卷金泥红湿。楼外远山横翠，染修眉愁碧。 
旧游春梦了无痕，香尘暗瑶瑟。凭仗青鸾飞去，问新来消息。 
谒金门（春暮有感）
伤漂泊。负了花前期约。寒食清明都过却。愁怀无处著。 
晴日柳阴池阁。风絮斜穿帘幕。帘外秋千闲彩索。断肠人寂寞。 
忆秦娥（雪中拥琴对梅花寓言）
东风恶。雪花乱舞穿帘幕。穿帘幕。寒侵绿绮，音断弦索。 
宫梅已破香红萼。梅妆想称伊梳掠。伊梳掠十分全似，旧时京洛。 
前调
云垂幕。江天雪似杨花落。杨花落。翠衾不暖，晓寒偏觉。 
起来独倚西楼角。客怀无耐伤离索。伤离索。蛮笺欲寄。塞鸿难讠乇。 
清平乐
翠团嘉树。杜宇呼春去。帘卷金泥凝望处。几点红薇香雨。 
等闲过了花时。殷勤来问酴醿。恰有一枝春在，画楼红日林西。 
柳梢青
红药翻阶。天香国艳，辉映楼台。解语浑如，三千粉黛，十二金钗。 
青鞋踏破苍苔。趁舞蝶、游蜂去来。宿粉偷香，也应难似，年少情怀。 
前调（咏鸳鸯菊、双心而白、秋晚始开）
金蕊飘残。江城秋晚，月冷霜寒。一种幽芳，雕冰镂玉，舞凤翔鸾。 
悠然静对南山。笑琼沼、鸳飞翠澜。小玉惊呼，太真娇困，俯槛慵看。 
前调（为丁明仲纪梦）
归梦迢迢。分明曾见，舞遍云韶。解道相思，愁宽金钏，瘦损宫腰。 
觉来情绪无聊。正戌角、声翻丽谯。楚塞山长，巫阳人远，斗帐香消。 
西江月
论行藏。盍在凌烟阁上。”因次其韵 
妙墨龙蛇飞动，新词雪月交光。论文齿颊带冰霜。凤阁从来宫样。 
寿菊丛开三径，清姿高压群芳。折花聊尔问行藏。曾见横飞直上。 
前调
罗袜浪传仙子，宫梅休写华光。人言寿客饱经霜。不趁凡花入样。 
万玉森罗纱节，一枝剩有余芳。孤高肯使蝶蜂藏。特立甘泉顶上。 
前调（为丁明仲纪梦）
昨梦钧天帝所，曾陪奏赋明光。玉除金蕊映秋霜。尽道宫花别样。 
妖额举行黄牢就，金莲衬步齐芳。舞鸾仪凤巧难藏。羞杀繁红陌上。 
东坡引
“久诵公乐章，愿得从容笑语。”因举似离筵旧作，称赞久之。余谢不能。公子咈然不乐，命小吏呼姝丽十数辈至，围一方台而立，相与群唱，声甚凄楚。俄顷，歌者取金花青笺所书词展於台上。熟视字画，乃余作也。读未竟，一歌者从旁攫取词置袖中，举酒相劳苦云：“钗分金半股之句，朝夕诵之胡为念不及此耶。”公子云：“左验如此、奚事多逊。”抵掌一笑而寤，恍然不晓所谓。戏用其语，缀东坡引歌之 
绿波芳草路。别离记南浦。香云翦赠青丝缕。钗分金半股。 
钗分金半股。阳关一曲声凄楚。惹起离筵愁绪。梦魂拟逐征鸿未能。行云无定据。行云无定据。 
鹧鸪天（次韵宝溪探梅未放）
岁月如驰乌免飞。情怀著酒强支持。经年不见宫妆面，秾碧谁斟悲翠卮。 
江路晚，夕阳低。奚奴空负锦囊归。欲凭驿使传芳信，未放东风第一枝。 
小重山
一笑回眸百媚生。娇羞佯不语，艳波横。缓移莲步绕阶行。凝情久，幽怨吒银筝。 
些事那回曾。水晶双枕冷，簟纹平。窥人燕子苦无情。惊梦断，何处觅云行。 
蝶恋花（次张俊臣韵）
舞处曾看花满面。独倚东风，往事思量遍。绿怨红愁春不管。天涯芳草人肠断。 
一纸云笺鱼雁远。归凤求凰，谁识琴心怨。臂枕香消眉黛敛。也应为我宽金钏。 
前调
月冷花寒宫漏促。人在虚檐，玉体温无粟。弦断鸾胶还再续。娇云时霎情难足。 
解道双鸳愁独宿。宿翠偎红，蛱蝶元相逐。蓬海路遥天六六。终须伴我骑黄鹄。 
水调歌头（春日舟行）
春涨一篙绿，江阔暮涛寒。龙骧万斛飞举，鲸饮酒杯宽。醉倚柁楼清啸，目送孤鸿杳霭，景意与俱闲。恍若驭风去，蓬岛旧家山。 
记吾庐，环翠竹，拱苍官。碧云信杳，谁为日日报平安。桂棹桃溪归后，流水落红香寂。春事想阑珊。赖有锦囊句，写向此中看。 
前调（赠维扬夏中玉）
形胜访淮楚，骑鹤到扬州。春风十里帘幕，香霭小红楼。楼外长江今古，谁是济川舟楫，烟浪拍天浮。喜见紫芝宇，儒雅更风流。 
气吞虹，才倚马，烂银钩。功名年少余事，雕鹗几横秋。行演丝纶天上，环倚玉皇香案，仙袂揖浮丘。落笔惊风雨，润色焕皇猷。 
前调（次吴斗南登云海亭）
年少青云客，怀抱百忧宽。北窗醉卧春晓，归梦趁吴帆。来访鸱夷仙迹，极目平湖烟浪，万象一毫端。云海渺空阔，咫尺是蓬山。 
佩飞霞，囊古锦，几凭阑。赤城应有居士，凤举更龙蟠。待向玉霄东望，相与神游八极，身未似云闲。长剑倚天外，功业镜频看。 
前调
之不复见也。月夜酹酒江濆，慨然而去，作长短句 
曳杖罗浮去，辽鹤正南翔。青鸾为报消息，岩壑久相望。无奈渔溪欸乃，唤起苹洲昨梦，风雨趁归航。万里家何许，天阔水云长。 
历五湖，转湘楚，下三江。兴亡千古余恨，收拾付诗囊。重到然犀矶渚，不见骑鲸仙子，客意转凄凉。举酒酹江月，襟袖泪淋浪。 
水龙吟（金陵作）
渡江天马龙飞，翠华小驻兴王地。石城钟阜，雄依天堑，鼎安神器。鳷鹊楼高，建章宫阔，玉绳低坠。望郁葱佳气，非烟非雾，方呈瑞、璇霄际。 
貔虎云屯羽卫。壮金汤、更隆国势。天骄胆落，狼烽书熄，玉门晏闭。祗谒陵园，长安□远，中兴可冀。笑六朝旧事，空随流水，千古恨、无人记。 
贺新郎
具能歌张仲宗目尽青天等句，音韵洪畅，听之慨然。戏用仲宗韵呈张君量府判 
薄暮垂虹去。正江天、残霞冠日，乱鸿遵渚。万顷云涛风浩荡，笑整羽轮飞渡。问弱水、神仙何处。翳凤骑麟思往事，记朝元、金殿闻钟鼓。环佩响，翠鸾舞。 
梦中失却江南路。待西风、长城饮马，朔庭张弩。目尽青天何时到，赢得儿童好语。怅未复、长陵抔土。西子五湖归去后，泛仙舟、尚许寻盟否。风袂逐，片帆举。 

　
辛弃疾
摸鱼儿（淳熙己亥，自湖北漕移湖南，同官王正之置酒小山亭，为赋）
更能消、几番风雨。匆匆春又归去。惜春长恨花开早，何况落红无数。春且住。见说道、天涯芳草迷归路。怨春不语。算只有殷勤，画檐蛛网，尽日惹飞絮。 
长门事，准拟佳期又误。蛾眉曾有人妒。千金纵买相如赋，脉脉此情谁诉。君莫舞。君不见、玉环飞燕皆尘土。闲愁最苦。休去倚危楼，斜阳正在，烟柳断肠处。 
摸鱼儿（观潮上叶丞相）
望飞来、半空鸥鹭。须臾动地鼙鼓。截江组练驱山去，鏖战未收貔虎。朝又暮。诮惯得、吴儿不怕蛟龙怒。风波平步。看红旆惊飞，跳鱼直上，蹙踏浪花舞。 
凭谁问，万里长鲸吞吐。人间儿戏千弩。滔天力倦知何事，白马素车东去。堪恨处。人道是、子胥冤愤终千古。功名自误。谩教得陶朱，五湖西子，一舸弄烟雨。 
沁园春（带湖新居将成）
三径初成，鹤怨猿惊，稼轩未来。甚云山自许，平生意气，衣冠人笑，抵死尘埃。意倦须还，身闲贵早，岂为莼羹鲈鲙哉。秋江上，看惊弦雁避，骇浪船回。 
东冈更葺茅斋。好都把轩窗临水开。要小舟行钓，先应种柳，疏篱护竹，莫碍观梅。秋菊堪餐，春兰可佩，留待先生手自栽。沈吟久，怕君恩未许，此意徘徊。 
沁园春（送赵江陵东归，再用前韵）
伫立潇湘，黄鹄高飞，望君不来。被东风吹堕，西江对语，急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。 
锦帆画舫行斋。怅雪浪沾天江影开。记我行南浦，送君折柳，君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。 
水龙吟（为韩南涧尚书甲辰岁寿）
渡江天马南来，几人真是经纶手。长安父老，新亭风景，可怜依旧。夷甫诸人，神州沈陆，几曾回首。算平戎万里，功名本是，真儒事、君知否。 
况有文章山斗。对桐阴、满庭清昼。当年堕地，而今试看，风云奔走。绿野风烟，平泉草木，东山歌酒。待他年，整顿乾坤事了，为先生寿。 
水龙吟（次年南涧用前韵为仆寿。仆与公生日相去一日，再和以寿南涧）
玉皇殿阁微凉，看公重试薰风手。高门画戟，桐阴阁道，青青如旧。兰佩空芳，蛾眉谁妒，无言搔首。甚年年却有，呼韩塞上，人争问、公安否。 
金印明年如斗。向中州、锦衣行昼。依然盛事，貂蝉前后，凤麟飞走。富贵浮云，我评轩冕，不如杯酒。待从公，痛饮岁，伴庄椿寿。 
水龙吟（登建康赏心亭）
楚天千里清秋，水随天去秋无际。遥岑远日，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会、登临意。 
休说鲈鱼堪鲙。尽西风、季鹰归未。求田问舍，怕应羞见，刘郎才气。可惜流年，忧愁风雨，树犹如此。倩何人，唤取盈盈翠袖，搵英雄泪。 
满江红（贺王宣子产湖南寇）
笳鼓归来，举鞭问、何如诸葛。人道是、匆匆五月，渡泸深入。白羽风生貔虎噪，青溪路断猩鼯泣。早红尘、一骑落平冈，捷书急。 
三万卷，龙韬客。浑未得，文章力。把诗书马上，笑驱锋镝。金印明年如斗大，貂蝉却自兜鍪出。待刻公、勋业到□云浯溪石。 
满江红（送汤朝美自便归金坛）
瘴雨蛮烟，十年梦、尊前休说。春正好、故园桃李，待君花发。儿女灯前和泪拜，鸡豚社里归时节。看依然、舌在齿牙牢，心如铁。 
治国手，封侯骨。腾汗漫，排阊阖。待十分做了，诗书勋业。常日念君归去好，而今却恨中年别。笑江头、明月更多情，今宵缺。 
满江红（送李正之提刑入蜀）
蜀道登天，一杯送、绣衣行客。还自叹、中年多病，不堪离别。东北看惊诸葛表，西南更草相如檄。把功名、收拾付群侯，如椽笔。 
