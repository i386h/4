<!-- { "loadSidebar": true } -->
此去应无滞。稳步烟霄地。鹏万里，鹤千岁。他年黄阁老，访我清溪醉。青凤舞，贻君万斛瑶花蕊。 
定风波
红药花前欲送春。金鞭柘弹趁芳尘。故傍绣帘挼柳线。恰见。淡梳妆映瘦腰身。 
闲倚金铺书闷字。尤殢。为谁憔悴减心情。放下彩毫匀粉泪。弹指。你不知人是不知人。 
踏莎行（太易生日）
梅倚江娥，日舒宫线。老人星唤群仙宴。泛杯玉友暖飞浮，堆盘金橘光零乱。 
听命宽心，随缘适愿。痴狂赢取身长健。醉中等看碧桃春，尊前莫问蓬莱浅。 
踏莎行（送子权赴藤）
花涨藤江，草熏鸭步。锦帆兰棹分春去。二翁元是一溪云，暂为山北山南雨。 
绿酒多斟，白须休觑。飞丹约定烟霞侣。与君先占赤城春，回桡早趁桃源路。 
梦玉人引（和祝圣俞）
浪萍风梗，寄人间，倦为客。梦里瀛洲，姓名误题仙藉。敛翅归来，爱小园、蜕箨E059B552碧。新种幽花，戒儿童休摘。 
放怀随分，各逍遥，飞F076等鹏翼。舍此萧闲，问君携杖安适。诸彦群英，诗酒皆BE34敌。太平时，向花前，不醉如何休得。 
一落索
一夜雨声连晓。青灯相照。旧时情绪此时心，花不见、人空老。 
可惜春光闲了。阴多晴少。江南江北水连云，问何处、寻芳草。 
一落索
惯被好花留住。蝶飞莺语。少年场上醉乡中，容易放、春归去。 
今日江南春暮。朱颜何处。莫将愁绪比飞花，花有数、愁无数。 
渔家傲
谁转琵琶弹侧调。征尘万里伤怀抱。客散黄昏庭院悄。灯相照。春寒燕子归来早。 
可惜韶光虚过了。多情人已非年少。只恐莺啼春又老。知音少。人间何处寻芳草。 
渔家傲（石夷仲一姬去，念之，止小妓燕燕）
鉴水稽山尘不染。归来贺老身强健。有客跨鲸游汗漫。留羽扇。玉船取酒青鸾劝。 
莫恨飞花容易散。仙家风味何曾减。春色一壶丹九转。堪为伴。雕梁幸有轻盈燕。 
渔家傲
畏暑闲寻湖上径。雨丝断送凉成阵。风里芙蓉斜不整。沈红影。约回萍叶波心静。 
催唤吴姬迎小艇。妆花烛焰明相映。饮到夜阑人却醒。风雨定。欲归更把阑干凭。 
望江南
炎昼永，初夜月侵床。露卧一丛莲叶畔，芙蓉香细水风凉。枕上是仙乡。 
浮世事，能有几多长。白日明朝依旧在，黄花非晚是重阳。不用苦思量。 
十二时
连云衰草，连天晚照，连山红叶。西风正摇落，更前溪呜咽。 
燕去鸿归音信绝。问黄花、又共谁折。征人最愁处，送寒衣时节。 
南乡子
宫样细腰身。玉带罗衫稳试新。小底走来宣对御，催频。曲殿西厢小苑门。 
歌舞斗轻盈。不许杨花上锦茵。劝得君王真个醉，承恩。金凤红袍印粉痕。 
南乡子
风雪打黄昏。别殿无人早闭门。拜了天香罗袖冷，低颦。催灭银灯解绣裙。 
金鸭卧残薰。看破屏风数泪痕。回首昭阳天样远，销魂。又过梅花一番春。 
行香子
宝篆香沈。锦瑟尘侵。日长时、懒把金针。裙腰暗减，眉黛长颦。看梅花过，梨花谢，柳花新。 
春寒院落，灯火黄昏。悄无言、独自销魂。空弹粉泪，难托清尘。但楼前望，心中想，梦中寻。 
忆帝京
元来老子曾垂教。挫锐和光为妙。因甚不听他，强要争工巧。只为忒惺惺，惹尽闲烦恼。 
你但莫、多愁早老。你但且、不分不晓。第一随风便倒拖，第二君言亦大好。管取没人嫌，便总道、先生俏。 
桃源忆故人
飘萧我是孤飞雁。不共红尘结怨。几度蓬莱清浅。侧翅曾傍看。 
有时飞入西真院。许趁风光流转。玉蕊绿花开遍。可惜无人见。 
桃源忆故人
小园雨霁秋光转。天气微寒犹暖。黄菊红蕉庭院。翠径苔痕软。 
眼前明快眉间展。细酌霞觞不浅。一曲广陵弹遍。目送飞鸿远。 
桃源忆故人
雨斜风横香成阵。春去空留春恨。欢少愁多因甚。燕子浑难问。 
碧尖蹙损眉慵晕。泪湿燕支红沁。可惜海棠吹尽。又是黄昏近。 
桃源忆故人
西楼几日无人到。依旧红围绿绕。楼下落花谁扫。不见长安道。 
碧云望断无音耗。倚遍阑干残照。试问泪弹多少。湿遍楼前草。 
桃源忆故人
谁能留得朱颜住。枉了百般辛苦。争似萧然无虑。任运随绿去。 
人人放著逍遥路。只怕君心不悟。弹指百年今古。有甚成亏处。 
桃源忆故人
玉笙吹彻清商后。寂寞弓弯舞袖。巧画远山不就。只为眉长皱。 
灵犀望断星难透。立到凄凉时候。今夜月明如昼。人共梅花瘦。 
好事近
春雨细如尘，楼外柳丝黄湿。风约绣帘斜去，透窗纱寒碧。 
美人慵翦上元灯，弹泪倚瑶瑟。却上紫姑香火，问辽东消息。 
好事近
春雨挠元宵，花绽柳眠无力。风峭画堂帘幕。卷金泥红湿。 
王孙开宴聚娇饶，越山洗愁碧。休说凤凰城里，少年时踪迹。 
好事近（子权携酒与弟侄相访作）
惊见老仙来，触目琳琅奇绝。打酒道人林下，奏醉翁三叠。 
接罗倾倒海云飞，物色又催别。回棹晚江春雨，胜剡溪风雪。 
好事近（清明百七日洛川小饮和驹父）
春去尚堪寻，莫恨老来难却。且趁禁烟百七，醉残英余萼。 
坐间玉润赋妍辞，情语见真乐。引满癭杯竹笺，胜黄金凿落。 
好事近（渔父词）
摇首出红尘，醒醉更无时节。活计绿蓑青笠，惯披霜冲雪。 
晚来风定钓丝闲，上下是新月。千里水天一色，看孤鸿明灭。 
好事近
眼里数闲人，只有钓翁潇洒。已佩水仙宫印，恶风波不怕。 
此心那许世人知，名姓是虚假。一棹五湖三岛，任船儿尖要。 
好事近
渔父长身来，只共钓竿相识。随意转船回棹，似飞空无迹。 
芦花开落任浮生，长醉是良策。昨夜一江风雨，都不曾听得。 
好事近
拨转钓鱼船，江海尽为吾宅。恰向洞庭沽酒，却钱塘横笛。 
醉颜禁冷更添红，潮落下前碛。经过子陵滩畔，得梅花消息。 
好事近
短棹钓船轻，江上晚烟笼碧。塞雁海鸥分路，占江天秋色。 
锦鳞拨刺满篮鱼，取酒价相敌。风顺片帆归去，有何人留得。 
好事近
猛向这边来，得个信音端的。天与一轮钓线，领烟波千亿。 
红尘今古转船头，鸥鹭已陈迹。不受世间拘束，任东西南北。 
好事近
绿泛一瓯云，留住欲飞胡蝶。相对夜深花下，洗萧萧风月。 
从容言笑醉还醒，争忍便轻别。只愿主人留客，更重斟金叶。 
好事近
失却故山云，索手指空为客。莼菜鲈鱼留我，住鸳鸯湖侧。 
偶然添酒旧壶卢，小醉度朝夕。吹笛月波楼下，有何人相识。 
好事近
深住小溪春，好在柳枝桃叶。风淡水轩人静，数双飞胡蝶。 
日长时有一莺啼，兰佩为谁结。销散旧愁新恨，泛琴心三叠。 
好事近
我不是神仙，不会炼丹烧药。只是爱闲耽酒，畏浮名拘缚。 
种成桃李一园花，真处怕人觉。受用现前活计，且行歌行乐。 
长相思
昨日晴。今日阴。楼下飞花楼上云。阑干双泪痕。 
江南人。江北人。一样春风两样情。晚寒潮未平。 
长相思
海云黄。橘洲霜。如箭滩流石似羊。溪船十丈长。 
人难量。水难量。过险方知著甚忙。归休老醉乡。 
乌夜啼
翦胜迎春后，和风入律频催。前回下叶飞霜处，红绽一枝梅。 
正遇时调玉烛，须添酒满金杯。寻芳伴侣休闲过，排日有花开。 
沙塞子
万里飘零南越，山引泪，酒添愁。不见凤楼龙阙、又惊秋。 
九日江亭闲望，蛮树绕，瘴云浮。肠断红蕉花晚、水西流。 
沙塞子（大悲、再作）
蛮径寻春春早，千点雪，已飞梅。席地插花传酒、日西催。 
莫作楚囚相泣，倾银汉，洗瑶池。看尽人间桃李、拂衣归。 
西江月
淡淡薰风庭院，青青过雨园林。铜驼陌上旧莺声。今日江边重听。 
落帽酒中有趣，题桥琴里无心。香残沈水缕烟轻。花影阑干人静。 
西江月
琴上金星正照，砚中瞿鸟眼相青。闲来自觉有精神。心海风恬浪静。 
且喜面前花好，更听林外莺新。瓮头清辣洞庭春。醉里徐行路稳。 
西江月
元是西都散汉，江南今日衰翁。从来颠怪更心风。做尽百般无用。 
屈指八旬将到，回头万事皆空。云间鸿雁草间虫。共我一般做梦。 
西江月
穷后常如囚系，老来半似心风。饥蚊饿蚤不相容。一夜何曾做梦。 
被我不扇不捉，廓然总是虚空。寺钟官角任西东。别弄些儿骨董。 
西江月
世事短如春梦，人情薄似秋云。不须计较苦劳心。万事原来有命。 
幸遇三杯酒好，况逢一朵花新。片时欢笑且相亲。明日阴晴未定。 
西江月
日日深杯酒满，朝朝小圃花开。自歌自舞自开怀。且喜无拘无碍。 
青史几番春梦，黄泉多少奇才。不须计较与安排。领取而今现在。 
西江月
正月天饶阴雨，江南寒在晨朝。娇莺声袅杏花梢。暗淡绿窗春晓。 
好梦空留被在，新愁不共香销。小楼帘卷路迢迢。望断天涯芳草。 
西江月（石夷仲去姬复归）
织素休寻往恨，攀条幸有前缘。隔河彼此事经年。且说蓬莱清浅。 
障面重新团扇，倾鬟再整花钿。歌云舞雪画堂前。长共阿郎相见。 
减字木兰花
挼花弄扇。碧斗遥山眉黛晚。白玉阑干。倚遍春风翠袖寒。 
难寻可见。何似一双青翅燕。人瘦春残。芳草连云日下山。 
减字木兰花
寻花携李。红漾轻舟汀柳外。小簇春山。溪雨岩云不饱帆。 
相逢心醉。容易堆盘银烛泪。痛饮何言。犀箸敲残玉酒船。 
减字木兰花
东风桃李。春水绿波花影外。载酒胥山。祓禊相期落锦帆。 
吾曹一醉。却笑新亭人有泪。相对清言。不觉黄昏雨打船。 
减字木兰花
闲人行李。羽扇芒鞋尘世外。一叠溪山。也解分风送客帆。 
时平易醉。无复惊心并溅泪。长揖忘言。回棹桃花插满船。 
减字木兰花
刘郎已老。不管桃花依旧笑。要听琵琶。重院莺啼觅谢家。 
曲终人醉。多似浔阳江上泪。万里东风。国破山河落照红。 
减字木兰花
慵歌怕酒。今日春衫惊著瘦。双燕帘栊。金鸭香沈客泪中。 
琵琶重听。谁信人间多少恨。落日东风。吹得桃花满院红。 
减字木兰花（秋日饮酒香山石楼醉中作）
古人误我。独舞西风双泪堕。鹤去无踪。木落西陵返照红。 
人间难住。掷下酒杯何处去。楼锁钟残。山北山南两点烟。 
减字木兰花
无知老子。元住渔舟樵舍里。暂借权监。持节纡朱我甚惭。 
不能者止。免苦龟肠忧虎尾。身退心闲。剩向人间活几年。 
减字木兰花
斫鱼作鮓。酒面打开香可醡。相唤同来。草草杯盘饮几杯。 
人生虚假。昨日梅花今日谢。不醉何为。从古英雄总是痴。 
减字木兰花
今年梅晚。懒趁寿阳钗上燕。月唤霜催。不肯人间取次开。 
