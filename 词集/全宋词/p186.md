<!-- { "loadSidebar": true } -->
云鬟香雾湿。翠袖凄余泣。春去有来时。春从沙际归。 
菩萨蛮（舣舟采石）
十年长作江头客。樯竿又挂西风席。白鸟去边明。楚山无数青。 
倒冠仍落佩。我醉君须醉。试问识君不。青山与白鸥。 
菩萨蛮（和州守胡明秀席上）
乳羝属国归来早。知君胆大身犹小。一节不须论。功名看致君。 
镇西楼上酒。父老为公寿。晚祝太夫人。年年对诏新。 
菩萨蛮
胭脂浅染双珠树。东风到处娇无数。不语恨厌厌。何人思故园。 
故园花烂熳。笑我归来晚。我老只思归。故园花雨时。 
西江月
问讯湖边春色，重来又是三年。东风吹我过湖船。杨柳丝丝拂面。 
世路如今已惯，此心到处悠然。寒光亭下水如天。飞起沙鸥一片。 
西江月
风定滩声未已，雨来篷底先知。岸边杨柳最怜伊。忆得船儿曾系。 
湖雾平吞白塔，茅檐自有青旗。三杯村酒醉如泥。天色寒呵且睡。 
西江月
冉冉寒生碧树，盈盈露湿黄花。故人玉节有光华。高会仍逢戏马。 
万事只今如梦，此身到处为家。与君相遇更天涯。拚了茱萸醉把。 
西江月（张钦夫寿）
诸老何烦荐口，先生自简渊衷。千年圣学有深功。妙处无非日用。 
已授一编圯下，却须三顾隆中。鸿钧早晚转春风。我亦从君贾勇。 
西江月（代五三弟为老母寿）
慈母行封大国，老仙早上蓬山。天怜阴德遍人间。赐与还丹七返。 
莫问清都紫府，长教绿鬓朱颜。年年今日彩衣斑。兄弟同扶酒盏。 
西江月
盖未知其事，重为感叹，赋此 
不识平原太守，向来水北山人。世间功业谩亏成。华发萧萧满镜。 
幸有田园故里，聊分风月江城。西湖西畔晚波平。袖手时来照影。 
西江月
楼外疏星印水，楼头画烛烘帘。凭高举酒恨厌厌。征路虚无指点。 
酒兴因君开阔，山容向我增添。一钩新月弄纤纤。浓雾花房半敛。 
西江月（阻风三峰下）
满载一船秋色，平铺十里湖光。波神留我看斜阳。放起鳞鳞细浪。 
明日风回更好，今宵露宿何妨。水晶宫里奏霓裳。准拟岳阳楼上。 
西江月（桂州同僚饯别）
窗户青红尚湿，主人已作归期。坐中宾客尽邹枚。盛事它年应记。 
别酒深深但劝，离歌缓缓休催。扁舟明日转清溪，好月相望千里。 
西江月（以隋索靖小字《法华经》及古器为老人寿）
汉铸九金神鼎，隋书小字莲经。刚风劫火转青冥。护守应烦仙圣。 
昨梦归来帝所，今朝寿我亲庭。只将此宝伴长生。谈笑中原底定。 
西江月
夕尽伐去 
落日熔金万顷，晴岚洗剑双锋。紫枢元是黑头公。佳处因君愈重。 
分得湖光一曲，唤回庐岳千峰。清尊今夜偶然同。早晚商岩有梦。 
西江月（为枢密太夫人寿）
畴昔通家事契，只今寸镇交承。起居枢密太夫人。绿鬓斑衣相映。 
乞得神仙九酝，祝教福禄千春。台星直上寿星明。长见门阑鼎盛。 
减字木兰花（江阴州治漾花池）
佳人绝妙。不惜千金频买笑。燕姹莺娇。始遣清歌透碧霄。 
主人好事。更倒一尊留客醉。我醉思家。月满南池欲漾花。 
减字木兰花
一尊留夜。宾蜡烘帘光激射。冻合铜壶。细听冰帘夜剪酥。 
清愁冉冉。酒唤红潮登玉脸。明日重看。玉界琼楼特地寒。 
减字木兰花（琵琶亭林守、王倅送别）
江头送客。枫叶荻花秋索索。弦索休弹。清泪无多怕湿衫。 
故人相遇。不醉如何归得去。我醉忘归。烟满空江月满堤。 
减字木兰花（二十六日立春）
春如有意。未接年华春已至。春事还新。多得年时五日春。 
春郊便绿。只向腊前春已足。屈指元宵。正是新春二十朝。 
减字木兰花（黄坚叟母夫人）
慈闱生日。见说今年年九十。戏彩盈门。大底孩儿七个孙。 
人间喜事。只这一般难得似。愿我双亲。都似君家太淑人。 
减字木兰花（赠尼师，旧角奴也）
吹箫泛月。往事悠悠休更说。拍碎琉璃。始觉从前万事非。 
清齐净戒。休作断肠垂泪债。识破嚣尘。作个逍遥物外人。 
减字木兰花
枷花搦柳。知道东君留意久。惨绿愁红。憔悴都因一夜风。 
轻狂蝴蝶。拟欲扶持心又怯。要免离披。不告东君更告谁。 
减字木兰花（梅）
吹香嚼蕊。独立东风里。玉冻云娇天似水。羞杀夭桃秾李。 
如今见说阑干。不禁月冷霜寒。垅上驿程人远，楼头戍角声干。 
减字木兰花
向来省户。谋国参伊吕。暂借良筹非再举。谈笑肃清三楚。 
良辰上客徜佯。奏遍犹记传香。此日一尊相属，它时同在岩廊。 
点绛唇（赠袁立道）
四到蕲州，今年更是逢重九。应时纳祐。随分开尊酒。 
屡舞婆娑，醉我平生友。休回首。世间何有。明月疏疏柳。 
点绛唇（饯刘恭父）
绮燕高张，玉潭月丽玻璃满。旆霞行卷。无复长安远。 
夏木阴阴，路袅薰风转。空留恋。细吹银管。别意随声缓。 
点绛唇
萱草榴花，画堂永书风清暑。麝团菰黍。助泛菖蒲醑。 
兵辟神符，命续同心缕。宜欢聚。绮筵歌舞。岁岁酬端午。 
卜算子
雪月最相宜，梅雪都清绝。去岁江南见雪时，月底梅花发。 
今岁早梅开，依旧年时月。冷艳孤光照眼明，只欠些儿雪。 
诉衷情（中秋不见月）
晚烟斜日思悠悠。西北有高楼。十分准拟明月，还似去年游。 
飞玉斝，卷琼钩。唤新愁。姮娥贪共，暮雨朝云，忘了中秋。 
诉衷情（牡丹）
乱红深紫过群芳。初欲减春光。花王自有标格，尘外锁韶阳。 
留国艳，问仙乡。自天香。翠帷遮日，红烛通宵，与醉千场。 
南歌子（仲弥性席上）
曾到蕲州不，人人说使君。使君才具合经纶。小试边城、早晚上星辰。 
佳节重阳近，清歌午夜新。举杯相属莫辞频。后日相思、我已是行人。 
南歌子（赠吴伯承）
人物羲皇上，诗名沈谢间。漫郎元自谩为官。醉眼瞢腾、只拟看湘山。 
小隐今成趣，邻翁独往还。野堂梅柳尚春寒。且趁华灯频泛、酒船宽。 
霜天晓角
柳丝无力。冉冉萦愁碧。系我船儿不住，楚江上、晚风急。 
棹歌休怨抑。有人离恨极。说与归期不远，刚不信、泪偷滴。 
忆秦娥（元夕）
元宵节。凤楼相对鳌山结。鳌山结。香尘随步。柳梢微月。 
多情又把珠帘揭。游人不放笙歌歇。笙歌歇。晓烟轻散，帝城宫阙。 
苍梧谣（饯刘恭父）
归。十万人家儿样啼。公归去，何日是来时。 
苍梧谣
归。猎猎薰风颭绣旗。拦教住，重举送行杯。 
苍梧谣
归。数得宣麻拜相时。秋前后，公衮更莱衣。 
水调歌头
天上掌纶手，阃外折冲才。发踪指示，平荡全楚息氛埃。缓带轻裘多暇，燕寝森严兵卫，香篆几徘徊。襦袴见歌咏，桃李藉栽培。 
紫泥封，天笔润，日边来。趣装入觐，行矣归去作盐梅。祖帐不须遮道，看取眉间一点，喜气人尊罍。此去沙堤路，平步上三台。 
水调歌头（送谢倅之临安）
客里送行客，常苦不胜情。见公秣马东去，底事却欣欣。不为青毡俯拾，自是公家旧物，何必更关心。且喜谢安石，重起为苍生。 
圣天子，方侧席，选豪英。日边仍有知已，应剡荐章间。好把文经武略，换取碧幢红旆，谈笑扫胡尘。勋业在此举，莫厌短长亭。 
木兰花
拥貔貅万骑，聚千里、铁衣寒。正玉帐连云，油幢映日，飞箭天山。锦城起方面重，对筹壶、尽日雅歌闲。休遣沙场虏骑，尚余匹马空还。 
那看。更值春残。斟绿醑、对朱颜。正宿雨催红，和风换翠，梅小香慳。牙旗渐西去也，望梁州、故垒暮云间。休使佳人敛黛，断肠低唱阳关。 
雨中花
一舸凌风，斗酒酹江，翩然乘兴东游。欲吐平生孤愤，壮气横秋。浩荡锦囊诗卷，从容玉帐兵筹。有当时桥下，取履仙翁，谈笑同舟。 
先贤济世，偶耳功名，事成岂为封留。何况我、君恩深重，欲报无由。长望东南气王，从教西北云浮。断鸿万里，不堪回首，赤县神州。 
鹧鸪天
可意黄花人不知，黄花标格世间稀。园葵裛露迎朝日，槛菊迎霜媚夕霏。 
芍药好，是金丝。绿藤红刺引蔷薇。姚家别有神仙品，似着天香染御衣。 
眼儿媚
晓来江上荻花秋。做弄个离愁。半竿残日，两行珠泪，一叶扁舟。 
须知此去应难遇，直待醉方休。如今眼底，明朝心上，后日眉头。 
虞美人
清宫初入韶华管。宫叶秋声满。满庭芳草月婵娟。想见明朝喜色、动天颜。 
持杯满劝龙头客。荣遇时难得。词源三峡泻瞿塘。便是醉中空去、也无妨。 
菩萨蛮（林柳州生朝）
史君家枕吴波碧。朱门铺手摇双戟。也到岭边州。真成汗漫游。 
归期应不远。趁得东江暖。翁媪雪垂肩。双双平地仙。 
临江仙
罨画楼前初立马，隔帘笑语相亲。铅华洗尽见天真。衫儿轻罩雾，髻子直梳云。 
翠叶银丝簪末利，樱桃淡注香唇。见人不语解留人。数杯愁里酒，两眼醉时春。 
浣溪沙（过临川席上赋此词）
我是临川旧史君。而今欲作岭南人。重来辽鹤事犹新。 
去路政长仍酷暑，主公交契更情亲。横秋阁上晚风匀。 
浣溪沙（同前）
康乐亭前种此君。重来风月苦留人。儿童竹马笑谈新。 
今代孟士仍好客，政成归去眷方新。十眉环坐晚妆匀。 
西江月
十里轻红自笑，两山浓翠相呼。意行着脚到精庐。借我绳床小住。 
解饮不妨文字，无心更狎鸥鱼。一声长啸暮烟孤。袖手西湖归去。 
忆秦娥
天一角。南枝向我情如昨。情如昨。水寒烟淡，雾轻云薄。 
吹花嚼蕊愁无托。年华冉冉惊离索。惊离索。倩春留住，莫教摇落。 
浣溪沙
湓浦从君已十年。京江仍许借归船。相逢此地有因缘。 
十万貔貅环武帐，三千珠翠入歌筵。功成去作地行仙。 
柳梢青
碧云风月无多。莫被名缰利锁。白玉为车，黄金作印，不恋休呵。 
争如对酒当歌。人是人非恁么。年少甘罗，老成吕望，必竟如何。 
卜算子
万里去担簦，谁识新丰旅。好事些儿说与郎，奴是姮娥侣。 
若到广寒宫，但道奴传语。待我仙郎折桂枝，拣个高枝与。 
柳梢青
草底蛩吟。烟横水际，月淡松阴。荷动香浓，竹深凉早，销尽烦襟。 
发稀浑不胜簪。更客里、吴霜暗侵。富贵功名，本来无意，何况如今。 
瑞鹧鸪
香佩分紫绣囊。野塘波急折鸳鸯。春风灞岸空回首，落日西陵更断肠。 
雪下哦诗怜谢女，花间为令胜潘郎。从今千里同明月，再约园时拜夜香。 
青玉案（送频统辖行）
相春堂上闻莺语。正花柳、芳菲处。有底尊前欢且舞。满堂宾客，紫泥丹诏，衮衮烟霄路。 
君王天纵资仁武。要尺棰、平骄虏。思得英雄亲驾驭。将军行矣，九重虚宁，谈笑清寰宇。 
