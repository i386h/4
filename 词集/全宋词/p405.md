<!-- { "loadSidebar": true } -->
午风清暑，过西湖隐约，曾游堤路。云径烟扉人境绝，真是珠宫玄圃。倦倚阑干，笑呼艇子，同入荷花去。一杯相属，恍然身在何许。休怪梦入巫云，凌波罗袜，我在迷湘浦。缥缈惊鸿飞燕举，却怨严城钟鼓。百斛明珠，千金骏马，豪气今犹故。归来清晓，幅巾犹带香露。 

　
张式
水调歌头（联句问讯罗汉同朱熹）
雪月两相映，水石互悲鸣。不知岩上枯木，今夜若为情。应见尘中胶扰，便道山间空旷，与么了平生。与么平生了，□水不流行。熹起披衣，瞻碧汉，露华清。寥寥千载，此事本分明。若向乾坤识易，便信行藏无间，处处总圆成。记取渊冰语，莫错定盘星。 

　
阎苍舒
水龙吟
少年闻说京华，上元景色烘睛昼。朱输画毂，雕鞍玉勒，九衢争骤。春满鳌山，夜沉陆海，一天星斗。正红球过了，鸣鞘声断，回莺驭、钧天奏。 
谁料此生亲到，十五年、都城如旧。而今但有，伤心烟雾，萦愁杨柳。宝箓宫前，绛霄楼下，不堪回首。愿皇图早复，端门灯火，照人还又。 

　
崔敦礼
柳梢青（寿词）
惊世文章，门户照人，外家衣钵。多谢温存，相期宅相，此恩难说。 
今朝祝寿樽前，共拜舞、诸孙下列。但愿从今，一年强似，一年时节。 
西江月（寿词）
暖日江南梅柳，春风堂上笙歌。满斟醽醁笑声哗。再拜千年寿嘏。 
清健非缘服玉，红颜不是苍霞。仙姿福禄自无涯。要看沧溟绿野。 
鹧鸪天（时夫人寿）
本是瑶台月里仙。笑麾鸾鹤住人间。蟠桃一熟三千岁，剩对春风日月闲。 
缡绶结，彩衣斑。孙枝相应傍门阑。年年同上长生酒，得见沧溟几度干。 
鹧鸪天
王母瑶池景物鲜。蟠桃华实不知年。天教把定春风笑，来作人间长寿仙。 
披蕊笈，诵云篇。朝朝香之篆炉烟。只将清静为真乐，合住春秋岁八千。 
念奴娇（和徐尉）
吴松江畔，对烟波浩渺，相忘鸥鸟。日日篮舆湖上路，十里珠帘惊笑。高下楼台，浅深溪坞，著此香山老。辋川图上，好风吹梦曾到。 
不用金谷繁华，碧城修竹，自比封君号。万壑千岩天付与，一洗寒酸郊岛。霖雨方思，烟尘未扫，合挽三江倒。功成名遂，却来依旧华表。 
水调歌头（垂虹桥亭词）
倚棹太湖畔，踏月上垂虹。银涛万顷无际，渺渺欲浮空。为问瀛洲何在，我欲骑鲸归去，挥手谢尘笼。未得世缘了，佳处且从容。饮湖光，披晓月，抹春风。平生豪气安用，江海兴无穷。身在冰壶千里，独倚朱栏一啸，惊起睡中龙。此乐岂多得，归去莫匆匆。 
江城子（送凌静之）
吴王台上雨初晴。远烟横。柳如云。门外西风，催踏马蹄尘。声断阳关人去□，遮落日，向西秦。不教容易从归程。语酸辛。黯消魂。且共一尊，相属莫辞频。 
后夜月明千里隔，君忆我，我思君。 

　
陈造
诉衷情（西湖）
今朝人自藕州来。花意尚迟回。几时画船同载，云锦照樽罍。 
铃齐外，已全开。是谁催。诗仙住处，和气回春，羯鼓如雷。 
蝶恋花（范参政游石湖作命次韵）
山立翠屏开几面。画舸经行，蒲葺□□岸。想过溪门帆影转。湖光忽作浮天远。诗卷来时春晼晚。愁把钓游，佳处寻思遍。不许冷官人所贱。拘缠自叹冰蚕茧。 
洞仙歌（赵史君送红梅）
蝶狂风闹，不到凝香地。谁见飞琼巧梳洗。厌孤标冷艳，不入时宜，银烛底，酒沁冰肌未睡。 
东君怜索寞，分寄寒齐，闹耐残醒嗅芳蕊。费西湖东阁，多少诗愁，援彩笔、重与江梅品第。算肯容、丹杏接仙游，又却要蕊宫，侍香扶醉。 
水调歌头（千叶红梅送史君）
胜日探梅去，邂逅得奇观。南枝的皪，陡觉品俗又香慳。曾是瑶妃清瘦，帝与金丹换骨，酒韵上韶颜。百叠侈罗袂，小立耐春寒。 
凝香地，古仙伯，玉尘闲。烦公持并三友，秀色更堪餐。定笑芙蓉骚客，认作东风桃杏，醉眼自相谩。想见落诗笔，字字漱龙兰。 
菩萨蛮（十月十三日，宝应宰招饮，弟子常盼酒所指屏间画梅乞词）
冰花的皪冰蟾下。松烟竹雾溪桥夜。斜倚小峰峦。依依同岁寒。 
生绡明粉墨。浅笑犹倾国。恰似野桥看。飘零只等闲。 
虞美人（呈赵帅）
凝香仙伯莺花主。雅意怜羁旅。略分春色便浓欢。街吏何妨日日、报平安。诗人一醉龙公妒。恰限今朝雨。关门独酌强伸眉。也胜栖栖腰铺、守风时。 
鹧鸪天
闲去街头赏大花。翠帷珠幰护豪华。西真宴罢群仙醉，千尺黄云错紫霞。 
团粉黛，闹箫笳。使星躔处驻灵槎。定知今夜游仙梦，不落西京姚魏家。 
鹧鸪天
遍赏扬州百种花。因循忘却鬓苍华。客闲惯刻分题烛，坐久还生醉眼霞。 
催掺鼓，趁鸣笳。未应回首问归槎。清明寒食风烟地，判到今春不着家。 
鹧鸪天
醉阅东风百种花。醒来长悔误随车。须知绿幕黄帘底，别有春藏姚魏家。 
空想像，剩惊嗟。梦云从此漫天涯。二年得趁花前约，潘鬓缘愁恐更华。 
江神子（席上史君令谢芷索词作）
歌筵当日小蓬瀛。晚妆明。识芳卿。挽袖新词，曾博遏云声。又侍仙翁灯夕饮，红雾底，沸箫笙。催人刻烛待诗成。捧雕觥。媚盈盈。不道醉魂，入夜已瞢腾。墨涴香罗回盼处，和笑道，太狂生。 

　
黄定
鹧鸪天（寿熊左史）
间世文章万选钱。清时平步八花砖。大开紫府瑶池宴，正是橙黄橘绿天。 
金烛里，玉堂前。翰林元是武夷仙。雍容草罢明堂诏，留取天香馥寿筵。 

　
王自中
念奴娇（题钓台）
扁舟夜泛，向子陵台下，偃帆收橹。水阔风摇舟不定，依约月华新吐。细酌清泉，痛浇尘臆，唤起先生语。当年纶钓，为谁高卧烟渚。 
还念古往今来，功名可共，能几人光武。一旦星文惊四海，从此故人何许。到底轩裳，不如蓑笠，久矣心相与。天低云淡，浩然吾欲高举。 

　
韩仙姑
苏幕遮
不忧贫，不恋富。大悟之人，开着波罗铺。内有真如无价实，欲识真如，正照菩提路。 
贪爱心，须除去。清净法身，直是堪凭据。忍辱波罗为妙药，服了一圆，万病都新愈。 

　
周颉
朝中措（饮饯元龄诸公席上戏作）
郧城清胜压湖湘。人物镇相望。秀气谁符楚泽，建安诸子文章。 
东风得意，青云路稳，好去腾骧。要识登科次第，待看北斗光芒。 

　
王彭年
朝中措
人才七泽盛三湘。前辈敢追望。惭愧史君劝驾，杯前重赐篇章。 
雷风断送，鱼龙变化，云路蜚骧。德意如何报称，短歌莫写毫芒。 

　
李伯虎
朝中措
史君清德比清湘。妙政古相望。闲暇恩波万井，笑谈风月千章。 
殷勤劝驾，几人怀德，刻意腾骧。试问匣中长剑，也应增焕光芒。 
太常引（仲履席上戏作）
憎人虎豹守天关。（并）嗟蜀道、十分难。说与沐猴冠。这富贵、於人怎谩。忘形尊俎，能言桃李，日日在东山。不醉有馀叹。唱好个、风流谢安。 

　
朱颜
南歌子
有同年傅景仁长短句，走笔次韵，既抵峤南，回首野处，后会之期未卜也。因锲石湘漓江上，以寓万里之思云。绍熙五年清明后二日。 
影落三秋月，寒生六月霜。是谁幻出玉筼筜。乞与一枝和雪、钓漓湘。 
劲切依琳馆，虚心陋草堂。笔端自有雌黄。疑是化龙蜚到、葛仙旁。 

　
唐致政
感皇恩（原无调名）
君欲问予年，八十有七。百岁十分尚留一。世间滋味，尝尽酸咸苦涩。时今倒食蔗，无甜汁。 

　
楼锷
浣溪沙（双桧堂）
夏半阳乌景最长。小池不断藕花香。电影雷声催急雨，十分凉。 
芡剥明珠随意嚼，瓜分琼玉趁时尝。双桧堂深新酿好，且传觞。 

　
林外
洞仙歌
飞梁压水，虹影澄清晓。橘里渔村半烟草。今来古往，物是人非，天地里，唯有江山不老。 
雨巾风帽。四海谁知我。一剑横空几番过。按玉龙、嘶未断，月冷波寒，归去也、林屋洞天无锁。认云屏烟障是吾庐，任满地苍苔，年年不扫。 

　
梁安世
西江月
赋西江月词。 
南国秋光过二，宾鸿未带初寒。洞中驼褐已嫌单。洞口犹须挥扇。 
夕照千峰互见，晴空万象都还。羡他渔艇系澄湾。欹枕玻璃一片。 

　
黄岩叟
望海潮
梅天雨歇，柳堤风定，江浮画鹢纵横。瀛女弄箫，冯夷伐鼓，云间凤咽鼍鸣。波面走长鲸。卷怒涛来往，搅碎沧溟。两岸游人笑语，罗绮间簪缨。 
灵均逝魄无凭。但湘沅一水，到底澄清。菰黍万家，丝桐五彩，年年吊古深情。锦帜片霞明。使操舟妙手，翻动心旌。向晚鱼龙戏罢，千里浪花平。 

　
富{扌肅}
多丽（寿刘帅）
淡云收、晓来春满湘中。柳如烟、花枝如糁，万红千翠织浓。照帘旌、微穿丽日，动罗幕、轻转香风。天上良辰，人间淑景，生贤和气显殊钟。映时表、南山北斗，相并两穹崇。须知道、英明罕比，文武谁同。 
奉慈亲、承颜戏彩，更闻吉梦占熊。扫蛮氛、遂清三楚，定徐方、行策元功。趣召遄归，康时佐主，指挥谈笑虏巢空。寿觞举、器舟斟海，不用水精钟。休辞醉，千龄会遇，美事重重。翰墨大全丙集。卷十三。 

　
邵怀英
水调歌头（寿刘帅）
香衬紫荷陌，和气满长沙。黄堂庶寝春晓，风软碧幢遮。天遣武夷仙客，来掌元戎金印，千骑拥高牙。收了绿林啸，喜动紫薇花。 
青藜杖，鸿宝略，属公家。长城应与借一，天语屡褒嘉。且伴彩衣行乐，指日丝纶飞诏，归去凤池夸。千岁祝眉寿，福海浩无涯。 

　
罗愿
水调歌头（中秋和施司谏）
秋宇净如水，月镜不安台。郁孤高处张乐，语笑脱氛埃。檐外白毫千丈，坐上银河万斛，心境两佳哉。俯仰共清绝，底处着风雷。问天公，邀月姊，愧凡才。婆娑人世，羞见蓬鬓漾金罍。来岁公归何处，照耀彩衣簪橐，禁直且休催。一曲庾江上，千古继韶陔。 

　
楼钥
醉翁操（七月上浣游裴园）
茫茫。苍苍。青山绕、千顷波光。新秋露风荷吹香。悠飏心地翛然，生清凉。古岸摇垂杨。时有白鹭飞来双。 
隐君如在，鹤与翱翔。老仙何处，尚有流风未忘。琴与君兮宫商。酒与君兮杯觞。清欢殊未央。西山忽斜阳。欲去且徜徉。更将霜鬓临沧浪。 
醉翁操（和东坡韵咏风琴）
冷然。清圆。谁弹。向屋山。何言。清风至阴德之天。悠飏馀响婵娟。方昼眠。迥立八风前。八音相宣知孰贤。 
有时悲壮，铿若龙泉。有时幽杳，彷佛猿吟鹤怨。忽若巍巍山巅。荡荡几如流川。聊将娱暮年。听之身欲仙。弦索满人间。未有逸韵如此弦。 
导引（孝宗皇帝虞主自浙江还重华宫鼓吹导引曲）
孝宗纯孝，前圣更何加。高蹈处重华。丹成仙去龙輴远，越岸暮山遐。 
