<!-- { "loadSidebar": true } -->
晚云黏湿。正吴峰惨澹，雨迷烟接。早陡顿、秋事分携，甚连苑暮墙，菊荒苔匝。空阔愁乡，更天外、怨鸿声点。怕吟肩易瘦，料理篝衣，细认香折。银缸半明半灭。念花营柳阵，何日消歇。可是□、凝黯兰成，为情润才松，丽赋多惬。洛浦溟濛，漫伫想、明珰钩袜。告梧桐、夜深略住，梦时一霎。 

　
萧汉杰
卖花声（春雨）
湿逗晚香残。春浅春寒，洒窗填户著幽兰。惨惨凄凄仍滴滴，做出多般。 
和霰撒珠盘。枕上更阑。芭蕉怨曲带愁弹。绿遍阶前苔一片，晓起谁看。 
菩萨蛮（春雨）
春愁一段来无影。著人似醉昏难醒。烟雨湿阑干。杏花惊蛰寒。唾壶敲欲破。绝叫凭谁和。今夜欠添衣。那人知不知。 
蝶恋花（春燕和韵）
一缕春情风里絮。海阔天高，那更云无数。娇颤画梁非为雨。怜伊只合和伊去。欲话因缘愁日暮。细认帘旌，几度来还去。万一这回航可渡。共渠活处寻条路。 
浪淘沙（中秋雨）
愁似晚天云。醉亦无凭。秋光此夕属何人。贫得今年无月看，留滞江城。夜起候檐声。似雨还晴。旧家谁信此时情。惟有桂香时入梦，勾引诗成。 

　
罗椅
清平乐
明虹收雨。两桨能吴语。人在江南荷叶浦。采得苹花无数。 
梦中舞燕栖鸾。起来烟渚风湾。一点愁眉天末，凭谁划却春山。 
入声甘州（孤山寒食）
甚匆匆岁月，又人家、插柳记清明。正南北高峰，山传笑响，水泛箫声。吹散楼台烟雨，莺语碎春晴。何地无芳草，惟此青青。谁管孤山山下，任种梅竹冷，荐菊泉清。看人情如此，沈醉不须醒。问何时、樊川归去，叹故乡、七十五长亭。君知否，洞云溪竹，笑我飘零。 
柳梢青
萼绿华身，小桃花扇，安石榴裙。子野闻歌，周郎顾曲，曾恼夫君。悠悠羁旅愁人。似飘零、青天断云。何处销魂，初三夜月，第四桥春。 
更漏子
晚潮生，凉月细。一抹远山无蒂。收越棹，起吴樯。人间何限忙。石头城，西北角。杳杳天低鹘落。 
浑不似，此波光。清歌催夕阳。 

　
徐霖
长相思
听莺声。惜莺声。客里鸟声最有情。家山何处青。 
问归程。数归程。行尽长亭又短亭。征衫脱未成。 

　
朱埴
点绛唇
绣被鸳鸯，宝香熏透蔷薇水。枕边一纸。明月人千里。 
宿洒初醒，全不忺梳洗。抬织指。微签玉齿。百色思量起。 
画堂春
绿窗睡起小妆残。玉钗低堕云鬟。回纹枉寄见伊难。心绪阑珊。 
翠袖两行珠泪，画楼十二阑干。销磨今古霎时间。恨杀青山。 
南乡子
花柳隔重扃。送过秋千笑语声。檐鹊也嗔人起晚，天晴。孤负东风趁踏青。细细砑红绫。小字相思写不成。心上可人云样远，寒盟。史恐恩情薄似云。 

　
张绍文
酹江月（淮城感兴）
举杯呼月，问神京何在，淮山隐隐。抚剑频看勋业事，惟有孤忠挺挺。宫阙腥膻，衣冠沦没，天地凭谁整。一枰棋坏，救时著数宜紧。 
虽是幕府文书，玉关烽火，暂送平安信。满地干戈犹未戢，毕竟中原谁定。便欲凌空，飘然直上，拂拭山河影。倚风长啸，夜深霜露凄冷。 
水龙吟（春晚）
日迟风软花香，因人天气情怀懒。牡丹谢了，酴醿开後，红稀绿暗。慵下妆楼，倦吟鸾镜，粉轻脂淡。叹韶华迤逦，将春归去，沈思处、空肠断。 
长是愁蛾不展。话春心、只凭双燕。良辰美景，可堪虚负，登临心眼。雁杳鱼沈，信音难托，水遥山远。但无言，倚遍阑干十二，对芳天晚。 
壶中天（为兄风云水月主人寿）
丹台仙伯，记踪迹当年、琼楼金阙。底事来游人世界，为爱风云水月。结屋南园，境随人胜，不是溪山别。今朝初度，碧莲千顷齐发。 
况是鸳侣新偕，凤雏才长，占人间欢悦，且尽壶天终夕醉，听取妙歌千阕。待得西风，鹗书飞上，更复青毡物。功成名遂，赤松还伴高洁。 
沁园春（为叔父云溪主人寿）
数遍时贤，谁似云溪，未老得闲。自抽身州县，归体旧隐，灰心名利，跳出尘寰。卸却朝衣，笑拈拄杖，日在花阴竹径间。身轻健，任高眼晏起，渴饮饥餐。 
垂弧猛省当年。且约住春风开寿筵。况园亭池馆，新奇佳丽，弟兄子侄，歌笑团栾。绿鬓朱颜，纶巾羽扇，做个人间长寿仙。霞觞举，愿年年今日，长对南山。 

　
杨缵
八六子（牡丹次白云韵）
怨残红。夜来无赖，雨催春去匆匆。但暗水、新流芳恨，蝶凄蜂惨，千林嫩绿迷空。那知国色还逢。柔弱华清扶倦，轻盈洛浦临风。细认得凝妆，点脂匀粉，露蝉耸翠，蕊金团玉成丛。几许愁随笑解，一声歌转春融。眼朦胧。凭阑干、半醒醉中。 
一枝春（除夕）
竹爆惊春，竞喧填、夜起千门箫鼓。流苏帐暖，翠鼎缓腾香雾。停杯未举。奈刚要、送年新句。应自有、歌字清圆，未夸上林莺语。 
从他岁穷日暮。纵闲愁、怎减刘郎风度。屠苏办了，迤逦柳欺梅妒。宫壶未晓，早骄马、绣车盈路。还又把、月夜花朝，自今细数。 
被花恼（自度腔）
疏疏宿雨酿寒轻，帘幕静垂清晓。宝鸭微温瑞烟少。檐声不动，春禽对语，梦怯频惊觉。欹珀枕，倚银床，半窗花影明东照。 
惆怅夜来风，生怕娇香混瑶草。披衣便起，小径回廊，处处多行到。正千红万紫竞芳妍，又还似、年时被花恼。蓦忽地，省得而今双鬓老。 

　
史铸
瑞鹧鸪（咏桃花菊）
底事秋英色厌黄。喜行春令借红妆。谢天分付千年品，特地搀先九日香。陶令骇观须把酒，崔生瞥见误成章。蜂情蝶思兼迷了，采蕊还如媚景忙。 

　
林洪
恋绣衾
冰肌生怕雪未禁。翠屏前、短瓶满簪。真个是、疏枝瘦，认花儿、不要浪吟。 
等闲蜂蝶都体惹，暗香来、时借水沈。既得个、厮偎伴，任风霜、尽自放心。 

　
吴大有
点绛唇（送李琴泉）
江上旗亭，送君还是逢君处。酒阑呼渡。云压沙鸥暮。 
漠漠萧萧，香冻梨花雨。添愁绪。断肠柔橹。相逐寒潮去。 

　
金淑柔
浪淘沙（丰城道中）
雨溜和风铃。滴滴丁丁。酿成一枕别离情。可惜当年陶学士，孤负邮亭。边雁带秋声。音信难凭。花须偷数卜归程。料得到家秋正晚，菊满寒城。 

　
毛珝
浣溪纱（桂）
绿玉枝头一粟黄。碧纱帐里梦魂香。晓风和月步新凉。 
吟倚画栏怀李贺，笑持玉斧恨吴刚。素娥不嫁为谁妆。 
踏莎行（题草窗词卷）
顾曲多情，寻芳未老。一庭风月知音少。梦随蝶去恨墙高，醉听莺语嫌笼小。红烛呼卢，黄金买笑。弹丝踮踩长安道。彩笺拈起锦囊花，绿窗留得罗裙草。 

　
张矩
摸鱼儿（重过西湖）
又吴尘、暗斑吟袖，西湖深处能浣。睛云片片平波影，飞趁棹歌声远。回首唤。仿佛记、春风共载斜阳岸。轻携分短。怅柳密藏桥，烟浓断径，隔水语音换。 
思量偏。前度高阳酒伴。离踪悲事何限。双峰塔露书空颖，情共暮鸦盘转。归兴懒。悄不似、留眠水国莲香畔。灯帘晕满。正蠹帙逢迎，沈煤半冷，风雨闭宵馆。 
应天长（苏堤春晓）
曙林带暝，睛霭弄霏，莺花未认游客。草色旧迎雕辇，蒙茸暗香陌。秋千架，闲晓索。正露洗、绣鸳痕窄。费人省，隔夜浓欢，酲处先觉。 
重过涌金楼，画舫红旌，催向段桥泊。又怕晚天无准，东风妒芳约。垂杨岸，今胜昨。水院近、占先春酌。恁时候，不道归来，香断灯落。 
应天长（平湖秋月）
候蛩探暝，书雁寄寒，西风暗剪绡纤。报道凤城催钥，笙歌散无迹。冰轮驾，天纬逼。渐款引、素娥游历。夜妆靓，独展菱花，淡绚秋色。 
人在涌金楼，漏迥绳低，光重袖香滴。笑谏又惊凄鹊，南飞傍林阒。孤山影，波共碧。向此际、隐逋如识。梦仙游，倚遍霓裳，何处闻笛。 
应天长（断桥残雪）
甃澌冱晓，篙水涨漪，孤山渐卷云簇。又见岸容舒腊，菱花照新沐。横斜树，香未北。倩点缀、数梢疏玉。断肠处，日影轻消，休怨霜竹。 
帘上涌金楼，酒滟酥融，金缕试春曲，最好半残鳷鹊，登临快心目。瑶台梦，春未足。更看取、洒窗填屋。灞桥外，柳下吟鞭，归趁游烛。 
应天长（雷峰夕照）
磬圆树杪，舟乱柳津，斜阳又满东角。可是暮情堪剪，平分付烟郭。西风影，吹易薄。认满眼、脆红先落。算惟有，塔起金轮，千载如昨。谁信涌金楼，此际凭阑，人共楚天约。准拟换樽陪月，缯空卷尘幕。飞鸿倦，低未泊。斗倒指、数来还错。笑声里，立尽黄昏，刚道秋恶。 
应天长（曲院荷风）
换桥度舫，添柳护堤，坡仙题欠今续。四面水窗如染，香波酿春麹。田田处，成暗绿。正万羽、背风斜矗。乱鸥去，不信双鸳，午睡犹熟。 
还记涌金楼，共抚雕阑，低度浣沙曲。自与故人轻别，荣枯换凉燠。亭亭影，惊艳目。忍到手、又成轻触。悄无语，独捻花须，心事曾卜。 
应天长（花港观鱼）
岸容浣锦，波影堕红，纤鳞巧避凫唼。禹浪未成头角，吞舟胆犹怯。湖山外，江海匝。怕自有、暗泉流接。楚天远，尺素无期，枉误停楫。 
四望涌金楼，带草帟烟，缥缈际城堞。渐见暮榔敲月，轻舫乱如叶。濠梁兴，归未惬。记旧伴、袖携留折。指鱼水，总是心期，体怨三叠。 
应天长（南屏晚钟）
翠屏对晚，鸟榜占堤，钟声又敛春色。几度半空敲月，山南应山北。欢娱地，空浪迹。谩记省、五更闻得。洞天晓，夹柳桥疏，稳纵香勒。前度涌金楼，笑傲东风，鸥鹭半相识。暗数院僧归尽，长虹卧深碧。花间恨，犹记忆。正素手、暗携轻拆。夜深後，不道人来，灯细窗隙。 
应天长（柳浪闻莺）
翠迷倦舞，红驻老妆，流莺怕与春别。过了禁烟寒食，东风颤钚铁。游人恨，柔带结。更唤醒、羽喉宫舌。画桥远，不认绵蛮，晚棹空歇。 
争似涌金楼，燕燕归来，钩转暮帘揭。对语画梁消息，香泥砌花屑。昆明事，休更说。费梦绕、建章宫阙。晓啼处，稳击金狨，双灯笼月。 
应天长（三潭印月）
桂轮逼采，菱沼漾金，潜虬暗动鲛室。水路乍疑霜雪，明眸洗春色。年时事，还记忆。对万顷、葑痕龟坼。旧游处，不认三潭，此际曾识。今度涌金楼，素练萦窗，频照庚侯席。自与影娥人约，移舟弄空碧。宵风悄，签漏滴。早未许、睡魂相觅。有时眼，月被云妨，天也拚得。 
应天长（两峰插云）
暮屏翠冷，秋树赭疏，双峰对起南北。好与霁天相接，浮图现西极。岧峣处，云共碧。漫费尽、少年游屐。故乡近，一望空遥，水断烟隔。 
闲凭涌金楼，潋滟波心，如洗梦淹笔。唤醒睡龙苍角，盘空壮商翼。西湖路，成倦客。待倩写、素缣千尺。便归去，酒底花边，犹自看得。 
梅子黄时雨
