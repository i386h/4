<!-- { "loadSidebar": true } -->
江山登览长如昨。飞鸿影里秋光薄。此怀祗有黄花览。牢裹乌纱，一任西风作。 
柳梢青（岳阳楼）
袖剑飞吟。洞庭青草，秋水深深。万顷波光，岳阳楼上，一快披襟。 
不须携酒登临。问有酒、何人共斟。变尽人间，君山一点，自古如今。 
锦帐春（淮东陈提举清明奉母夫人游徐仙翁庵）
处处逢花，家家插柳。政寒食、清时时候。奉板舆行乐，使星随后。人间稀有。 
出郭寻仙，绣衣春昼。马上列、两行红袖。对韶华一笑，劝国夫人酒。百千长寿。 
行香子（永州为魏深甫寿）
万古崔嵬，二水涟漪。此江山、天下之奇。太平气象，百姓熙熙。有文章公，经纶手，把州麾。 
满斟寿酒，笑捻梅枝。管年年、长见花时。佳人休唱，浅近歌词。读浯溪颂，愚谷记，澹岩诗。 
鹊桥仙
新荷池沼，绿槐庭院。檐外雨声初断。喧喧两部乱蛙鸣，怎得似、啼莺睍睆。 
风光流转。客游汗漫。莫问鬓丝长短。即时杯酒醉时歌，算省得、闲愁一半。 
木兰花慢
莺啼啼不尽，任燕语、语难通。这一点间愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。 
兰皋新涨绿溶溶。流恨落花红。念着破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。 
洞仙歌
卖花檐上，菊蕊金初破。说是重阳怎虚过。看画城簇簇，酒肆歌楼，奈没个巧处，安排着我。 
家乡煞远哩，抵死思量，枉把眉头万千锁。一笑且开怀，小阖团栾，旋簇着、几般蔬果。把三杯两盏记时光，问有甚曲儿，好唱一个。 
西江月
宿酒才醒又醉，春霄欲雨还晴。柳边花底听莺声。白发莫教临镜。 
过隙光阴易去，浮云富贵难凭。但将一笑对公卿。我是无名百姓。 
西江月
三过武昌台下，却逢三度重阳。菊花祗作旧时黄。白雪堆人头上。 
昨日将军亭馆，今朝陶令壶觞。醉来东望海茫茫。家近蓬莱方丈。 
贺新郎（兄弟争涂田而讼，歌此词主和议）
蜗角争多少。是英雄、割据乾坤，到头休了。一片泥涂荒草地，尽是鱼龙故道。新堤上、风涛难保。沧海桑田何时变，怕桑田、未变人先老。休为此，生烦恼。 
讼庭不许频频到。这官坊、翻来覆去，有何分晓。无诤人中为第一，长讼元非吉兆。但有恨、平章不早。尊酒唤回和气在，看从来、兄弟依然好。把前事，付一笑。 
沁园春
请赋林堂，林堂未成，吾何赋哉。想胸中丘壑，山中风月，亭台几所，花木千栽。应接光阴，品题胜概，须待堂成我再来。听分付，是经行去处，莫放苍苔。 
吾曹不堕尘埃。要胸次长随笑口开。任江湖浪迹，鸥盟雁序，功名到手，凤阁鸾台。它日相寻，有窬此约，酌水浮君三百杯。闻斯语，有冠山突兀，袍岭崔嵬。 
鹧鸪天（题赵次山鱼乐堂）
圉圉洋洋各自由。或行或舞或沉浮。观鱼未必知鱼乐，政恐清波照白头。 
休结纲，莫垂钩。机心一露使鱼愁。终知不是池中物，掉尾江湖汗漫游。 
减字木兰花（寄钦州刘叔冶史君）
羊城旧路。檀板一声惊客去。不拟重来。白发飘飘上越台。 
故人居处。曲巷深深通竹所。问讯桃花。欲访刘郎不在家。 
减字木兰花（寄五羊钟子洪）
天台狂客。醉里不知秋鬓白。应接风光。忆在江亭醉几场。 
吴姬劝酒。唱得廉颇能饭否。西雨东晴。人道无情又有情。 
减字木兰花
阻风中酒。流落江湖成白首。历尽艰关。赢得虚名在世间。 
浩然归去。忆着石屏茅屋趣。想见山村。树有交柯犊有孙。 
浣溪沙
病起无聊倚绣床。玉容清瘦懒梳妆。水沉烟冷橘花香。 
说个话儿方有味，吃些酒子又何妨。一声啼鴂断人肠。 
清平乐（嘲人）
醉狂痴作。误信青楼约。酒醒梅花吹画角。翻得一场寂寞。 
相如谩赋凌雪。琴台不遇文君。江上琵琶旧曲，只堪分付商人。 
临江仙（代作）
误入风尘门户，驱来花月楼台。樽前几度得徘徊。可怜容易别，不见牡丹开。 
莫恨银瓶酒尽，但将妾泪添杯。江头恰限北风回。再三相祝去，千万寄书来。 
鹊桥仙（周子俊过南昌，问讯宋吉甫、黄存之昆仲）
西山岩壑，东湖亭馆，尽是经行旧路。别时方见有荷花，还又见、梅花岁暮。 
宋家兄弟，黄家兄弟，一一烦君传语。相忘不寄一行书，元自有、不想忘处。 
祝英台近（别李择之诸丈后途中寄此）
泛杭川，临尘水。几日共游戏。歌笑开怀，酒醒又还醉。奈何一旦分携，连宵风雨，剪不断、客愁千里。 
水云际。遥望一片飞鸿，苦是失群地。满眼春风，管甚闲桃李。此行归老家山，相逢难又，但一味、相思而已。 
大江西上曲（寄李宝夫提刑，时郊后两相皆乞归）
大江西上，郁孤台八境，人间图画。地涌千峰摇翠浪，两派玉虹如泻。弹压江山，品题风月，四海今王谢。风流人物，如公一世雄也。 
一片忧国丹心，弹丝吹笛，未必能陶写。西北风尘方澒洞，宰相闲归绿野。月斧争鸣，风斤运巧，不用修亭榭。紫枢黄阁，要公整顿天下。 
满江红
太守风流，何人似、金华仙伯。试看取、珠篇玉句，银钩钎画。叶叶柳眉齐抹翠，梢梢花脸争匀白。比池塘、春草梦来诗，尤奇绝。 
胸中有，蛾眉月。笔头带，蓬□雪。笑归来万里，不登金阙。鹿瑞堂前冬日暖，螺山江上春波阔。但伤时、一念不能休，添华发。 
望江南
有说未尽处，为续四曲 
壶山好，博古又通今。结屋三间藏万卷，挥毫一字直千金。四海有知音。 
门外路，咫尺是湖阴。万柳堤边行处乐，百花洲上醉时吟。不负一生心。 
望江南
壶山好，胆气不妨粗。手奋空拳成活计，眼穿故纸下功夫。处世未全疏。 
生涯事，近日果何如。背锦奚奴能检典，画眉老妇出交租。且喜有赢馀。 
望江南
壶山好，文字满胸中。诗律变成长庆体，歌词渐有稼轩风。最会说穷通。 
中年后，虽老未成翁。儿大相传书种在，客来不放酒尊空。相对醉颜红。 
望江南
壶山好，也解忆狂夫。转首便成千里别，轻年不寄一行书。浑似不相疏。 
催归曲，一唱一愁予。有剑卖来酤酒吃，无钱归去买山居。安处即吾庐。壶山有催归曲赠仆，甚妙。 
望江南（仆既为宋壶山说其自说未尽处，壶山必有答语，仆自嘲三解）
石屏老，家住海东云。本是寻常田舍子，如何呼唤作诗人。无益费精神。 
千首富，不救一生贫。贾岛形模元自瘦，杜陵言语不妨村。谁解学西昆。 
望江南
石屏老，长忆少年游。自谓虎头须食肉，谁知猿臂不封侯。身世一虚舟。 
平生事，说着也堪羞。四海九州双脚底，千愁万恨两眉头。白发早归休。 
望江南
石屏老，悔不住山林。注定一生知有命，老来万事付无心。巧语不如喑。 
贫亦乐，莫负好光阴。但愿有头生白发，何忧无地觅黄金。遇酒且须斟。 
清平乐（兴国军呈李司直）
今朝欲去。忽有留人处。说与江头杨柳树。系我扁舟且住。 
十分酒兴诗肠。难禁冷落秋光。借取春风一笑，狂夫到老犹狂。 
醉太平
长亭短亭。春风酒醒。无端惹起离情。有黄鹂数声。 
芙蓉绣茵。江山画屏。梦中昨夜分明。悔先行一程。 
满庭芳（元夕上邵武王守子文）
草木生春，楼台不夜，团团月上云霄，太平官府，民物共逍遥。指点江梅一笑，几番负、雨秀风娇。今年好，花边把酒，歌舞醉元宵。 
风流，贤太守，青云志气，玉树丰标。是神仙班里，旧日王乔。出奉板舆行乐，金莲照、十里笙箫。收灯后，看看丹诏，催入圣明朝。 
渔父（四首）
渔父饮，不须钱。柳枝斜贯锦鳞鲜。换酒却归船。 
渔父（二）
渔父醉，钓竿闲。柳下呼儿牢系船。高眠风月天。 
渔父（三）
渔父醒，荻花洲。三千六百钓鱼钩。从头下复休。 
渔父（四）
渔父笑，笑何人。古来豪杰尽成尘。江山秋复春。 
沁园春（送姚雪篷之贬所）
访衡山之顶，雪鸿渺渺，湘江之上，梅竹娟娟。寄语波臣，传言鸥鹭，稳护渠侬书画船。 
祝英台近
惜多才，怜薄命，无计可留汝。揉碎花笺，忍写断肠句。道傍杨柳依依，千丝万缕，抵不住、一分愁绪。 
如何诉。便教缘尽今生，此身已轻许。捉月盟言，不是梦中语。后回君若重来，不相忘处，把杯酒、浇奴填土。 

　
李子酉
玉楼春
纱窗春睡朦胧着。相见尚怀相别恶。梦随城上角声残，泪逐楼前花片落。 
东风不解吹愁却。明月几番乖后约。当时惟恐不多情，今日情多无处着。 

　
徐梦龙
醉太平
冰肌玉容。情真意浓。小楼几度春风。醉琉璃酒钟。 
关山万重。何时又逢。思量雨迹云踪。似襄王梦中。 

　
赵扩
浣溪沙（看杏花）
花似醺容上玉肌。方论时事却嫔妃。芳阴人醉漏声迟。 
珠箔半钩风乍暖，雕梁新语燕初飞。斜阳犹送水精卮。 

　
方信孺
西江月（再游龙隐岩，追和陶商翁韵）
碧洞青崖著雨，红泉白石生寒。朅来十月九湖山。人笑元郎太漫。 
绝壑偏宜叠鼓，夕阳休唤归鞍。兹游未必胜骖鸾。聊作湖南公案。 

　
龚大明
缺调名（山居）
山居好。山居好。鹤唳猿啼饯昏晓。碧窗柏子炷炉香，趺坐蒲团诵黄老。 
缺调名
山居好。山居好。门对青山水环绕。一榻烟霞梦寐清，我以不贪为至宝。 
缺调名
山居好。山居好。竹杖芒鞋恣幽讨。坐分苔石树阴凉，闲数落花听啼鸟。 
缺调名
山居好。山居好。劚月锄云种瑶草。冷冷碧涧响寒泉，簌簌落花风自扫。 
缺调名（赠道友雪崖朱先生）
清高绝，雪崖翁。向上玄机顿观通。金鼎有丹成九转，凝然宴坐白云中。 
西江月（书怀）
我本无为野客，飘飘浪迹人间。一时被命住名山。未免随机应变。 
识破尘劳扰扰，何如乐取清闲。流霞细酌咏诗篇。且与白云为伴。 

　
陈楠
水调歌头（赠九霞子鞠九思）
夺取天机妙，夜半看辰杓。一些珠露，阿谁运倒稻花头。便向此时采取，宛如碧莲合蕊，滴破玉池秋。万籁风初起，明月一沙鸥。 
紫河车，乘赤凤，入琼楼。谓之玉汞，与铅与土正相投。五气三花聚顶，吹着自然真火，炼得似红榴。十月胎仙出，雷电送金虬。 
鹊桥仙（赠蛰子沙道昭）
红莲含蕊，露珠凝碧，飞落华池滴滴。运归金鼎唤丁公，炼得似、一枚朱橘。 
三花喷火，五云拥月，上有金胎神室。洞房云雨正春风，十个月、胎仙了毕。 
真珠帘（赠海南子白玉蟾）
