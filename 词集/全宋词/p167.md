<!-- { "loadSidebar": true } -->
翠老红稀，歌慵笑懒。溟＿烟雨秋千院。芹泥带湿燕双飞，杜鹃啼诉芳心怨。 
座客分题，传觞迭劝。送春惜别情何限。不须惆怅怨春归，明年春色重妍暖。 
浣溪沙（柳）
翠带千条蘸碧流。多情不解系行舟。章台惜别恨悠悠。 
湿雨伤春眉黛敛，倚风无力舞腰柔。丝丝烟缕织离愁。 
浣溪沙
槐柳风微轩槛凉。芙蕖绿叶映池光。几多飞盖拥红妆。 
泉试云龙花乳泛，袖笼宝鼎水沈香。纹楸戏战赌霞觞。 
浣溪沙
雁字鳞差印碧空。淡云萦缕媚遥峰。悠扬舒卷逐西风。 
烟锁绿杨深院静，花前寓意劝金钟。凤箫一曲月明中。 
朝中措（茶）
春芽北苑小方珪，碾畔玉尘飞。金＿春葱击拂，花瓷雪乳珍奇。 
主人情重，留连佳客，不醉无归。邀住清风两腋，重斟上马金卮。 
朝中措（汤）
更阑月影转瑶台。歌舞下香阶。洞府归云缥缈，主宾清兴徘徊。 
汤斟崖蜜，香浮瑞露，风味方回。投辖高情无厌，抱琴明日重来。 
念奴娇
赋念奴娇，洗千载之诬蔑，以祛流俗之惑 
蜀川三峡，有高唐奇观，神仙幽处。巨石＿岩临积水，波浪轰天声怒。十二灵峰，云阶月地，中有巫山女。须臾变化，阳台朝暮云雨。 
堪笑楚国怀襄，分当严父子，胡然无度。幻梦俱迷，应感逢魑魅，虚言冥遇。仙女耻求媒，况神清直，岂可轻诬污。逢君之恶，鄙哉宋玉词赋。 
念奴娇（县圃达观赏岩桂）
金飚替暑，觉庭梧湘簟，凉生秋意。玉露宵零仙掌洁，云卷碧天如水。银汉波澄，蟾光练静，依约山横翠。清商佳景，笑它宋玉憔悴。 
堪笑利锁名缰，向蜗牛角上，所争何事。四者难并人易老，惟有修真得计。荣悴循环，功名由命，达观明深旨。桂花同赏，莫辞通夕欢醉。 
念奴娇（述怀和赵宰通甫韵）
天津仙客，话平蔡、曾把龙钟调戏。裴度未达，尝游天津桥。或言蔡州未平，一老父指度曰：必待此人。度笑曰：见我龙钟，故相调戏。茅舍云林方隐迹，日日琴樽适意。鹏激天池，扶摇未便，尚敛摩云翅。经纶万卷，个中真负豪气。 
喜遇良友知心，登临酬唱，堪作词林瑞。况是韶华将近也，待约连宵春醉。对客挥毫，如虹浩饮，争涌如泉思。同寅他日，誓坚忠义相济。 
念奴娇（咏中秋月）
碧天如水，湛银潢清浅，金波澄澈。疑是＿娥将宝鉴，高挂广寒宫阙。林叶吟秋，帘栊如画，丹桂香风发。年年今夕，庾楼此兴清绝。 
因念重折高枝，壮心犹郁，已觉生华发。好向林泉招隐处，时讲清游真率。乘兴歌欢，熙然朝野，何日非佳节。百杯千首，醉吟长对风月。 
西江月（秋香阁）
仙掌初零玉露，清商乍肃金飚。回环高阁桂香飘。元自广寒移到。 
绛蜡银蟾辉映，纶巾鹤氅逍遥。赏心乐事醉良宵。赢取开怀吟啸。 
西江月（示忠彦）
秋霁＿娥二八，寒光逼散浮云。小山丛桂吐清芬。犹带蟾宫风韵。 
因念两登仙籍，恩沾雨露方新。汝今妙岁已能文。早折高枝荣奋。 
西江月（泛舟）
一派弯溪曲港，两山松干柽萝。寻幽乘兴泛烟波。时见白鸥飞过。 
炫日浪纹金影，连云岸草青莎。陶然一醉养天和。解意歌莺劝我。 
水调歌头（游三洞）
我本方壶客，飘逸离凡尘。胸中万卷，谈笑挥翰墨通神。不慕巢由隐迹，不羡皋夔功业，出处两无心。坦荡灵台净，廛隐胜云林。 
念生平，喜旷达，事幽寻。登临舒啸，惟有风月是知音。雅爱金华仙洞，一派苍崖飞瀑，四序景常新。遐想赤松子，来为醒冲襟。 
水调歌头（红梅）
造物巧钟赋，新腊报花期。江梅清瘦，只是洁白逞芳姿。我欲超群绝类，故学仙家繁杏，秾艳映横枝。朱粉腻香脸，酒晕著冰肌。 
玉堂里，山驿畔，最希奇。谁将绛蜡笼玉，香雪染胭脂。好向歌台舞榭，斗取红妆娇面，偎倚韵偏宜。羌管莫吹动，风月正相知。 
水调歌头
游燕赏潭洞，舒啸对云峰。瀑泉飞下银汉，一水净涵空。前度刘郎诗句，只咏丹青摹写，佳境未亲逢。刘禹锡寄题涵碧诗，有“远写丹青到雍州”之句。争似我吟赏，携酒屡从容。 
濯尘缨，挥羽扇，快薰风。因思往古游者，清兴与今同。泉石因人轻重，岘首名传千古，登览赖羊公。陵谷有迁变，勋烈耀无穷。 
鹧鸪天（梦仙）
我昔蓬莱侍列仙。梦游方悟绊尘缘。青春放浪迷诗酒，黄卷优游对圣贤。 
嘲水石，咏云烟。乘风欲往思泠然。要知昨夜方壶景，只在芸斋杖屦前。 
好事近（岩桂）
蟾苑桂飘香，雅称＿娥珍惜。吹下一丛仙种，伴秋光岑寂。 
金风玉露嫩凉天，造化有消息。醉赏绿云金粟，媚枝头月色。 
好事近（己丑重阳游雷峰）
商素肃金飚，吹帽又逢佳节。乘兴登临舒啸，习云林清绝。 
高歌横剑志平戎，酒量与天阔。更待醉归开宴，赏东篱明月。 
好事近（灯花）
良月戒微寒，清夜祥烟馥郁。来报天庭喜事，现灯花金粟。 
芝书奎画下层霄，宣召想来促。它日玉堂挥翰，赐金莲花烛。 
兰陵王（涵碧）
晚云碧。松巘飞泉翠滴。双鱼畔、疑是永和，曲水流觞旧风物。波光映山色。时见轻鸥出没。壶天邃，修竹翠阴，虚籁吟风更幽寂。 
登临兴何极。上烟际危亭，彩笔题石。山中猿鹤应相识。对远景舒啸，壮怀豪逸。刘郎何在玩石刻。感往事陈迹。 
还忆。少年日。帅旗鼓文场，轩冕京国。如今老大机心息。有陶令秫酒，谢公山屐。闲来潭洞，醉皓月，弄横笛。 
宴桃源（游湖）
西湖避暑棹扁舟。忘机狎白鸥。荷香十里供瀛洲。山光翠欲流。 
歌浩浩，思悠悠。诗成兴未休。清风明月解相留。琴声万籁幽。 
宴桃源
廉纤小雨养花天。池光映远山。蕙兰风暖正暄妍。归梁燕翼偏。 
芳草碧，绿波边。良辰近禁烟。酒酣午枕兴怡然。莺声惊梦仙。 
惜芳菲（述怀）
寓意登临诗与酒。豪气直冲牛斗。挥翰风雷吼。我生嗟在东坡后。 
流水高山琴静奏。莫笑知音未偶。天意君知否。穷通在道吾何有。 
江神子（南园）
雨余乾鹊报新晴。晓风清。听莺声。飞盖南园，游赏赋闲情。麦垅黄云堆万顷，收刈处，有人耕。 
淙＿漱玉涧泉鸣。翠峰横。碧云凝。罨画园林，缣素写难成。卢橘杨梅时正熟，随处赏，饮班荆。 
蓦山溪（九日）
年年九日，萸菊登高宴。今岁旅新丰，听征雁、吟蛩幽怨。行行游赏，邂逅得诗人，呼斗酒，发清吟，豪气凌霄汉。 
穷通默定，志士那兴叹。寓意醉乡游，且赢得、开怀萧散。功名外物，何必累冲襟，炼丹井，叱羊山，寻个修真伴。 
蓦山溪（鉴湖）
鉴湖千顷，四序风光好。拨棹皱涟漪，极目处、青山缭绕。微茫烟霭，鸥鹭点菰蒲，云帆过，钓舟横，俱被劳生扰。 
知章请赐，独占心何小。风月本无私，同众乐、宁论多少。浮家泛宅，它日效陶朱，烹鲈鳜，酌松醪，吟笔千篇扫。 
蓦山溪（干道戊子秋游涵碧）
深秋澄霁，烟淡霜天晓。翠岘峻摩穹，有碧涧、清溪缭绕。鸣弦多暇，乘兴约登临，听水乐，习丰碑，遐想东坡老。 
当年叔子，何事伤怀抱。名与此山俱，叹无闻、真成可笑。吾侪勋业，要使列云台，擒颉利，斩楼兰，混一车书道。 
蓦山溪（渡江咏潮）
潮生潮落，千古长如许。吴越旧争衡，览遗迹、英雄何处。胥神忠愤，贾勇助鲸波，湍砥柱，驾鳌峰，万骑轰＿鼓。 
连天雪浪，直上银河去。击楫誓中流，剑冲星、醉酣起舞。丈夫志业，当使列云台，擒颉利，斩楼兰，雪耻歼狂虏。 
蓦山溪（九日）
佳辰洊九，吹帽霜风峭。画阁势崔嵬，遍危阑、翠峰缭绕。茂林修竹，别是小壶天，烟霭淡，夕阳明，隐映溪光渺。 
匣琴流水，休恨知音少。长啸对西风，觉志气、凌云缥缈。传杯兴逸，高会继龙山，簪嫩菊，插红萸，相对年年好。 
东坡引（九日）
凉飚生玉宇。黄花晓凝露。汀苹岸蓼秋暮。登高开宴俎。 
传杯兴逸，分咏得句。思戏马、长怀古。东篱候酒人何处。芳尊须送与。 
水龙吟（梅）
自来百卉千葩，算多有、异芬清绝。此花独赋，天然标致，于中超越。月脸妆匀，碧琼枝瘦，真仙风骨。向严寒雪里，千林冻损，钟和气、先春发。 
信是芳姿高洁。肯趋陪、游蜂戏蝶。玉堂静处，竹梢斜亚，凝烟媚月。一任严城上，单于奏、角声凄切。待芳心结实，和羹鼎鼐，收功须别。 
满江红
实予始生之日。国瑞用旧词韵作满江红为寿，因和述怀 
味道韬光，伴耕钓、城南涧曲。吾不羡、炼丹金井，访仙王屋。清洁无瑕通隐显，满堂岂肯贪金玉。向北窗、高卧水风凉，槐阴绿。 
闲自赏，东篱菊。偏喜种，幽居竹。信巍然良贵，有荣无辱。外物随缘姑泛应，无心仕止常知足。喜圣时、协气屡丰年，西畴熟。 
满江红
日暖烟轻，竹梢映、花阴凌乱。微风皱、池光青碧，绿杨垂岸。艳杏墙头红粉，幽兰砌下飘香暖。称邀宾、明日去寻芳，频欢宴。 
光景速，浑如箭。醉梦里，春强半。且花前莫厌，玉杯频劝。一枕游仙方警悟，浮名自笑犹萦绊。醉挥毫、付与雪儿歌，娇莺啭。古诗：“丽词付与雪儿歌。” 
桂飘香（元名花心动）
律应清商，嫩凉生、金风乍飘林叶。玉兔腾精，光浸楼台，宛似广寒宫阙。远山横翠烟霏敛，鹊枝绕、蛩声凄切。气萧爽，一年好处，桂花时节。 
香压群芳妙绝。记蟾窟高枝，两曾攀折。思报君亲，何事壮怀犹郁。传岩莘野时方隐，心先定、经纶施设。赏花醉，持杯更邀皓月。 
喜迁莺（上巳游涵碧）
艳阳时序。向祓禊芳辰，登临仙府。碧水澄虚。修篁耸翠，夹迳蕙兰香吐。春晚巧莺声碎，风卷飞红无数。凝望处，见桑村麦陇，竹溪烟浦。 
欢聚。须信道，游宦东西，易得成离阻。北海开尊，东山乘兴，四乐偷闲赢取。棋战新来常胜，诗瘦只因吟苦。心湛静，笑白云多事，等闲为雨。 
八六子（九日）
晚秋时。碧天澄爽，云何宋玉兴悲。对美景良辰乐事，采萸簪菊登临，共上翠微。 
堪嗟乌兔如飞。秉烛欢游须屡，传杯到手休辞。念戏马台存，隽游安在，且开怀抱，听歌金缕，从教下客疏狂落帽，也胜龌龊东篱。太白诗：“龌龊东篱下，渊明不足群。”醉中归。花阴月影正移。 
木兰花慢（和旧词韵）
念行藏在道，仕宦岂为谋身。自谤起营蝇，东山高卧，北海开尊。荣枯置之度外，得饶人处，谩也饶人。须信吾躬道义，巍然良贵中存。 
浮名。蜗角是非蚊。过耳总休论。且啸傲幽居，清风皓月，光景常新。佩琴行吟胜景，访林泉、避暑赏烟云。谁识怀忠畎亩，此心常不忘君。 
柳梢青（游湖）
