<!-- { "loadSidebar": true } -->
随缘道理应须会，过分功名莫强求。先去声自一身愁不了，那堪愁上更添愁。 
瑞鹧鸪（乙丑奉祠归舟次余干赋）
江头日日打头风。憔悴归来邴曼容。郑买正应求死鼠，叶公岂是好真龙。 
孰居无事陪犀首，未办求封遇万松。却笑千年曹孟德，梦中相对也龙钟。 
瑞鹧鸪
期思溪上日千回。樟木桥边酒数杯。人影不随流水去，醉颜重带少年来。 
疏蝉响涩林逾静，冷蝶飞轻菊半开。不是长卿终慢世，只缘多病又非才。 
玉楼春
无心云自来还去。元共青山相尔汝。霎时迎雨障崔嵬，雨过却寻归路处。 
侵天翠竹何曾度。遥见屹然星砥柱。今朝不管乱云深，来伴仙翁山下住。 
玉楼春
瘦筇倦作登高去。却怕黄花相尔汝。岭头拭目望龙安，更在云烟遮断处。 
思量落帽人风度。休说当年功纪柱。谢公直是爱东山，毕竟东山留不住。 
玉楼春
风前欲劝春光住。春在城南芳草路。未随流落水边花，且作飘零泥上絮。 
镜中已觉星星误。人不负春春自负。梦回人远许多愁，只在梨花风雨处。 
玉楼春（寄题文山郑元英巢经楼）
悠悠莫向文山去。要把襟裾牛马汝。遥知书带草边行，正在雀罗门里住。 
平生插架昌黎句。不似拾柴东野苦。侵天且拟凤凰巢，扫地从他瞿鹆舞。 
玉楼春（有自九江以石中作观音像持送者，因以词赋之）
琵琶亭畔多芳草。时对香炉峰一笑。偶然重傍玉溪东，不是白头谁觉老。 
普陀大士神通妙。影入石头光了了。看来持献可无言，长似慈悲颜色好。 
玉楼春（乙丑京口奉祠西归，将至仙人矶）
江头一带斜阳树。总是六朝人住处。悠悠兴废不关心，惟有沙洲双白鹭。 
仙人矶下多风雨。好卸征帆留不住。直须抖擞尽尘埃，却趁新凉秋水去。 
鹊桥仙（席上和赵晋臣敷文）
少年风月，少年歌舞，老去方知堪羡。叹折腰、五斗赋归来，问走了、羊肠几遍。 
高车驷马，金章紫绶，传语渠侬稳便。问东湖、带得几多春，且看凌云笔健。 
西江月（用韵和李兼济提举）
且对东君痛饮，莫教华发空催。琼瑰千字已盈怀。消得津头一醉。 
休唱阳关别去，只今凤诏归来。五云两两望三台。已觉精神聚会。 
西江月（春晚）
胜欲读书已懒，只因多病长闲。听风听雨小窗眠。过了春光太半。 
往事如寻去鸟，清愁难解连环。流莺不肯入西园。唤起画梁飞燕。 
西江月（木犀）
金粟如来出世，蕊宫仙子乘风。清香一袖意无穷。洗尽尘缘千种。 
长为西风作主，更居明月光中。十分秋意与玲珑。拚却今宵无梦。 
西江月（和赵晋臣敷文赋秋水瀑泉）
八万四千偈后，更谁妙语披襟。纫兰结佩有同心。唤取诗翁来饮。 
镂玉裁冰著句，高山流水知音。胸中不受一尘侵。却怕灵均独醒。 
西江月
粉面都成醉梦，霜髯能几春秋。来时诵我伴牢愁。一见尊前似旧。 
诗在阴何侧畔，字居罗赵前头。锦囊来往几时休。已遣蛾眉等候。 
朝中措（为人寿）
年年黄菊滟秋风。更有拒霜红。黄似旧时宫额，红如此日芳容。 
青青未老，尊前要看，儿辈平戎。试酿西江为寿，西江绿水无穷。 
清平乐（书王德由主簿扇）
溪回沙浅。红杏都开遍。鸂鶒不知春水暖。犹傍垂杨春岸。 
片帆千里轻船。行人想见＿眠。谁似先生高举，一行白鹭青天。 
好事近（中秋席上和王路钤）
明月到今宵，长是不如人约。想见广寒宫殿，正云梳风掠。 
夜深休更唤笙歌，檐头雨声恶。不是小山词就，这一场寥索。 
好事近（和城中诸友韵）
云气上林梢，毕竟非空非色。风景不随人去，到而今留得。 
老无情味到遍章，诗债怕人索。却笑近来林下，有许多词客。 
菩萨蛮
江摇病眼昏如雾。送愁直到津头路。归念乐天诗。人生足别离。 
云屏深夜语。梦到君知否。玉＿莫偷垂。断肠天不知。 
菩萨蛮
西风都是行人恨。马头渐喜归期近。试上小红楼。飞鸿字字愁。 
阑干闲倚处。一带山无数。不似远山横。秋波相共明。 
菩萨蛮
功名饱听儿童说。看公两眼明如月。万里勒燕然。老人书一编。 
玉阶方寸地。好趁风云会。他日赤松游。依然万户侯。 
菩萨蛮（送郑守厚卿赴阙）
送君直上金銮殿。情知不久须相见。一日甚三秋。愁来不自由。九重天一笑。定是留中了。白发少经过。此时愁奈何。 
菩萨蛮（送曹君之庄所）
人间岁月堂堂去。劝君快上青云路。圣处一灯传。工夫萤雪边。 
麹生风味恶。辜负西窗约。沙岸片帆开。寄书无雁来。 
菩萨蛮（雪楼赏牡丹席上用杨民瞻韵）
红牙签上群仙格。翠罗盖底倾城色。和雨泪阑干。沈香亭北看。 
东风休放去。怕有流莺诉。试问赏花人。晓妆匀未匀。 
菩萨蛮（重到云岩戏徐斯远）
君家玉雪花如屋。未应山下成三宿。啼鸟几曾催。西风犹未来。 
山房连石径。云卧衣裳冷。倩得李延年。清歌送上天。 
卜算子
万里＿浮云，一喷空凡马。叹息曹瞒老骥诗，伏枥如公者。 
山鸟哢窥檐，野鼠饥翻瓦。老我痴顽合住山，此地菟裘也。 
丑奴儿（醉中有歌此诗以劝酒者，聊隐括之）
晚来云淡秋光薄，落日晴天。落日晴天。堂上风斜画烛烟。 
从渠去买人间恨，字字都圆。字字都圆。肠断西风十四弦。 
丑奴儿
寻常中酒扶头后，歌舞支持。歌舞支持。谁把新词唤住伊。 
临岐也有旁人笑，笑己争知。笑己争知。明月楼空燕子飞。 
丑奴儿
此生自断天休问，独倚危楼。独倚危楼。不信人间别有愁。 
君来正是眠时节，君且归休。君且归休。说与西风一任秋。 
丑奴儿
近来愁似天来大，谁解相怜。谁解相怜。又把愁来做个天。 
都将今古无穷事，放在愁边。放在愁边。却自移家向酒泉。 
丑奴儿
年年索尽梅花笑，疏影黄昏。疏影黄昏。香满东风月一痕。 
清诗冷落无人寄，雪艳冰魂。雪艳冰魂。浮玉溪头烟树村。 
浣溪沙（寿内子）
寿酒同斟喜有余。朱颜却对白髭须。两人百岁恰乘除。 
婚嫁剩添儿女拜，平安频拆外家书。年年堂上寿星图。 
浣溪沙
歌串如珠个个匀。被花勾引笑和颦。向来惊动画梁尘。 
莫倚笙歌多乐事，相看红紫又抛人。旧巢还有燕泥新。 
浣溪沙
父老争言雨水匀。眉头不似去年颦。殷勤谢却甑中尘。 
啼鸟有时能劝客，小桃无赖已撩人。梨花也作白头新。 
浣溪沙（别杜叔高）
这里裁诗话别离。那边应是望归期。人言心急马行迟。 
去雁无凭传锦字，春泥抵死污人衣。海棠过了有荼＿。 
浣溪沙
妙手都无斧凿瘢。饱参佳处却成颦。恰如春入浣花村。 
笔墨今宵光有艳，管弦从此悄无言。主人席次两眉轩。 
添字浣溪沙（用前韵谢传岩叟瑞香之惠）
句里明珠字字排。多情应也被春催。怪得名花和泪送，雨中栽。 
赤脚未安芳斛稳，娥眉早把橘枝来。报道锦薰笼底下，麝脐开。 
添字浣溪沙（三山戏作）
记得瓢泉快活时。长年耽酒更吟诗。蓦地捉将来断送，老头皮。 
绕扶行不得，闲窗学得鹧鸪啼。却有杜鹃能劝道，不如归。 
添字浣溪沙
日日闲看燕子飞。旧巢新垒画帘低。玉历今朝推戊已，住衔泥。 
先自春光留不住，那堪更著子规啼。一阵晚香吹不断，落花溪。 
添字浣溪沙（用前韵谢传岩叟餽名花鲜罩）
杨柳温柔是故乡。纷纷蜂蝶去年场。大率一春风雨事，最难量。 
满把携来红粉面，堆盘更觉紫芝香。幸自麹生闲去了，又教忙。 
减字木兰花（宿僧房有作）
僧窗夜雨。茶鼎熏炉宜小住。却恨春风。勾引诗来恼杀翁。 
狂歌未可。且把一尊料理我。我到亡何。却听侬家陌上歌。 
减字木兰花
昨朝官告。一百五年村父老。更莫惊疑。刚道人生七十稀。 
使君喜见。恰限华堂开寿宴。问寿如何。百代儿孙拥太婆。 
醉太平
态浓意远。眉颦笑浅。薄罗衣窄絮风软。鬓云欺翠卷。 
南园花树春光暖。红香径里榆钱满。欲上秋千又惊懒。且归休怕晚。 
太常引（赋十四弦）
仙机似欲织纤罗。仿佛度金梭。无奈玉纤何。却弹作、清商恨多。 
珠帘影里，如花半面，绝胜隔帘歌。世路苦风波。且痛饮、公无渡河。 
太常引（寿赵晋臣敷文。彭溪，晋臣所居）
论公耆德旧宗英。吴季子、百余龄。奉使老於行。更看舞、听歌最精。 
须同卫武，九十入相，＿竹自青青。富贵出长生。记门外、清溪姓彭。 
东坡引
君如梁上燕。妾如手中扇。团团青影双双伴。秋来肠欲断。秋来肠欲断。 
黄昏泪眼。青山隔岸。但咫尺、如天远。病来只谢傍人劝。龙华三曾愿。龙华三曾愿。 
东坡引
花梢红未足。条破惊新绿。重帘下遍阑干曲。有人春睡熟。有人春睡熟。 
鸣禽破梦，云偏目蹙。起来香腮褪红玉。花时爱与愁相续。罗裙过半福。罗裙过半幅 
恋绣衾（无题）
长夜偏冷添被儿。枕头儿、移了又移。我自是笑别人底，却元来、当局者迷。 
如今只恨因缘浅，也不曾、抵死恨伊。合手下、安排了，那筵席、须有散时。 
杏花天
牡丹昨夜方开遍。毕竟是、今年春晚。荼＿付与薰风管。燕子忙时莺懒。 
多病起、日长人倦。不待得、酒阑歌散。副能得见茶瓯面。却早安排肠断。 
柳梢青（三山归途代白鸥见嘲）
白鸟相迎，相怜相笑，满面尘埃。华发苍颜，去时曾劝，闻早归来。 
而今岂是高怀。为千里、莼羹计哉。好把移文，从今日日，读取千回。 
武陵春
走去走来三百里，五日以为期。六日归时已是疑。应是望多时。 
鞭个马儿归去也，心急马行迟。不免相烦喜鹊儿。先报那人知。 
谒金门
归去未。风雨送春行李。一枕离愁头澈尾。如何消遣是。 
遥想归舟天际。绿鬓珑璁慵理。好梦未成莺唤起。粉香犹有＿。 
酒泉子（无题）
流水无情，潮到空城头尽白，离歌一曲怨残阳。断人肠。 
东风官柳舞雕墙。三十六宫花溅泪，春声何处说兴亡。燕双双。 
霜天晓角
暮山层碧。掠岸西风急。一叶软红深处，应不是、利名客。 
玉人还伫立。绿窗生怨泣。万里衡阳归恨，先倩雁、寄消息。 
点绛唇（留博山寺，闻光风主人微恙而归，时春涨断桥）
隐隐轻雷，雨声不受春回护。落梅如许。吹尽墙边去。 
春水无情，碍断溪南路。凭谁诉。寄声传语。没个人知处。 
生查子
梅子褪花时，直与黄梅接。烟雨几曾开，一春江里活。 
富贵使人忙，也有闲时节。莫作路旁花，长教人看杀。 
生查子（题京口郡治尘表亭）
悠悠万世功，矻矻当年苦。鱼自入深渊，人自居平土。 
