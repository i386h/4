<!-- { "loadSidebar": true } -->
须信闲少忙多，壶觞并赋咏，莫辜云水。乘兴前溪溪转□，隐约归帆天际。红蓼丹枫，黄芦白竹，总胜春桃李。浮丘何在，与君共跨琴鲤。 
念奴娇
竞春台榭，媚东风、迤逦繁红成簇。方霁溪南帘绣卷，和气充盈华屋。金暖香彝，玉鸣舞佩，春笋调丝竹。乌衣宴会，远追王谢高躅。 
籍甚四海声名，林泉活计，未许翁知足。日日江边沙露静，人徯东来雕毂。八锦行持，五禽游戏，已受长生＿。衮衣蝉冕，最宜双鬓凝绿。 
念奴娇（探梅）
衰翁憨甚，向尊前、手捻一枝寒玉。想见梅台花更好，一片琼田栖绿。短辔轻舆，大家同去，取酒偿醲馥。元来春晚，万包空间黄竹。 
休恨雪小云娇，出群风韵，已觉桃花俗。羯鼓声高回笑脸，怎得天公来促。江上风平，岭南人远，谁度单于曲。明朝酒醒，但余诗兴天北。 
风入松（西湖戏作）
少年心醉杜韦娘。曾格外疏狂。锦笺预约西湖上，共幽深、竹院松窗。愁夜黛眉颦翠，惜归罗帕分香。 
重来一梦觉黄粱。空烟水微茫。如今眼底无姚魏，记旧游、凝伫凄凉。入扇柳风残酒，点衣花雨斜阳。 
风入松
东楼烟重暗山光。春意堕微茫。小红嫩绿匀如剪，黯无言、云渡澄江。没处与人逍遣，倚兰情寄斜阳。 
共君今夜举清觞。投老各殊方。痴儿官事何时了，恨花时、潘鬓先霜。唤取客帆聊住，将予同下潇湘。 
风入松（再用韵）
霏霏小雨恼春光。烟水更弥茫。昨宵把酒高歌处，任一声、鸡唱清江。憔悴杏花如许，情怀应似东阳。 
宿酲犹在莫传觞。消闷苦无方。几时玉杵蓝桥路，约云英、同捣玄霜。冷落黄昏庭院，梦回家在三湘。 
遥天奉翠华引
雪消楼外山。正秦淮、翠溢回澜。香梢豆蔻，红轻犹怕春寒。晓光浮画戟，卷绣帘、风暖玉钩闲。紫府仙人，花围羽帔星冠。 
蓬莱阆苑，意倦游、常戏世间。佩麟旧都，江左襦袴歌欢。只恐催归觐，剩宴都、休诉酒杯宽。明岁应看，钧容舞袖歌鬟。 
蓦山溪（建康郡圃赏芍药）
玉麟春晚，绿篇甘棠荫。可是惜花深，旋移得、翻阶红影。朱帘卷处，如在古扬州，宝璎珞，玉盘盂，娇艳交相映。 
蓬莱殿里，几样春风鬓。生怕逐朝云，更罗幕、重重遮定。多情绛蜡，常见醉时容，萦舞袖，蔌歌尘，莫负良宵永。 
凤凰台上忆吹箫（耒阳至节戏呈同官）
玉管灰飞，云台珥笔，东君飚驭将还。又正是、霜花□剪，梅粉初干。窈窕红窗髻影，添一线、组绣工闲。潇湘好，雪意尚遥，绿占群山。 
应思少年壮气，贪游乐、追随玉勒雕鞍。更化日舒长，赢得觅醉谋欢。老去桑榆趁暖，任从教、潘鬓先斑。犹狂在，挥翰快写春寒。 
凤凰台上忆吹箫（再用韵赠黄宰）
尘暗双凫，菊明山径，何妨倦羽知还。最好是，诗翁醉后，瓶罄罍干。一笑东风打耳，心无竞、远与春闲。时时地，觅伴访梅，寻胜登山。 
清时俊材定用，看捧诏春郊，月露濡鞍。况表识、买臣贵骨，琴瑟逾欢。好向玉堂视草，金章映、莱子衣斑。山人去，蕙帐夜雨空寒。 
凤凰台上忆吹箫（再用韵咏梅）
浴雪精神，倚风情态，百端邀勒春还。记卓隐、溪桥日暮，驿路泥干。曾伴先生蕙帐，香细细、粉瘦琼闲。伤牢落，一夜梦回，肠断家山。 
空教映溪带月，供游客无情，折满雕鞍。便忘了、明窗静几，笔研同欢。莫向高楼喷笛，花似我、蓬鬓霜斑。都休说，今夜倍觉清寒。 
凤凰台上忆吹箫（蜡梅用前韵）
浅染霓裳，轻匀汉额，巫山行雨方还。最好是、肌香蜡莹，萼嫩红干。曾见金钟在列，钧天罢、笋＿都闲。妖饶似，晓镜乍开，绿沁眉山。 
休夸瘦枝疏影，湘裙窄、一钩龙麝随鞍。便更做、山人倦赏，畏冷无欢。争奈冰瓯彩笔，题诗处、珠琲斓斑。清宵永，相对莫放杯寒。 
蝶恋花（次韵张子原寻梅）
雪压小桥溪路断。独立无言，雾鬓风鬟乱。拂拭冰霜君试看。一枝堪寄天涯远。 
拟向南邻寻酒伴。折得花归，醉著歌声缓。姑射梦回星斗转。依然月下重相见。 
清平乐（咏橄榄灯球儿）
缕金剪彩。茸绾同心带。整整云鬟宜簇戴。雪柳闹蛾难赛。 
休夸结实炎州。且看指面纤柔。试问苦人滋味，何如插鬓风流。 
清平乐
忍寒情味。枝染蔷薇水。揽照清溪花影碎。笑杀小桃秾李。 
一生占断春妍。偏宜月露娟娟。欲寄江南春去，乱鸦点破云笺。 
玉楼春
市桥灯火春星碎。街鼓催归人未醉。半嗔还笑眼回波，欲去更留眉敛翠。 
归来短烛余红泪。月淡天高梅影细。北风休遣雁南来，断送不成今夜睡。 
玉楼春（次中秋闰月表舅晁仲如韵）
今秋仲月逢余闰。月姊重来风露静。未劳玉斧整蟾宫，又见冰轮浮桂影。 
寻常经岁睽佳景。阅月那知还赏咏。庾楼江阔碧天高，遥想飞觞清夜永。 
秦楼月（与杨君孜月夜泛舟）
天一色。玉盘冷浸潇湘碧。潇湘碧。短亭系缆，隔江闻笛。 
胡床对坐凉生腋。通宵说尽狂踪迹。狂踪迹。少年心事，老来难得。 
新荷叶（金陵府会鼓子词）
柳幄飞绵，风池暖泛新萍。燕垒泥香，玉麟堂外春深。晴云丽日，花浓处、蜂蝶纷纷。偿春一醉，管弦声里欢声。 
况是清时，锦衣重到台城。故国江山，向人依旧多情。趁闲行乐，休辜负、冶叶繁英。彤庭归觐，恁时难驻前旌。 
菩萨蛮（湖上即事）
楼前曲浪归桡急。楼中细雨春风湿。终日倚危阑。故人湖上山。 
高情浑似旧。只枉东阳瘦。薄晚去来休。装成一段愁。 
菩萨蛮（小女淑君索赋晚春词）
东风吹梦春酲恶。琐窗淡淡花阴薄。一夜曲池平。小窗云样明。 
绿轻眉懒晕。香浅罗衣润。未见海棠开。卷帘双燕来。 
菩萨蛮（饯田莘老）
江风漠漠寒山碧。孤鸿声里霜花白。画舸且停桡。有人魂欲销。 
相从能几日。总是天涯客。尺素好频裁。休言无雁来。 
菩萨蛮（荼＿）
东君管尽闲花草。红红白白知多少。末后一奁香。绿庭春昼长。 
道人心似海。梦冷屏山里。莫剪最长条。从教玉步摇。 
菩萨蛮
东风卷尽欺花雨。月明皎纸庭前路。月底且论诗。从教露湿衣。 
明朝愁入绪。各自东归去。后夜月明中。绿尊谁与同。 
菩萨蛮（木犀十咏带月）
绿帷剪剪黄金碎。西风庭院清如水。月姊更多情。与人无际明。 
浓阴遮玉砌。桂影冰壶里。灭烛且徜徉。夜深应更香。 
菩萨蛮（披风）
靓妆金翠盈盈晚。凝情有恨无人管。何处一帘风。故人天际逢。 
从教香扑鬓。只怕繁华尽。牢落正悲秋。非□谁解愁。 
菩萨蛮（照溪）
江梅占尽江头雪。忍寒玉骨夸清绝。不似杜秋娘。婆娑秋水傍。 
波光涵晚日。照影从教密。隐隐认遥黄。隔溪十里香。 
菩萨蛮（浥露）
黄昏曾见凌波步。无端暝色催人去。一夜露华浓。香销兰菊丛。 
缕金衣易湿。莫对西风泣。洗尽夜来妆。温泉初赐汤。 
菩萨蛮（命觞）
休文多病疏杯酌。被花恼得心情恶。碧树又惊秋。追欢怀旧游。 
与君聊一醉。醉倒花阴里。斜日下阑干。满身金屑寒。 
菩萨蛮（簪髻）
交刀剪碎琉璃碧。深黄一穗珑松色。玉蕊纵妖娆。恐无能样娇。 
绿窗初睡起。堕马慵梳髻。斜插紫鸾钗。香从鬓底来。 
菩萨蛮（熏沈）
黄姑青女交相忌。眼看尘土占芳蕊。急埽满阑金。小奁熏水沈。 
博山银叶透。浓馥穿罗袖。犹欲问鸿都。太真安稳无。 
菩萨蛮（来梦）
午庭栩栩花间蝶。翅添金粉穿琼叶。曾见羽衣黄。瑶台淡薄妆。 
醒来魂欲断。掺掺芳英满。梦里尚偷香。何堪秋夜长。 
菩萨蛮（写真）
霓裳舞罢难留住。湘裙缓若轻烟去。动是隔年期。生绡傅艳姿。 
精神浑似旧。碧暗黄金瘦。永夜对西窗。何缘襟袖香。 
菩萨蛮（怨别）
揉香嗅蕊朝还暮。无端却被西风误。底死欲留伊。金尘蔌蔌飞。 
茂陵头已白。新聘谁相得。耐久莫相思。年年秋与期。 
西江月
金鼎香销浓麝，碧梧影转阑干。可庭明月绮窗闲。帘幕低垂不卷。 
一自高唐人去，秋风几许摧残。拂檐修竹韵珊珊。梦断山长水远。 
西江月（赠蔡仲常侍儿初娇）
豆蔻梢头年纪，芙蓉水上精神。幼云娇玉两眉春。京洛当时风韵。 
金缕深深劝客，雕梁蔌蔌飞尘。主人从得董双成。应忘瑶池宴饮。 
青玉案（东园饯母舅晁阁学镇临川）
东风一夜吹晴雨。小园里、春如许。桃李无言情难诉。阳关车马，灞桥风月，移入江天暮。 
双旌明日留难住。今夕清觞且频举。咫尺清明三月暮。寻芳宾客，对花杯酌，回首西江路。 
青玉案（为外大父林下老人寿）
年年寓屋称觞处。陪彩绶、尊前舞。牢落潇湘归去未。腊梅开遍，冰蟾圆后，梦断灵溪路。 
长年厚福天分付。算四海、今独步。涧竹岩花如旧否。与翁相伴，岁寒庭户，尽占闲中趣。 
青玉案（戏用贺方回韵饯别朱少章）
三年牢落荒江路。忍明日、辄帆去。冉冉年光真暗度。江山舞助，风波有险，不是留君处。 
梅花万里伤迟暮。驿使来时望佳句。我拚归休心已许。短篷孤棹，绿蓑青笠，稳泛潇湘雨。 
昭君怨（亦名宴西园）
晴日烘香花睡。花艳浮杯人醉。杨柳绿丝风。水溶溶。 
留恋芳丛深处。懒上锦鞯归去。待得牡丹开。更同来。 
四犯令
月破轻云天淡注。夜悄花无语。莫听阳关牵离绪。拚酩酊、花深处。 
明日江郊芳草路。春逐行人去。不似酴醿开独步。能著意、留春住。 
鹧鸪天（县圃约同官赏海棠）
万点胭脂落日烘。坐间酒面散微红。谁教艳质撩潘鬓，生怕朝云逐楚风。 
寻画烛，照芳容。夜深两行锦灯笼。朱唇翠袖休凝伫，几许春情睡思中。 
鹧鸪天
蜀锦吴绫剪染成。东皇花令一番新。风帘不碍寻巢燕，雨叶偏禁斗草人。 
非病酒，不关春。恨如芳草思连云。西楼角畔双桃树，几许浓苞等露匀。 
鹧鸪天（赏芍药）
梦想当年姚魏家。尊前重见旧时花。双檠分焰交红影，四座春回粲晚霞。 
杯潋滟，帽＿斜。夜深绝艳愈清佳。天明恐逐行云去，更著重重翠幕遮。 
鹧鸪天（送田簿秩满还＿?川）
只有梅花是故人。岁寒情分更相亲。红鸾跨碧江头路，紫府分香月下身。 
君既去，我离群。天涯白发怕逢春。西湖苍莽烟波里，来岁梅时痛忆君。 
朝中措（双头芍药）
翻阶红药竞芬芳。著意巧成双。须信扬州国艳，旧时曾在昭阳。 
盈盈背立，同心对绾，联萼飞香。牢贮深沈金屋，任教蝶困蜂忙。 
朝中措（建康大雪，戏呈母舅晁留守）
漏云初见六花开。惊巧妒江梅。飘洒元戎小队，玉妆旌旆归来。 
