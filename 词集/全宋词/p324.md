<!-- { "loadSidebar": true } -->
风袅垂杨，雪销蕙草，何如清润潘郎。风月襟怀，挥毫倚马成章。仙都观里桃千树，映麹尘、十里荷塘。未归来，应恋花洲，醉玉吟香。 
东风晴昼浓如酒，正十分皓月，一半春光。燕子重来，明朝传梦西窗。朝寒几暖金炉烬，料洞天、日月偏长。杏园诗，应待先题，嘶马平康。 
高阳台（过种山即越文种墓）
帆落回潮，人归故国，山椒感慨重游。弓折霜寒，机心已堕沙鸥。灯前宝剑清风断，正五湖、雨笠扁舟。最无情，岸上闲花，腥染春愁。 
当时白石苍松路，解勒回玉辇，雾掩山羞。木客歌阑，青春一梦荒丘。年年古苑西风到，雁怨啼、绿水F950秋。莫登临，几树残烟，西北高楼。 
倦寻芳（林钟羽花翁遇旧欢吴门老妓李怜，邀分韵同赋此词）
坠瓶恨井，分镜迷楼，空闭孤燕。寄别崔徽，清瘦画图春面。不约舟移杨柳系，有缘人映桃花见。叙分携，悔香瘢漫爇，绿鬟轻翦。 
听细语、琵琶幽怨。客鬓苍华，衫袖湿遍。渐老芙蓉，犹自带霜宜看。一缕情深朱户掩，两痕愁起青山远。被西风，又惊吹、梦云分散。 
倦寻芳（上元）
海霞倒影，空雾飞香，天市催晚。暮靥宫梅，相对画楼帘卷。罗袜轻尘花笑语，宝钗争艳春心眼。乱箫声，正风柔柳弱，舞肩交燕。 
念窈窕、东邻深巷，灯外歌沈，月上花浅。梦雨离云，点点漏壶清怨。珠络香销空念往，纱窗人老羞相见。渐铜壶，闭春阴、晓寒人倦。 
倦寻芳（饯周纠定夫）
暮帆挂雨，冰岸飞梅，春思零乱。送客将归，偏是故宫离苑。醉酒曾同凉月舞，寻芳还隔红尘面。去难留，怅芙蓉路窄，绿杨天远。 
便系马、莺边清晓，烟草晴花，沙润香软。烂锦年华，谁念故人游倦。寒食相思堤上路，行云应在孤山畔。寄新吟，莫空回、五湖春雁。 
三姝媚（夷则商）
吹笙池上道。为王孙重来，旋生芳草。水石清寒，过半春犹自，燕沈莺悄。稚柳阑干，晴荡漾、禁烟残照。往事依然，争忍重听，怨红凄调。 
曲榭方亭初扫。印藓迹双鸳，记穿林窈。顿隔年华，似梦回花上，露晞平晓。恨逐孤鸿，客又去、清明还到。便E649墙头归骑，青梅已老。 
三姝媚（过都城旧居有感）
湖山经醉惯。渍春衫、啼痕酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。 
春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沈，花未减、红颜先变。伫久河桥欲去，斜阳泪满。 
三姝媚（姜石帚馆水磨方氏，会饮总宜堂，即事寄毛荷塘）
酣春青镜里。照晴波明眸，暮云愁髻。半绿垂丝，正楚腰纤瘦，舞衣初试。燕客飘零，烟树冷、青骢曾系。画馆朱楼，还把清尊，慰春憔悴。 
离苑幽芳深闭。恨浅薄东风，褪花销腻。彩D64E翻歌，最赋情、偏在笑红颦翠。暗拍阑干，看散尽、斜阳船市。付与金衣清晓，花深未起。 
昼锦堂（中吕商）
舞影灯前，箫声酒外，独鹤华表重归。旧雨残云仍在，门巷都非。愁结春情迷醉眼，老怜秋鬓倚蛾眉。难忘处，犹恨绣笼，无端误放莺飞。 
当时。征路远，欢事差，十年轻负心期。楚梦秦楼相遇，共叹相违。泪香沾湿孤山雨，瘦腰折损六桥丝。何时向，窗下翦残红烛，夜杪参移。 
汉宫春（夹钟商追和尹梅津赋俞园牡丹）
花姥来时，带天香国艳，羞掩名姝。日长半娇半困，宿酒微苏。沈香槛北，比人间、风异烟殊。春恨重，盘云坠髻，碧花翻吐琼盂。 
洛苑旧移仙谱，向吴娃深馆，曾奉君娱。猩唇露红未洗，客鬓霜铺。兰词沁壁，过西园、重载双壶。休漫道，花扶人醉，醉花却要人扶。 
汉宫春（寿梅津）
名压年芳，倚竹根新影，独照清漪。千年禹梁藓碧，重发南枝。冰凝素质，遣凡桃、羞濯尘姿。寒正峭，东风似海，香浮夜雪春霏。 
练鹊锦袍仙使，有青娥传梦，月转参移。逋山傍莺系马，玉翦新辞。宫妆镜里，笑人间、花信都迟。春未了，红盐荐鼎，江南烟雨黄时。 
汉宫春（寿王虔州）
怀得银符，卷朝衣归袖，犹惹天香。星移太微几度，飞出西江。吴城驻马，趁鲈肥、腊蚁初尝。红雾底，金门候晓，争如小队春行。 
何用倚楼看镜，算橘中深趣，日月偏长。江山侍吟秀句，梅靥催妆。东风水暖，弄烟娇、语燕飞樯。来岁醉，鹊楼胜处，红围舞袖歌裳。 
秋霁（云麓园长桥）
一水盈盈，汉影隔游尘，净洗寒绿。秋沐平烟，日回西照，乍惊饮虹天北。彩阑翠馥。锦云直下花成屋。试纵目。空际、醉乘风露跨黄鹄。 
追想缥缈，钓雪松江，恍然烟蓑，秋梦重续。问何如、临池脍玉，扁舟空舣洞庭宿。也胜饮湘然楚竹。夜久人悄，玉妃唤月归来，桂笙声里，水宫六六。 
花心动（郭清华新轩）
入眼青红，小玲珑、飞檐度云微湿。绣槛展春，金屋宽花，谁管采菱波狭。翠深知是深多少，不都放、夕阳红入。待装缀，新漪涨翠，小圜荷叶。 
此去春风满箧。应时锁蛛丝，浅虚尘榻。夜雨试灯，晴雪吹梅，趁取玳簪重盍。卷帘不解招新燕，春须笑、酒慳歌涩。半窗掩，日长困生翠睫。 
花心动（柳）
十里东风，袅垂杨、长似舞时腰瘦。翠馆朱楼，紫陌青门，处处燕莺晴昼。乍看摇曳金丝细，春浅映、鹅黄如酒。嫩阴里，烟滋露染，翠娇红溜。 
此际雕鞍去久。空追念邮亭，短枝盈首。海角天涯，寒食清明，泪点絮花沾袖。去年折赠行人远，今年恨、依然纤手。断肠也，羞眉画应未就。 
龙山会（夷则商昆陪陵幕府诸名胜载酒双清赏芙蓉）
石径幽云冷，步障深深，艳锦青红亚。小桥和梦过，仙佩杳、烟水茫茫城下。何处不秋阴，问谁借、东风艳冶。最娇娆，愁侵醉颊，泪绡红洒。 
摇落翠莽平沙，竞挽斜阳，驻短亭车马。晓妆羞未堕。沈恨起、金谷魂飞深夜。惊雁落清歌，酹花倩、觥船快泻。去未舍。待月向井梧梢上挂。 
八声甘州（陪庾幕诸公游灵岩）
渺空烟四远，是何年、青天坠长星。幻苍F625云树，名娃金屋，残霸宫城。箭径酸风射眼，腻水染花腥。时革及双鸳响，廊叶秋声。 
宫里吴王沈醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。 
八声甘州（姑苏台和施芸隐韵）
步晴霞倒影，洗闲愁、深杯滟风漪。望越来清浅，吴CF5C杳霭，江雁初飞。辇路凌空九险，粉冷濯妆池。歌舞烟霄顶，乐景沈晖。 
别是青红阑槛，对女墙山色，碧澹宫眉。问当时游鹿，应笑古台非。有谁招、扁舟渔隐，但寄情、西子却题诗。闲风月，暗销磨尽，浪打鸥矶。 
八声甘州（和梅津）
记行云梦影，步凌波、仙衣翦芙容。念杯前烛下，十香揾袖，玉暖屏风。分种寒花旧盎，藓土蚀吴蛩。人远云槎渺，烟海沈蓬。 
重访樊姬邻里，怕等闲易别，那忍相逢。试潜行幽曲，心荡□匆匆。井梧凋、铜铺低亚，映小眉、瞥见立惊鸿。空惆怅，醉秋香畔，往事朦胧。 
新雁过妆楼（夹钟羽）
梦醒芙蓉。风檐近、浑疑佩玉丁东。翠微流水，都是惜别行踪。宋玉秋花相比瘦，赋情更苦似秋浓。小黄昏，绀云暮合，不见征鸿。 
宜城当时放客，认燕泥旧迹，返照楼空。夜阑心事，灯外败壁哀蛩。江寒夜枫怨落，怕流作题情肠断红。行云远，料澹蛾人在，秋香月中。 
新雁过妆楼（中秋后一夕，李方庵月庭延客，命小妓过新水令，坐间赋词）
阆苑高寒。金枢动、冰宫桂树年年。翦秋一半，难破万户连环。织锦相思楼影下，钿钗暗约小帘间。共无眠。素娥惯得，西坠阑干。 
谁知壶中自乐，正醉围夜玉，浅斗婵娟。雁风自劲，云气不上凉天。红牙润沾素手，听一曲清歌双雾鬟。徐郎老，恨断肠声在，离镜孤鸾。 
凄凉犯（夷则羽，俗名仙吕调，犯双调重台水仙）
空江浪阔。清尘凝、层层刻碎冰叶。水边照影，华裾曳翠，露搔泪湿。湘烟暮合。□尘袜、凌波半涉。怕临风、□欺瘦骨，护冷素衣叠。 
樊姊玉奴恨，小钿疏唇，洗妆轻怯。汜人最苦，纷痕深、几重愁靥。花隘香浓，猛熏透、霜绡细摺。倚瑶台，十二金钱晕半掐。 
尾犯（黄钟宫赠陈浪翁重客吴门）
翠被落红妆，流水腻香，犹共吴越。十载江枫，冷霜波成缬。灯院静、凉花乍翦，桂园深、幽香旋折。醉云吹散，晚树细蝉，时替离歌咽。 
长亭曾送客，为偷赋、锦雁留别。泪接孤城，渺平芜烟阔。半菱镜、青门重售，采香堤、秋兰共结。故人憔悴，远梦越来溪畔月。 
尾犯（甲辰中秋）
绀海掣微云，金井暮凉，梧韵风急。何处楼高，想清光先得。江汜冷、冰绡乍洗，素娥堪，菱花再拭。影留人去，忍向夜深，帘户照陈迹。 
竹房苔径小，对日暮、数尽烟碧。露蓼香泾，记年时相识。二十五、声声秋点，梦不认、屏山路窄。醉魂幽扬，满地桂阴无人惜。 
东风第一枝（黄钟商）
倾国倾城，非花非雾，春风十里独步。胜如西子妖绕，更比太真澹泞。铅华不御。漫道有、巫山洛浦。似恁地、标格无双，镇锁画楼深处。 
曾被风、容易送去。曾被月、等闲留住。似花翻使花羞，似柳任从柳妒。不教歌舞。恐化作、彩云轻举。信下蔡、阳城俱迷，看取宋玉词赋。 
夜合花（黄钟商自鹤江入京DDD7门外有感）
柳暝河桥，莺晴台苑，短策频惹春香。当时夜泊，温柔便入深乡。词韵窄，酒杯长。翦蜡花、壶箭催忙。共追游处，凌波翠陌，连棹横塘。 
十年一梦凄凉。似西湖燕去，吴馆巢荒。重来万感，依前唤酒银罂。溪雨急，岸花狂。趁残鸦、飞过苍茫。故人楼上，凭谁指与，芳草斜阳。 
探春慢（龟翁下世后登研意）
径苔深，念断无故人，轻敲幽户。细草春回，目送流光一羽。重云冷，哀雁断，翠微空，愁蝶舞。荡鸣澌，游蓬小，梦枕残云惊寤。 
还识西湖醉路。向柳下并鞍，银袍吹絮。事影难追，那负灯床闻雨。冰溪凭谁照影，有明月、乘兴去。暗想思，梅孤瘦、共江亭暮。 
柳梢青（与龟翁登研意观雪，怀癸卯岁腊朝断桥并马之游）
断梦游轮。孤山路杳，越树阴新。流水凝酥，征衫沾泪，都是离痕。 
玉屏风冷愁人。醉烂漫、梅花翠云。傍夜船回，惜春门掩，一镜香尘。 
生查子（稽山对雪有感）
暮云千万重，寒梦家乡远。愁见越溪娘，镜里梅花面。 
醉情啼枕冰，往事分钗燕。三月灞陵桥，心翦东风乱。 
一翦梅（赠友人）
远目伤心楼上山。愁里长眉，别后峨鬟。暮云低压小阑干。教问孤鸿，因甚先还。 
