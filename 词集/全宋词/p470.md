<!-- { "loadSidebar": true } -->
参军妇，贤相敌，古来无。钟奇毓秀，应是积善庆之余。想见珠庭玉角，表表出群英物，我已预知渠。他日容相顾，啼看定何如。 
沁园春（庆舍第生子）
自古人言，庆在子孙，端有由来。看长庚孕李，昴星佐汉，福从人召，瑞自天开。曾忆当年，用翁熊梦，岂在区区春祀D63C。只凭个、仁心积累，厚德栽培。 
天工信巧安排。试说与君当一笑哉。记年时此际，嗷嗷万口，俾之粒食，活及婴孩。岁始星周，事还好在，故遣麒麟出此胎。何须问，是兴宗必矣，业广基恢。 
沁园春（寿许宰二月初一）
三百篇诗，三十六篇，以祈寿言。惟上天所佑，锡之君子，中心岂弟，盖有仁存。允矣我公，韦平世胄，学问于兹有本原。临民处，看精神秋彻，气宇春温。 
由来淑景中分。第一日桑弧挂左门。是赋受不凡，仁而宜寿，笑渠谄子，徒费辞繁。命匪在天，算非由数，我只把公心地论。从今去，管及登槐棘，福仿乾坤。 
木兰花慢（八月初四）
西风吹昨梦，直飞上、广寒宫。见绛节霓旌。常娥延伫，玉立双童。殷勤桂枝分付，却为言、当日有仙翁。谪堕人间几载，只今恰挂桑蓬。 
佳音未返碧楼空。青鸟耗难参通。闻洞府已成，南州占断，皓月光风。前期十日佳席，倩一言、为写此清衷。三岛十洲佳致，奈何携近尘笼。 
水调歌（题角牴人障）
养气兼养勇，岂不丈夫哉。何人刚欲斗力，谩向此间来。莫论施身文绣，看取兼人胆谅，胸次尽嵬嵬。独步登坛后，诸子尽舆台。笑渠侬，身贲育，伎婴孩。虚娇自恃，未识金德木鸡才。始也旁观退听，少则直前交臂，智与力俱摧。世有赏音者，为唱凯歌回。 
水调歌（题弩社头筹簇）
都尉部千弩，旧事汉材官。连拳一臂三石，夜半破阴山。曾使中有扪足，造次摧坚挫锐，分白辱宠涓。省括一机耳，人未识黄间。 
锦为标，虽有戏，技为难。疾飞两箭，兄弟齐夺姓名还。虎帐有筹第一，龙榜预占双捷，底事足荣观。未数蹶张辈，容易立朝端。 

　
张仲殊
步蟾宫（妻寿夫）
笙歌喜庆争催晓。篆烟舞、龙鸾缥缈。香罗上、不画寿仙人，献一段、长生寿草。 
一心一意同欢笑。两心事、卒难得了。教传语、天上太白星，剩借取、几千年好。 

　
吴氏
好事近（妻寿夫）
腊近渐知春，已有早梅堪折。况是诞辰佳宴，拥笙簧罗列。 
玉杯休惜十分斟，金炉更频爇。连理愿同千岁。看蟠桃重结。 

　
吴编修
贺新凉（自寿）
出处男儿事。甚从前、说著渊明，放高头地。点检柴桑无剩粟，未肯低头为米。算此事、非难非易。三十年间如昨日，秀才瞒、撰到专城贵。饱共暖，已不翅。 
旁人问我归耶未。数旖年、平头六十，更须三岁。把似如今高一著，更好闻鸡禁市。总不似、长伸脚睡。六月荷凤芗州路，北螺山、别是般滋味。今不去，视江水。 
八声甘州（吴编修解任）
系酒船、夜入古江楼，浑莫辨西东。叹从前眼底，一丁不识，四海曾空。老去休休莫莫，谁识旧元龙。尚解被襟去，赋大王雄。 
回首演仙高处，问赤松无恙，舍子何从。便不然学稼，犹有相牛翁。小婆娑、东家故舍，也著侬、四下二之中。芗州外，溪风山月，鸥鹭盟同。 
摸鱼儿（又）
予何人、此何时节，驾言我欲行志。青原煮豆然萁后，谁豢龙蛇赤子。心为碎。宽底是、翻疑又怕严底是。吾方左计。冷眼别人看，畏首畏尾，身复尚余几。 
陶元亮，自古真奇男子。督邮尚若人耳。秋凤一曲柴桑路，新秫炊香正美。黄鹄起。见说道、山光潭影皆欢喜。晴窗静倚。还我向来高，仙人羽客，别有一天地。 

　
赵龙图
念奴娇
吾今老矣。好归来、了取青山活计。甲子一周余半纪，谙尽人间物理。婚嫁随缘，田舍粗给，知足生惭愧。心田安逸，自然绰有余地。 
还是初度来临，葛巾野服，不减貂蝉贵。门外风波烟浪恶，我已收心无累。弟劝兄酬，儿歌女舞，落得醺醺醉。满堂一笑，大家百二十岁。 

　
竹林亭长
沁园春（自寿）
自笑生身，历事以来，垂六十年。今浮湛闾里，半非识面，交游朋友，各色华颠。富贵不来，少年已去，空见悠悠岁月迁。虽然是，只壮心一点，犹自依然。 
新阳又长天边。人指似山间诗酒仙。算胸次崔嵬，不胜百榼，笔端枯槁，难足千篇。隐几杖藜，相耕听诵，聊看诸郎相后先。余何□，但读书煮茗，日晏高眠。 

　
杨樵云
满庭芳（影）
只道空烟，又疑流水，依依却是行云。了然相对，又是梦纷纭。半面春风图画，黄金在、难铸昭君。溪桥断，梅花晴雪，端的白三分。真真。难唤醒，三年抽藕，织得榴裙。甚徘徊窥镜，交翼鸾文。一片飞花来去，并刀快、翦取晴纹。无情处，分明著眼，强半带春醺。 
水龙吟（梦）
多情不在分明，绣窗日日花阴午。依依云絮，溶溶香雪，觑他寻路。一滴东风，怎生消得，翠苞红栩。被疏钟敲断，流莺唤起，但长记、弓弯舞。 
定是相思入骨，到如今、月痕同醉。教人枉了，若还真个，匆匆如此。全未惺松，缬纹生眼，胡床犹据。算从前、总是无凭，待说与、如何寄。 
小楼连苑（梅）
一枝斜堕墙腰，向人颤袅如相媚。是谁翦取，断云零玉，轻轻妆缀。不是幽人，如何能到，水边沙际。又匆匆过了，春风半面，尽长把、重门闭。 
只管相思成梦，道无情、又关乡意。苍苔半亩，如今已是，鹿胎田地。甚欲追陪，却嫌花下，翠环解语。待何时月转，幽房醉了，不教归去。 

　
刘应雄
木兰花慢（元夕郡侯邀赋）
梅妆堪点额，觉残雪、未全消。忽春递南枝，小窗明透，渐褪寒骄。天公似怜人意，便挽回、和气做元宵。大守公家事了，何妨银烛高烧。 
旋开铁锁粲星桥。快灯市、客相邀。且同乐时平，唱弹弦索，对舞纤腰。传柑记陪佳宴，待说来、须更换金貂。只恐出关人早，鸡鸣又报趣朝。 

　
曾隶
锁窗寒（帘下）
绣额云横，银钩月小，绿杨庭院。疏明满幅，永画未忺高卷。爱空纹、巧匀曲波，弄晴日色花阴转。任筛金影碎，轻敲檐玉，碍双飞燕。 
凝见。窗留篆影，六曲雕阑，翠深绛浅。香风暗度，不隔娇松莺啭。似无情、重雾下垂，嫩桃想像添笑脸。望瑶阶、窣地双鸳，注盼金莲远。 

　
黄水村
解连环（春梦）
凤楼倚倦。正海棠睡足，锦香衾软。似不似、雾阁云窗，拥绝妙灵君，霎时曾见。屏里吴山，又依约、兽环半掩。到教人觑了，非假非真，一种春怨。 
游丝落花满院。料当时、错怪杏梁归燕。记得栩栩多情，似蝴蝶飞来，扑翻轻扇。偷眼帘帷，早不见、画眉人面。但凝红生半脸，枕痕一线。 

　
姜个翁
霓裳中序第一（春晚旅寓）
园林罢组织。树树东风翠云滴。草满旧家行迹。是鼓舞得声声，晓莺如觅。愁红半湿。煞憔悴、墙根堪惜。可念我，飘零如此，一地送岑寂。 
龟石。当年第一。也似老、人间风日。余葩选甚颜色。羞捻江南，断肠词笔。留春浑未得。翻些入、啼鹃夜泣。清江晚，绿杨归思，隔岸数峰出。 

　
彭芳远
满江红（风前断笛平韵）
愁满关山，又吹得、芦花雪深。西楼外、天低水涌，龙挟秋吟。回首人间无此曲，数峰江上落余音。似断云、飞絮两悠悠，何处寻。 
江南路，晴又阴，声韵改，泪盈襟。自中郎去后，羽泛商沈。牛背斜阳添别恨，鸾胶秋月续琴心。待醉骑、黄鹤度苍寒，霜满林。 

　
戴山隐
满江红（风前断笛）
醉倚江楼，长空外、行云遥驻。甚凄凉孤吹，含商引羽。薄夜冷侵沙浦雁，老龙吟彻寒潭雨。蓦凉飚、一阵卷潮来，惊飞去。 
重欲听，知何处。谁为我，胡床据。谩寻寻觅觅，凝情如许。旧日山阳空有恨，杏花明月今谁赋。恐凭阑、人有爱梅心，空愁伫。 

　
李裕翁
摸鱼儿（春光）
计江南、许多风景，繁华只在睛昼。些儿淡沲花著柳。疏雨后。更艳艳绵绵，泼眼浓如酒。飞浮宇宙。但借日浮香，随烟著物，巧笔画难就。 
惆怅处，曾记苏堤携手。十年惊觉回首。苍埃霁景成阴晦，湖水湖烟依旧。凝望久。问燕燕莺莺，识此年花否。长门别有。脉脉断肠人，柔情荡漾，长是为伊瘦。 

　
龙端是
忆旧游（题南楼）
问南楼月色，十载相疏，何似今宵。旧雨菰蒲国，想波光雁影，远撼沅潇。拟苏堤上柳，烟碧为谁摇。叹庚扇尘深，胡床梦浅，翠减香销。 
迢迢。谩回首，记酹酒江山，曾共金镳。暮色沈西垒，几狂朋来往，舟叶招招。浩歌拍手归去，风月两长桥。算此会何时，刘郎去后多嫩桃。 

　
萧东父
齐天乐
扇鸾收影惊秋晚，梧桐又供疏雨。翠箔凉多，绣囊香减，陡觉簟冰如许。温存谁与。更禁得荒苔，露蛩相诉。恨结愁萦，风刀难翦几千缕。 
闲思前事易远，怅旧欢无据，月堕湘浦。软玉分B23B，腻云侵枕，犹忆喷兰低语。如今最苦。甚怕见灯昏，梦游间阻。怨杀娇痴，绿窗还嚏否。 

　
王从叔
昭君怨
门外春风几度。马上行人何处。休更卷朱帘。草连天。 
立尽海棠花月。飞到荼コ香雪。莫怪梦难成。梦无凭。 
阮郎归
风中柳絮水中萍。聚散两无情。斜阳路上短长亭。今朝第几程。 
何限事，可怜生。能消几度春。别时言语总伤心。何曾一字真。 
南柯子（苦雨）
碧树留云湿，青山似笠低。鹧鸪啼罢竹难啼。不晓天天何意、要梅肥。 
昨日穿新葛，今朝御夹衣，思家怀抱政难为。只恐归来憔悴、却羞归。 
浣溪沙（梅）
水月精神玉雪胎。乾坤清气化生来。断桥流水领春回。 
昨夜醉眠苔上石，天香冉冉下瑶台。起来窗外见花开。 
秋蕊香（用清真韵）
薄薄罗衣乍暖，红入酒痕潮面。絮花舞倦带娇眼。昨夜平堤水浅。 
故人信断风筝线。误归燕。梦魂不怕山路远。无奈棋声隔院。 

　
吴元可
凤凰台上忆吹箫（秋意）
更不成愁，何曾是醉，豆花雨后轻阴。似此心情自可，多了闲吟。秋在西楼西畔，秋较浅、不似情深。 
夜来月，为谁瘦小，尘镜羞临。 
弹筝，旧家伴侣，记雁啼秋水，下指成音。听未稳、当时自误，又况如今。那是柔肠易断，人间事、独此难禁。雕笼近，数声别似春禽。 
扬州慢（初秋）
露叶犹青，岩药迟动，幽幽未似秋阴。似梅风带溽，吹度长林。记当日、西廊共月，小屏轻扇，人语凉深。对清觞，醉笑醒颦，何似如今。 
临高欲赋，甚年来、渐减狂心。为谁倚多才，难凭易感，早付销沈。解事张郎风致，鲈鱼好、归听吴音。又夜阑闻笛，故人忽到幽襟。 
采桑子（春夜）
