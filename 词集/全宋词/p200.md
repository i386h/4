<!-- { "loadSidebar": true } -->
吾庐自笑常虚廓。对残编、磨穿枯砚，生涯微薄。负郭田园能有几，随分安负守约。要不改、箪瓢颜乐。西掖北扉终须到，且嘲风咏月常相谑。更要甚，万金药。 
东坡引
茅斋无客至。冰砚冻寒泚。南枝喜入新诗里。恼人频嚼蕊。 
因思去腊江头醉。倚动客兴伤春意。经年自叹人如寄。光阴如捻指。光阴如捻指。 
满庭芳
风力驱寒，云容呈瑞，晓来到处花飞。遍装琼树，春意到南枝。便是渔蓑旧画，纶竿重、横玉低垂。今宵里，香闺邃馆，幽赏事偏宜。 
风流金马客，歌鬟醉拥，乌帽斜＿。问人间何处，鹏运天池。且共周郎按曲，音微误、首已先回。同心事，丹山路稳，长伴彩鸾归。 
杏花天
乍凉淅淅风生幕。人独在、朱栏翠阁。吹箫信杳炉香薄。眉上新愁又觉。 
从前事、拟将拚却。梦不断、花梢柳萼。一杯睡起谁同酌。斜日阴阴转角。 
临江仙
远岫螺头湿翠，流霞赪尾疏明。断虹斜界雨新晴。烟村灯火晚，江浦画难成。 
我向其间泛叶，终朝露渚风汀。老来心事最关情。不堪三弄笛，吹作断肠声。 
辊绣球（和康伯可韵）
流水奏鸣琴，风月净、天无星斗。翠岚堆里，苍岩深处，满林霜腻，暗香冻了，那禁频嗅。 
马上再三回首。因记省、去年时候。十分全似，那人风韵，柔腰弄影，冰腮退粉做成清瘦。 
眼儿媚
南枝消息杳然间。寂寞倚雕栏。紫腰艳艳，青腰袅袅，风月俱闲。 
佳人环佩玉瓓珊。作恶探花还。玉纤捻粟，樱唇呵粉，愁点眉弯。 
菩萨蛮
日高犹恋珊瑚枕。羞红不忿花如锦。双燕运芹泥。燕归人未归。 
纵饶梳洗罢。朱户何曾跨。寂寞小房栊。回文和泪封。 
鹧鸪天
落魄东吴二十春。风流诗句得清新。今年却恨花星照，再见温卿与远真。京口妓魁赵柔陈玉。 
分楚佩，染巫云。赤绳结得短花茵。若非京口初相识，安得＿陵作故人。 
浪淘沙
绿树转鸣禽。已是春深。杨花庭院日阴阴。帘外飞来双语燕，不寄归音。 
旧事懒追寻。空惹芳心。天涯消息远沈沈。记得年时中酒后，直至而今。 
谒金门
春睡足。帘卷翠屏山曲。芳草沿阶横地轴。垂杨相映绿。 
暗忆旧欢难续。又是禁烟传烛。陌上踏青新结束。秋千谁共促。 
侍香金童
一种春光，占断东君惜。算秾李、昭华争并得。粉腻酥融娇欲滴。端的尊前，旧曾相识。 
向夜阑、酒醒霜浓寒又力。但只与、冰姿添夜色。绣幕银屏人寂寂。只许刘郎，暗传消息。 
菩萨蛮
新晴庭户春阴薄。东风不度重帘幕。第几小兰房。雏莺初弄黄。 
悄寒春未透。不解寻花柳。只恐渐春深。愁生求友心。 
清平乐
紫箫声断。窗底春愁乱。试著春衫羞自看。窄似年时一半。 
一春长病厌厌。新来愁病重添。香冷倦熏金鸭，日高不卷珠帘。 
好事近
齿颊带余香，罄咳总成珠玉。剪碎袖罗花片，点金觥春绿。 
玉鱼花露自清凉、涓涓在郎腹。犹胜望梅消渴，对文君眉蹙。 
品令
好事客。宫商内、吟得风清月白。主人幸有豪家意，后堂煞有春色。 
花压金翘俏相映，酒满玉纤无力。你若待我些儿酒，尽吃得、尽吃得。 
武陵春
落了丹枫残了菊，秋色苦无多。谁唤西风泣泪罗，吹恨入星河。 
碧枝头金粟闹，曾乖翠云窝。重柔檀英忆两娥。无奈冷香何。 

　
廖行之
洞仙歌（寿老人）
虞弦挥按，甫奏薰风曲。两两尧＿长新绿。揖鳌峰、连雁峤，＿轕圆融，总里许、北郭门围全属。年年才见夏，喜溢枌榆，龙穴霏烟霭晴谷。 
向氤氲和气里，岁奉瑶觞，试屈指、几阅梅林初熟。待一品官高见玄孙，算八十彩衣，更饶遐福。 
念奴娇（寿四十叔）
薰风庭院，报槐阴拥翠，池波凝绿。瑞气葱葱浮燕寝，羽仗霓旌相属。＿＿开祥，长庚入梦，诧列仙图＿。林泉高迈，肯应轩冕尘俗。 
好是妙舞清歌，浮瓜沈李，荐杯中＿醁。鹊尾炉生香篆细，又作如何祈祝。度问蓬莱，丹崖胜处，几摘蟠桃熟。东方何在，凛然能继高躅。 
贺新郎（和狄志父秋日述怀）
玉宇□蓬户。渺凉声、＿椮梧井，乱零枫浦。得得西山朝来爽，碧瘦千崖万树。清兴在、烟霞深处。拄笏风流今谁是，但闻鸡、夜半犹狂舞。试举看，渠多许。 
青云万里群夷路。肯区区、辀张兔穴，沈迷金坞。流水高山真难料，休把朱弦浪抚。任展转、翻云覆雨。且对佳时随意乐，更从今、莫问惊人句。算万事，总天赋。 
贺新郎（赋木犀）
修月三千户。拥冰轮、同游碧落，问津牛浦。上界真仙多才思，乞与瑶阶玉树。渺万里、人间何处。云叶依依分清荫，忆当时、掩映霓裳舞。算万木，宁如许。 
年年萧爽幽岩路。倚西风、吹香金粟，超然云坞。一洗纷纷凡花尽，堪写清商对抚。为豁散、蛮烟瘴雨。脱俗高标谁能领，向骚人、正欠题新句。须大手，与君赋。 
水调歌头（寿外舅）
林梢挂弦月，江路粲寒梅。一年清绝，好是造物巧安排。今日不知何日，佳气更随喜气，满室已春回。欢事一时足，黄色两眉开。 
紫髯公，平日事，亦高哉。都将功业，分付兰玉满庭阶。慈爱浑嗤张傅，信义更高吴季，别是一襟怀。岁岁长生酒，剩□紫霞杯。 
水调歌头（寿长兄）
天下伟人物，荆楚号名流。幅员千里，英气磅礴岳南州。雁峤高参翼轸，石鼓下盘朱府，衮衮应公侯。常记生申旦，明日是中秋。 
挈明月，翳翔凤，驷飞虬。东南一尉，何事三载漫淹留。谈笑洞庭青草，从此阆风阊阖，高处看鳌头。更种阶庭玉，慈母念方稠。 
水调歌头（寿汪监）
祥起玉龙甲，庆衍紫枢垣。奎文得岁，佳气磅礴斗牛间。天意方扶兴运，贤业更看奕世，衮衮照英辀。四海具瞻久，膏泽满湘川。 
岁六月，苏大旱，作丰年。喁喁百万生齿，何处不沾恩。此是鸿钧事业，那更青毡步武，早晚即调元。混一车书了，还领赤松仙。 
水调歌头（寿□守）
黄色起犀表，紫绶照金章。两朝耆德，应是南国旧龚黄。曾上方壶蓬岛，万里鲸波不作，炎海赖清凉。缓造鹓鸿地，高卧水云乡。 
近新来，春色好，遍潇湘。不知今日何日，佳气拥高堂。竞把芳尊为寿，细祝遐龄难老，福禄未渠央。国栋欠元老，仙桂看诸郎。 
水调歌头（寿邓彦鳞）
凉吹起空阔，疏雨敛轻阴。潇湘江上秋色，佳处不胜清。拄笏西山一望，气与千崖高爽，天意属奇英。威凤下瑶阙，丹桂矗云根。 
汉元侯，流德厚，在云孙。金昆玉季，曾共接武上青云。堂上瑶池仙姥，庭下芝兰玉树，好事萃于门。剩讲经纶事，早晚自公卿。 
水调歌头（寿欧阳景明）
苍立箨龙秀，青压雨梅肥。清和天气，无限佳景属斯时。试听虞弦初理，便有薰兮入奏，风物正熙熙。此日定何日，香篆袅金猊。 
记当年，＿两荚，应熊＿。男儿壮志，端在伊傅与皋夔。况是从容书史，养就经纶功业，早晚帝王师。但了公家事，方与赤松期。 
水调歌头（寿武公望）
韩国武中令，公望乃云孙。平生壮志，凛凛长剑倚天门。郁积胸中谋虑，慷慨尊前谈笑，袖手看风云。唾手功名事，诗句自朝昏。 
况高怀，吾所敬，果难能。千金生产，一笑推尽与诸昆。所至才成辄去，不为区区芥蒂，此意有谁论。且举杯中酒，今日是生辰。 
沁园春（和苏宣教韵）
直下承当，本来能解，莫遣干休。算如今蹉过，峥嵘岁月，分阴可惜，一日三秋。闹里偷声，日中逃影，用尽机关无少留。争知道，是沤生即水，水外无沤。 
世人等是悠悠。谁著个工夫里求。但掩耳窃钟，将泥洗块，觅花空里，舐蜜刀头。何以忙中，尻舆浸假，邀取三彭同载游。真如界，向毗卢顶上，荐取无忧。 
千秋岁（寿外姑）
腊余时候，天意收寒早。梅信动，春先到。晓来湘水上，有底风光好。春有意，惯随仙仗来蓬岛。 
一念到人间，依约瑶池道。心好在，慈为宝。蟠桃多岁月，不数如瓜枣。千岁也，朱颜绿鬓人难老。 
青玉案（书七里桥店）
片帆稳送扁舟去。又还踏、江湖路。回首京城旧游处。断魂南浦，满怀装恨，别后凭谁诉。 
长歌击剑论心素。有志功名未应暮。自诵百僚端复许。归来犹记，东坡诗语，但草凌云赋。 
青玉案（重九忆罗舜举）
家山此去无多路。久没个、音书去。一别而今佳节度。黄花开未，白衣到否，篱落荒凉处。 
峥嵘岁月还秋暮。空腹便便无好句。菊意愆期浑未许。那堪惹恨，年来此日，长是潇潇雨。 
满庭芳（丁未生朝和韵酬表弟武公望）
五甲科名，半生蹭蹬，胸中可谓忘奇。荣华外物，算岂是人为。自有吾身事业，最难得、□养亲时。萱堂好，紫鸾重诰，寿与岳山齐。 
世间，欢乐事，争名蜗角，伐性蛾眉。谩须臾变化，苍狗云衣。那似千秋寿母，功名事、分付吾儿。从今去，捧觞戏彩，双绶更相宜。 
凤栖梧（寿长嫂）
吾母慈祥膺上寿。福庇吾家，近世真希有。丘嫂今年逾六九。康宁可嗣吾慈母。 
我愿慈闱多福厚。更祝遐龄，与母齐长久。鸾诰聊翩双命妇。华堂千岁长生酒。 
凤栖梧（寿外舅）
破腊先春梅有意。管邻年华，总在清香蕊。不逐浮花红与紫。岁寒来寿仙翁醉。 
衮衮诸公名又利。谁似高标，摆却人间事。长对南枝添兴致。尊前好在三千岁。 
临江仙（元宵作）
春意茫茫春色里，又还几度花期。淡晴时候尽融怡。梅腮翻白后，柳眼弄青时。 
正是江城天气好，楼台灯火星移。相逢无处不相宜。轻狂行乐处，明月夜深归。 
西江月（舟中作）
绀滑一篙春水，云横几里江山。一番烟雨洗晴岚。向晓碧天如鉴。 
客枕谩劳魂梦，心旌长系乡关。封姨慳与送归帆。愁对绿波肠断。 
西江月（寿友人）
试数阶＿有几，昨朝看到今朝。南薰早动舜琴谣。端为熊＿梦兆。 
学粹昔人经制，文高古乐箫韶。天风从此上扶摇。回首不劳耕钓。 
鹧鸪天（寿四十舅）
飞尽林花绿叶丝。十分春色在荼＿。多情几日风朝雨，留恋东风未许归。 
天意好，与君期。如今且醉□蛾眉。明年上国春风里，赏遍名花得意时。 
鹧鸪天（寿外舅）
腊月今朝恰一旬。梅花开遍陇头春。篆烟起处人称寿，从昔家和福自生。 
新喜事，得佳姻。贤郎顺妇正充庭。从今更祝千千岁，要与邦人作典型。 
鹧鸪天（寿外姑）
细数元正隔两朝。眼看杨柳又新条。岁寒独有江梅耐，曾伴瑶池下绛霄。 
香篆袅，烛花烧。团栾喜气沸欢谣。慈祥自是长生乐，不用春醪飶与椒。 
鹧鸪天（供寿欧阳景明）
送了春归雨未收。雨肥梅子满枝头。心知办此和羹品，正为和羹国手谋。 
