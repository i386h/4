<!-- { "loadSidebar": true } -->
一叶西风生嫩凉。彩舟旗影动，背斜阳。溪流几曲似回肠。高城远，今夜为谁长。 
正节号清狂。苎萝标韵美，倚新妆。月华歌调转清商。尊酒畔，好住伴刘郎。 
清平乐（二之一）
林皋叶脱。楼下清江阔。船里琵琶捍拨。弹断么弦再抹。 
夜潮洲渚生寒。城头星斗阑干。忍话旧游新梦，三千里外长安。 
清平乐（二之二）
沈侯销瘦。八咏新题就。惆怅酒醒兼梦后。带眼如何复旧。 
几时一叶兰舟。画桡鸦轧东流。新市小桥西畔，有人长倚妆楼。 
木兰花
罗襟粉汗和香浥。纤指留痕红一捻。离亭再卜合欢期，寻见石榴双翠叶。 
危楼欲上危肠怯。纵得鸾胶难寸接。西风燕子会来时，好付小笺封泪帖。 
玉连环（一落索）
别酒更添红粉泪。促成愁醉。相逢浅笑合微吟，撩惹到、缠绵地。 
花下解携重附耳。佳期深记。青翰舟稳绣衾香，谁禁断、东流水。 
惜奴娇
玉立佳人，韵不减、吴苏小。赋深情、华年韵妙。叠鼓新歌，最能作、江南调。缥缈。似阳台。娇云弄晓。 
有客临风，梦后拟、池塘草。竟装怀、□愁多少。绿绮芳尊，映花月、东山道。正要。个卿卿、嫣然一笑。 
蓦山溪
画桥流水，宛是南州路。转柁绿杨湾，恍然间、青楼旧处。回肠断尽，犹剩尔多愁，记新声，怀昵语。依约对眉宇。 
袜罗香在，只欠莲随步。无物比朝云，恨难续、高唐后赋。迢遥此夜，泪枕不成眠，月侵窗，灯映户。应见可怜许。 
西江月
携手看花深径，扶肩待月斜廊。临分少伫已伥伥。此段不堪回想。 
欲寄书如天远，难销夜似年长。小窗风雨碎人肠。更在孤舟枕上。 
摊破木兰花
桂叶眉丛恨自成。锦瑟弦调，双凤和鸣。钗梁玉胜挂兰缨。帘影沈沈，月堕参横。 
屏护文茵翠织成。摘佩牵裾，燕样腰轻。清溪百曲可怜生。大抵新欢，此夜□情。 
点绛唇
十二层楼，梦回缥缈非烟里。此情何寄。赖尔荆江水。 
莫谓东君，触处逢桃李。留深意。温柔乡里。自有终焉计。 
诉衷情（二之一）
不堪回首卧云乡。羁宦负清狂。年来镜湖风月，鱼鸟两相忘。 
秦塞险，楚山苍。更斜阳，画桥流水，曾见扁舟，几度刘郎。 
诉衷情（二之二）
半销檀粉睡痕新。背镜照樱唇。临风再歌团扇，深意属何人。 
轻调笑，浅凝颦。认情亲。最难堪酒，似不胜情，依样伤春。 
怨三三
玉津春水如蓝。宫柳毵毵。桥上东风侧帽檐。记佳节、约是重三。 
飞楼十二珠帘。恨不贮、当年彩蟾。对构雨廉纤。愁随芳草，绿遍江南。 
醉春风
楼外屏山秀。凭阑新梦后。归云何许误心期，候候候。到陇梅花，渡江桃叶，断魂招手。 
楚制汗衫旧。啼妆曾枕袖。东阳咏罢不胜情，瘦瘦瘦。隋岸伤离，渭城怀远，一枝烟柳。 
忆秦娥（三之一）
晓朦胧。前溪百鸟啼匆匆。啼匆匆。凌波人去，拜月楼空。 
去年今日东门东。鲜妆辉映桃花红。桃花红。吹开吹落，一任东风。 
忆秦娥（三之二）
风惊幕。灯前细雨檐花落。檐花落。玉台清镜，泪淹妆薄。 
良时不再须行乐。王孙莫负东城约。东城约。一分春色，为君留著。 
忆秦娥（三之三）
著春衫、玉鞭鞭马南城南。南城南。柔条芳草，留驻金衔。 
粉娥采叶供新蚕。蚕饥略许携纤纤。携纤纤。湔裙淇上，更待初三。 
河满子
每恨相逢薄处，可怜欲去迟回。犹记新声团扇□，殷勤再引余杯。为问依依杨柳，秋风好住章台。 
疏雨忽随云断，斜阳却送潮回。桃叶青山长在眼，几时双楫迎来。如待碧阑红药，一年两度花开。 
御街行（别东山）
松门石路秋风扫。似不许、飞尘到。双携纤手别烟萝，红粉清泉相照。几声歌管，正须陶写，翻作伤心调。 
岩阴暝色归云悄。恨易失、千金笑。更逢何物可忘忧，为谢江南芳草。断桥孤驿，冷云黄叶，相见长安道。 
连理枝
绣幌闲眼晓。处处闻啼鸟。枕上无情，斜风横雨，落花多少。想灞桥、春色老于人，恁江南梦杳。 
往事今何道。聊咏池塘草。怀县年来，萧萧壮发，可堪频照。赖醉乡、佳境许徜徉，惜归欤不早。 
金凤钩
江南又叹流寓。指芳物、伴人迟暮。搅晴风絮。弄寒烟雨。春去更无寻处。 
石城楼观青霞举。想艇子、寄谁容与。断云荆渚。限潮湓浦。不见莫愁归路。 
芳洲泊（踏莎行）
露叶栖萤，风枝袅鹊。水堂离燕褰珠箔。一声横玉吹流云，厌厌凉月西南落。 
江际吴边，山侵楚角。兰桡明夜芳洲泊。殷勤留语采香人，清尊不负黄花约。 
水调歌头
彼美吴姝唱，繁会阖闾邦。千坊万井、斜桥曲水小轩窗。缥缈关山台观。罗绮云烟相半。金石压掁撞。痴信东归虏，黑自死心降。 
范夫子，高标韵，秀眉庞。功成长往、有人同载世无双。物外聊从吾好。赖尔工颦妍笑。伴醉玉连缸。尽任扁舟路，风雨卷秋江。 
摊破浣溪沙
曲磴斜阑出翠微。西州回首思依依。风物宛然长在眼，只人非。 
绿树隔巢黄鸟并，沧洲带雨白鸥飞。多谢子规啼劝我，不如归。 
江南曲（踏莎行?三之一）
蝉韵清弦，溪横翠縠。翩翩彩鹢帆开幅。黄帘绛幕掩香风，当筵粲粲人如玉。 
浅黛凝愁，明波转瞩。兰情似怨临行促。不辞寸断九回肠，殷勤更唱江南曲。 
江南曲（潇潇雨?三之二）
鸦轧齐桡，□冬叠鼓。浮骖晚下金牛渚。莫愁应自有愁时，篷窗今夜潇潇雨。 
杜若芳洲。芙蓉别浦。依依艳笑逢迎处。随潮风自石城来，潮回好寄人传语。 
江南曲（度新声?三之三）
小苑浴兰，微波寄叶。石城回首山重沓。绮窗烟雨梦佳期，飞霞艇子雕檀楫。 
楼迥披襟，廊长响屟。供愁麝月眉心帖。紫箫闲捻度新声，有人偷倚阑干掏。 
楼下柳（天香）
满马京□，装怀春思，翩然笑度江南。白鹭芳洲，青蟾雕舰，胜游三月初三。舞裙溅水，浴兰佩、绿梁纤纤。归路要同步障，迎风会卷珠帘。 
离觞未容半酣。恨乌樯、已张轻帆。秋鬓重来淮上，几换新蟾。楼下会看细柳，正摇落清霜拂画檐。树犹如此，人何以堪。 
吴门柳（渔家傲?二之一）
窈窕盘门西转路。残阳映带青山暮。最是长杨攀折苦。堪怜许。清霜翦断和烟缕。 
春水归期端不负。依依照影临南浦。留取木兰舟少住。无风雨。黄昏月上潮平去。 
吴门柳（游仙咏?二之二）
啸度万松千步岭。钱湖门外非尘境。见底碧漪如眼净。岚光映。镜屏百曲新磨莹。 
好月为人重破暝。云头艳艳开金饼。传语桂娥应耐静。堪乘兴。尊前听我游仙咏。 
雁后归（临江仙人日席上作?三之一）
巧翦合欢罗胜子，钗头春意翩翩。艳歌浅拜笑嫣然。愿郎宜此酒。行乐驻华年。 
未是文园多病客，幽襟凄断堪怜。旧游梦挂碧云边。人归落雁后，思发在花前。 
雁后归（想娉婷?三之二）
鸦背夕阳山映断，绿杨风扫津亭。月生河影带疏星。青松巢白鸟，深竹逗流萤。 
隔水彩舟然绛蜡，碧窗想见娉婷。浴兰熏麝助芳馨。湘弦弹未半，凄怨不堪听。 
雁后归（采莲回?三之三）
翡翠楼高帘幕薄，温家小玉妆台。画眉难称怯人催。羞从面色起，娇逐语声来。 
门外木兰花艇子，垂杨风扫纤埃。平湖一镜绿萍开。缓歌轻调笑，薄暮采莲回。 
鸳鸯梦（临江仙）
午醉厌厌醒自晚，鸳鸯春梦初惊。闲花深院听啼莺。斜阳如有意，偏傍小窗明。 
莫倚雕阑怀往事，吴山楚水纵横。多情人奈物无情。闲愁朝复暮，相应两潮生。 
念彩云（夜游宫）
流水苍山带廓。寻尘迹、宛然如昨。犹记黄花携手约。误重来，小庭花，空自落。 
不怨兰情薄。可怜许、彩云漂泊。紫燕西飞书漫托。碧城中，几青楼，垂画幕。 
烛影摇红
波影翻帘，泪痕凝蜡青山馆。故人千里念佳期，襟佩如相款。 
惆怅更长梦短。但衾枕、余芬剩暖。半窗斜月，照人肠断，啼乌不管。 
小重山
花院深疑无路通。碧纱窗影下，玉芙蓉。当时偏恨五更钟。分携处，斜月小帘栊。 
楚梦冷沈踪。一双金缕枕，半床空。画桥临水凤城东。楼前柳，憔悴几秋风。 
绿头鸭
玉人家，画楼珠箔临津。托微风、彩箫流怨，断肠马上曾闻。燕堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影，疏钟淡月，几许销魂。 
翠钗分、银笺封泪，舞鞋从此生尘。住兰舟、载将离恨，转南浦、背西曛。记取明年，蔷薇谢后，佳期应未误行云。凤城远，楚梅香嫩，先寄一枝春。青门外，只凭芳草，寻记郎君。 
减字浣溪沙（十五之一）
秋水斜阳演漾金。远山隐隐隔平林。几家村落几声砧。 
记得西楼凝醉眼，昔年风物似如今。只无人与共登临。 
减字浣溪沙（十五之二）
三扇屏山匝象床。背灯偷解素罗裳。粉肌和汗自生香。 
易失旧欢劳蝶梦，难禁新恨费鸾肠。今宵风月两相忘。 
减字浣溪沙（十五之三）
鼓动城头啼暮鸦。过云时送雨些些。嫩凉如水透窗纱。 
弄影西厢侵户月，分香东畔拂墙花。此时相望抵天涯。 
减字浣溪沙（十五之四）
烟柳春梢蘸晕黄。井阑风绰小桃香。觉时帘幕又斜阳。 
望处定无千里眼，断来能有几回肠。少年禁取恁凄凉。 
减字浣溪沙（十五之五）
梦想西池辇路边。玉鞍骄马小辎軿。春风十里斗婵娟。 
临水登山漂泊地，落花中酒寂廖天。个般情味已三年。 
减字浣溪沙（十五之六）
莲烛啼痕怨漏长。吟蛩随月到回廊。一屏烟景画潇湘。 
连夜断无行雨梦，隔年犹有著人香。此情须信是难忘。 
减字浣溪沙（十五之七）
闲把琵琶旧谱寻。四弦声怨却沈吟。燕飞人静画堂深。 
欹枕有时成雨梦，隔帘无处说春心。一从灯夜到如今。 
减字浣溪沙（十五之八）
鹦鹉无言理翠襟。杏花零落昼阴阴。画桥流水半篙深。 
芳径与谁寻斗草，绣床终日罢拈针。小笺香管写春心。 
减字浣溪沙（十五之九）
鹦鹉惊人促下帘。碧纱如雾隔香奁。雪儿窥镜晚蛾纤。 
乌鹊桥边河络角，鸳鸯楼外月西南。门前嘶马弄金衔。 
减字浣溪沙（十五之十）
宫锦袍熏水麝香。越纱裙染郁金黄。薄罗依约见明妆。 
绣陌不逢携手伴，绿窗谁是画眉郎。春风十里断人肠。 
减字浣溪沙（十五之十一）
青翰舟中祓禊筵。粉娥窥影两神仙。酒阑飞去作非烟。 
重访旧游人不见，雨荷风蓼夕阳天。折花临水思茫然。 
减字浣溪沙（十五之十二）
浮动花钗影鬓烟。浅妆浓笑有余妍。酒醺檀点语凭肩。 
留不住时分钿镜，旧曾行处失金莲。碧云芳草恨年年。 
