<!-- { "loadSidebar": true } -->
屏绡裛润惹篆烟。小窗闲、人泥昼眠。正雪暖、荼コ架，奈愁春、尘锁雁弦。 
杨花做了香云梦，化池萍、犹泛翠钏。自不怨、东风老，怨东风、轻信杜鹃。 
清平乐
凤楼人独。飞尽罗心烛。梦绕屏山三十六。依约水西云北。 
晓奁懒试脂铅。一纣鸾髻微偏。留得宿妆眉在，要教知道孤眠。 
木兰花慢
歌尘凝燕叠，又软语、在雕梁。记剪烛调弦，翻香校谱，学品伊凉。屏山梦云正暖，放东风、卷雨入巫阳。金冷红条孔雀，翠间彩结鸳鸯。银缸。焰冷小兰房。夜悄怯更长。待采叶题诗，含情赠远，烟水茫茫。春妍尚如旧否，料啼痕、暗里浥红妆。须觅流莺寄语，为谁老却刘郎。 

　
叶隆礼
兰陵王（和清真）
大堤直。袅袅游云蘸碧。兰舟上，曾记那回，拂粉涂黄弄春色。施颦托倾国。金缕尊前劝客。阳台路，烟树万重，空有相思寄鱼尺。 
飘零欢萍迹。自懒展罗衾，羞对瑶席。折钗分镜盟难食。看桃叶迎笑，柳枝垂结。萋萋芳草暗水驿。肠断画阑北。 
寒恻。泪痕积。想柱雁尘侵，笼羽声寂。天涯流水情何极，悲沈约宽带，马融怨笛。那堪灯幌，听夜雨，镇暗滴。 

　
石正伦
清平乐
香摇穗碧。梅巧红酥滴。云涴宝钗蝉坠翼。娇小争禁酒力。 
绣窗芳思迟迟。无端又敛双眉。贪把兰亭学字，一冬忘了弹棋。 
绮寮怨（宫人斜吊古）
绿野春浓停骑，暖风飘醉襟。渐触目、景物凄悲，花无语、曲径沈沈。重檐缭垣静锁，丹青暗、断轴尘半侵。欢绛纱、玉臂封时，何期掩、夜泉流恨深。已矣霜凋蕙心。兰昌旧事，云容好信难寻。伫立孤吟。怕凤履、有遗音。今宵珮环奏月，知倦客、苦登临。惊飞翠禽。松杉弄碎影、晴又阴。 
渔家傲
春入桃腮生妩媚。妆成日日行云意。贪听新声翻歇指。工尺字。窗前自品琼箫试。 
玉碾鸾钗珠结桂。金泥络缝乾红袂。从把画图夸绝世。金莲地。六朝未识双鸳细。 
霓裳中序第一
凭高快醉目。翠拂遥峰相对簇。千丈涟漪泻谷。爱溶漾坠红，染波芬馥。何人笑掬。想温泉、初卸绡彀。春风荡，六宫丽质，那日赐汤沐。 
双浴。绣凫飘逐。恍记展、江南数福。而今鬓边渐鹄。阮洞音稀，懒访仙躅。紧船桥畔宿。听静夜、冷冷奏曲。长安远，渭流香腻，暗忆晓鬟绿。 

　
刘云甫
蝶恋花（寿陈山泉）
一点郎星光彻晓。许大乾坤，难著经纶手。拂袖归来应自笑。山翁偏爱林泉好。庭下儿孙歌寿酒。不献蟠桃，不数安期枣。且喜今朝云出岫。定知霖雨苍生早。 

　
毕大节
满庭芳（春寿太守）
玉笋就华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇，湖山丽景，许酒乐升平。 
新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。 
满庭芳
井络储精，岷江钟秀，挺生名世真贤。充闾佳气，非雾亦非烟。况值小春时候，蓂背下、八荚争妍。余波在，九华父老，歌颂播喧阗。 
三年。书治最，南唐重赋，一旦俱蠲。此恩垂不朽，刻石流传。愿借沧溟为寿，玳筵上、满吸长川。从兹去，鸾坡凤阁，平步稳登仙。 

　
庞籍
渔家傲
儒将不须躬甲胄。指挥玉尘风云走。战罢挥毫飞捷奏。倾贺酒。三杯遥献南山寿。 
草软沙平春日透。萧萧下马长川逗。马上醉中山色秀。光一一。旌戈矛戟山前后。 

　
周起
蝶恋花
岳佐星储生佐圣。真道宏才，济世功名盛。久践机衡宣密命。逢时力赞无为政。 
明主得贤朝野庆。书按从容，帝宠何人并。早晚紫垣持国柄。民瞻共荷三台正。 

　
杨绘
醉蓬莱（夏寿太守）
对亭台幽雅，水竹清虚，嫩凉轻透。碧沼红蕖，送香风盈袖。白首冯唐，诞辰同庆，上百分仙酎。鳌禁词垣，乌台谏省，昔游俱旧。 
千里长沙，五年湓浦，近捧丝纶，更藩移守。桂苑余芳，有孙枝新秀。罗绮雍容，管弦松脆，愿拜延椿寿。岁岁年年，今朝启宴，欢荣良久。 

　
吴淑虎
西江月
门被五王德泽，家承七帝恩光。古今富贵迥无双。多少公卿将相。 
久蕴腾空气宇，行看平步岩廊。更祈王母寿而康。真个人间天上。 

　
吴叔虎
水调歌头（寿钱太尉）
清澈黄河底，乙未政和年。坤珍阐瑞，运符五百间生贤。日暖曲江花柳，鼎沸韶春弦管，尺五是青天。殊宠逢熙载，吉梦送真仙。 
承盛德，公故国，庆双全。行看旌钺紫泥，丹诏下苕川。多祝多男多寿，长愿长安长乐，剑履玉宸前。蕙主紫琳馆，丹笔蕊珠篇。 

　
张伯寿
水调歌头
天地有英气，盘结在名山。储精孕秀，诞生豪杰向人间。早拾巍科甲第，归作日边仙客，眷注不容间。讲道桥门暇，戏作采衣欢。 
振斯文，回巨浸，遏狂澜。玉阶三尺，好护经济侍天颜。把取升平事业，趁取河清桃熟，十载付金銮。草却登封检，双鬓未曾斑。 
临江仙
天上嫦娥元不老，人间紫府长春。朱颜鹤发更清新。观音常自在，水月净无尘。 
有子飘飘麟阁像，有孙庭下诜诜。他年看取递成名。进封加上国，荣拜太夫人。 
临江仙
吴越家声传铁券，当年功指山河。公侯衮衮后来多。休符钟后杰，气宇禀冲和。 
磊落胸襟清庙器，鹏程背可天摩。他时帝里笑鸣珂。双椿犹鹤算，二女已鸾坡。 
临江仙
家住清湘云外窟，肯随玉笋同班。竹林风味正相联。独高霜外节，微露管中斑。 
吏隐丛祠聊寄傲，胸襟半是湖山。此君端可助跻攀。支颐从鹤立，拱膝看鳌翻。 
临江仙
龙首凤池家鼎贵，庆传仙李芬芳。凛然冰雪照闺房。诞弥当此日，佳气满华堂。 
锦袖新封开大国，诏书急欲征黄。莫辞沉醉九霞觞。蟠桃看子实，地久与天长。 
临江仙
瑞气薰城春色早，光生帘幕飞浮。五陵应是产风流。冰清兼玉润，轩冕一时游。 
已得长生元妙术，庄椿不数春秋。徐卿一醉百无忧。但知从此去，衮衮出公侯。 
临江仙
爆竹声残天未晓，金炉细爇沉烟。儿孙戏彩映芳鲜。共倾元日酒，同祝大椿年。 
我愿儿孙如我寿，高低富贵随缘。不须厚禄与多田。诗书为世来，清白是家传。 

　
曹宰
喜迁莺（冬寿太守）
岁华将近。得昨夜一枝，江南佳信。建水城中，武夷峰上，恰属老人星分。间世挺生贤哲，贾马文章清俊。推太守，想区区百里，难淹良骏。 
舆论怀报也，暂把玉山，寄与丹青晕，寿旦方临，祠堂其立，底事古今谁胜。自有养生妙诀，赢得朱颜芳鬓。犹更好。佩金鱼宝带，凌烟优选。 
喜迁莺
皇都春早，正媚景霁色，融和时候。宿霭初收，祥烟新布，桃李满林惟绣。挺生圣朝哲辅，风采独居人右。世希有，看陈思名族，平阳革裔。 
眷厚知已久，近辅名藩，符竹频分剖。一节趋朝，神京作镇，高掩昔年贤守。芝检异恩才下，玉笋清班须簉。寿龄远，与湖册同永，松椿同寿。 
喜迁莺
梅含春信，冒北律严寒，南枝先暖。月上初弦，萱开九叶，嵩岳诞生英俊。冰玉丰姿莹彻，锦绣文章焕烂。人歌赞，是今朝卓鲁，他年伊旦。 
犹羡瓜期近，课春九重，优陟公卿选。列鼎鸣钟，乘轩袭冕，直把功名占断。好是宾僚会宴，争捧觥觞频劝。重重愿，与青青松柏，岁寒难变。 

　
王子容
满庭芳（寿京尹）
台衮筹边，京师蒙福，两淮谈笑尘清。正銗筒无讼，桴鼓亦稀鸣。阅武分弓角射，催春事、亲劝农耕。何须付，寻花问柳，小队出郊坰。 
功名。今已就，九重近天，好去辞荣。算人间极贵，何似长生。刺占梅山日月，观二妙，玉纹枰休辞醉，洛阳花信，香到露华亭。 
满庭芳
瑞霭腾空，长庚入梦，挺生名世真贤。荐膺宸眷，移镇日华边。千里民谣载路，薰和气、俱作春妍。须知道，西湖草木，亦自肃成权。 
黄堂。开雅宴，酒浮云液，歌倚湘弦。□赐金增秩，入侍甘泉。且向露桃花底，拼沉醉，频举觥舡。祈难老，鬓随柳绿，官共早莺迁。 
满庭芳
蓬海移春，卿云约月，庆传王母骖鸾。九仙福地，不减玉龟山。况是莱儿绣斧，都衬得、彩舞斓斑。瑶觞举，平反一笑，功行足三千。木天。来瑞节，行封两国，宫锦蝉联。更孙枝满座，兰畹芝田。中诏肩舆上殿，称万寿，椒掖欢颜。黄钟数，从新九九，巧历演长年。 

　
叶景山
感皇恩（寿赵总管）
十月小春时，蓂舒六翠。天佑皇家诞贤裔。熊罴协梦，疑是麒麟分瑞。世间无限事，都如意。 
粉阵香围，香娇玉媚。春酒争持泛琼蚁，笙歌缭绕，同祝我公千岁。他年陪绿野，拼酣醉。 
临江仙
清晓于门开寿宴，绮罗香袅芳丛。红娇绿软媚光风。绣屏金翡翠，锦帐玉芙蓉。 
珠履争驰千岁酒，葡萄满泣金钟。人生福寿古难逢。好将家庆事，写入画图中。 
临江仙
杨柳池塘桃李径，华堂寿宴初开。香团翠幕舞风回。东山携妓女，北海罄樽罍。 
玉笋轻敲红象板，金荷潋潋传杯。笙歌缭绕宴春台。华阳闲日月，绿野醉蓬莱。 
感皇恩
春水满池塘，春风吹柳。春草茸茸媚晴书。春烟骀荡，春色着人如旧。春光无限好，花时候。 
春院宴开，春屏环绣。春酒争持介眉寿。春衫春暖，春回遏云声透。春年常不老，松筠茂。 

　
李商英
醉蓬莱
庆朋良相遇，夷夏均欢，福沾绵宇。扶日勋高，更补天力巨。学造渊微，文赓三圣，被褒语。来自丹台，生逢华旦，身登仙路。 
衮绣归来，水晶宫里，燕处超然，去天尺五。绿发朱颜，照青春如故。一粒刀圭，五更丹灶，与赤松游处。只恐看着蒲轮，趣上沙堤归去。 
洞仙歌
腊残寒峭，渐近新正际。喜溢门阑蔼佳气。遇昌辰，符吉梦，岳渎呈祥瑞。知是天诞人间奇瑞。 
文章推晁董，学擅卿云，高揭声猷缙绅里。上瀛洲册府，师表宗藩，华要地，俱是宸衷注意。 
又何止看看便持荷。更寿为崆峒，广成同岁。 
洞仙歌
霓旌降节，缥缈蓬瀛里。前是骖鸾在人世。云衢沾圣泽，两地疏封，须信道，不减瑶台富贵。 
兰帏称寿日，朱紫盈门，碧藕蟠桃奉甘旨。更何须，求大药饵服还丹，长不老，鹤骨仙标无比。 
况壶天日月自延长，看几度人间，百年千岁。 
胜胜慢
笙簧缭绕，书鼓声喧，佳人对舞绣帘前。高卷铺衬，广列华筵。人人献香祝寿，捧流霞，永庆高年。名香爇，睹重重华盖，金兽喷烟。 
一愿皇恩频降，松柏对龟鹤，彭祖齐肩。二愿子子孙孙，尽贡三元，石崇富贵也休夸，陆地神仙。更三愿，愿年年佳庆，永保团圆。 
木兰花慢
