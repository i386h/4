<!-- { "loadSidebar": true } -->
夜香烧了夜寒生。掩银屏。理银筝。一曲春风，都是断肠声。杜宇欲啼杨柳外，愁似海，思如云。 
背灯暗卸乳鹅裙。酒初酲。梦初醒。兰炷香篝，谁为暖罗衾。二十四帘人悄悄，花影碎，月痕深。 

　
赵与仁
柳梢青（落桂）
露冷仙梯。霓裳散舞，记曲人归。月度层霄，雨连深夜，谁管花飞。 
金铺满地苔衣。似一片、斜阳未移。生怕清香，又随凉信，吹过东篱。 
琴调相思引
冰箔纱帘小院清。晴尘不动地花平。昨宵风雨，凉到木樨屏。 
香月照妆秋粉薄，水云飞佩藕丝轻。好天良夜，闲理玉靴笙。 
西江月
夜半河痕依约，雨余天气冥濛。起行微月偏池东。水影浮花、花影动帘栊。 
量减难追醉白，恨长莫尽题红。雁声能到画楼中。也要玉人、知道有秋风。 
清平乐
柳丝摇露。不绾兰舟住。人宿溪桥知那处。一夜风声千树。 
晓楼望断天涯。过鸿影落寒沙。可惜些儿秋意，等闲过了黄花。 
好事近
春色醉荼縻，昼永篆烟初绝。临水杨花千树，尽一时飞雪。 
穿帘度竹弄轻盈，东风老犹劣。睡起凭阑无绪，听几声啼鴂。 

　
陈逢辰
乌夜啼
月痕未到朱扉。送郎时。暗里一汪儿泪、没人知。 
揾不住。收不聚。被风吹。吹作一天愁雨、损花枝。 
西江月
杨柳雪融滞雨，酴醿玉软欺风。飞英簌簌扣雕栊。残蝶归来粉重。 
罨画扇题尘掩，绣花沙带寒笼。送春先自费啼红。更结疏云秋梦。 

　
史介翁
菩萨蛮
柳丝轻飏黄金楼。织成一片纱窗雨。斗合做春愁。因慵熏玉篝。 
暮寒罗袖薄。社雨催花落。先自为诗忙。蔷薇一阵香。 

　
何光大
谒金门
天似水。池上藕花风起。隔岸垂杨青到地。乱萤飞又止。 
露湿玉阑闲倚。人静自生凉意。泛碧沈朱供晚醉。月斜才去睡。 

　
应法孙
霓裳中序第一
愁云翠万叠。露柳残蝉空抱叶。帘卷流苏宝结。乍庭户嫩凉，阑干微月。玉纤胜雪。委素纨、尘锁香箧。思前事、莺期燕约，寂寞向谁说。 
悲切。漏签声咽。渐寒灺、兰缸未灭。良宵长是闲别。恨酒凝红绡，纷涴瑶玦。镜盟鸾影缺。吹笛西风数阕。无言久，和衣成梦，睡损缕金喋。 
贺新郎
宿雾楼台湿。晓清初、花明柳润，燕飞莺集。旧约重来歌舞地，留得艳香娇色。又梦草、东风吹碧。午因腾腾春欲醉，对文楸、玉子无心拾。看蝶舞，傍花立。 
酒痕未醒愁先入。记年时，翠楼寒浅，宝笙慵吸。想驻马河桥分别，恨轻竹风颿烟笠。早尘暗、华堂帘隙。倚尽黄昏人独自，望江南回雁归云急。凭付与，锦笺墨。 

　
王亿之
高阳台
双桨敲冰，低篷护冷，扁舟晓渡西冷。回首吴山，微茫遥带重城。堤边几树垂杨柳，早嫩黄、摇动春情。问孤鸿，何处飞来，共唤飘零。 
轻帆初落沙洲暝，渐潮痕雨渍，面色风皴。旅思羁愁，偏能老大行人。姮娥不管征途苦，甚夜深、尽照孤衾。想玉楼，犹凭阑干，为我销凝。 

　
王茂孙
高阳台（春梦）
迟日烘晴，轻烟缕昼，琐窗雕户慵开。人独春闲，金猊暖透兰煤。山屏缓倚珊瑚畔，任翠阴、移过瑶阶。悄无声，彩翅翩翩，何处飞来。 
片时千里江南路，被东风误引，还近阳台。腻雨娇云，多情恰喜徘徊。无端枝上啼鸠唤，便等闲、孤枕惊回。恶情怀，一院杨花、一径苍苔。 
点绛唇（莲房）
折断烟痕，翠蓬初离鸳浦。玉纤相妒。翻被寻专房误。 
乍说青衣，犹著轻罗护。多情处。芳心一缕。都为相思苦。 

　
朱{日/所}孙
真珠帘
春云做冷春知未。春愁在、碎雨敲花声里。海燕已寻踪，到画溪沙际。院落秋千杨柳外。待天气、十分晴霁。春市。又青。又青帘巷陌，红芳歌吹。 
须信处处东风，又何妨对此，笼香觅醉。曲尽索余情，奈夜航催离。梦满冰衾身似寄。算几度、吴乡烟水。无寐。试明朝说与，西园桃李。 

　
郑斗焕
新荷叶
乳鸭池塘，晴波漾绿鳞鳞。宿藕根香，夏来生意还新。蚨钱小、钿花贴翠，相间萍星。一番雨过，一番暗展圆青。 
鱼戏龟游，看来犹未胜情。因忆年时，垂钓曾约轻盈。玉人何处，关情是、半卷芳心。帘风一棹，鸳鸯催起歌声。 

　
周容
小重山
谢了梅花恨不禁。小楼羞独倚，暮云平。夕阳微放柳梢明。东风冷，眉岫翠寒生。 
无限远山青。重重遮不断，旧离情。伤春还上去年心，怎禁得，时节又烧灯。 

　
张涅
祝英台近
一番风，连夜雨。收拾做春暮。艳冷香销，莺燕惨无语。晓来绿水桥边，青门陌上，不忍见、落红无数。 
怎分付。独倚红药栏边，伤春甚情绪。若取留春，欲去去何处。也知春亦多情，依依欲住。子规道、不如归去。 
祝英台近（花港观鱼）
六桥春浪暖，涨桃雨、鳜初肥。正短棹轻蓑，牵筒荇带，萦莼丝。依稀。岸红溯远，漾仙舟、误入武陵溪。何处金刀脍玉，画船傍柳频催。 
芳堤。渐满斜晖。舟叶乱、浪花飞。听暮榔声合，鸥沈暗渚，鹭起烟矶。忘机。夜深浪静，任烟寒、自载月明归。三十六鳞过却，素笺不寄相思。 
徵招（九日登高）
江蓠摇落江枫冷，霜空雁程初到。万景正悲凉，奈曲终人杳。登临嗟老矣，问今古、清愁多少。一梦东园，十年心事，恍然惊觉。 
肠断，紫霞深，知音远、寂寂琴凄调。短发已无多，怕西风吹帽。黄花空自好。问谁识、对花怀抱。楚山远，九辩难招，更晚烟残照。 
酹江月（中秋对月）
奁霏净洗，唤素娥睡起，平分秋色。雁背风高孀兔冷，露脚侵衣香湿。银浦流云，珠房迎晓，鬓影霜争白。玉尊良夜，与谁同醉瑶席。 
忍记倚桂分题，簪花簪酒，处处成陈迹。十二楼空环佩杳，惟有孤云知得。如此江山，依然风月，月底人非昔。知音何许，泪痕空沁愁碧。 

　
林式之
酹江月
桐皋东去，又依然、烟际云边柔橹。赖有双台知己耳，牢落孤怀欲吐。小倚云根，细商心事，提起千年语。九天飞梦，别来长记幽渚。 
试说北海归文，西山何事，犹不甘臣武。广大尧天箕颍小，绵上可能如许。兴世真痴，先生长啸，尘海谁堪与。啸声吹送，刺天鸾鹤冲举。 

　
吴龙翰
喜迁莺
微雨後，落花天。娇态病恹恹。怕人猜著是相思，成日不开帘。 
宝钗横，蝉鬓乱。院宇待人归尽。缓移莲步玉阑前。纤手招花钿。 

　
朱嗣发
摸鱼儿
对西风、鬓摇烟碧，参差前事流水。紫丝罗带鸳鸯结。的的镜盟钗誓。浑不记、漫手织回文，几度欲心碎。安花著蒂。奈雨覆云翻，情宽分窄，石上玉簪脆。 
朱楼外。愁压空云欲坠。月痕犹照无寐。阴晴也只随天意。枉子玉消香碎。君且醉。君不见、长门青草春风泪。一时左计。悔不早荆钗，暮天修竹，头白倚寒翠。 

　
陈达叟
更漏子
妾倚门，君上马。残月晓星犹挂。眉黛敛，泪珠凝。别离多少情。 
翠翘横，云鬓乱。复入绮衾犹暖。人独自，枕成双。争教不断肠。 
菩萨蛮
举头忽见衡阳雁。千声万字情何限。叵而薄情夫。一行书也无。 
泣归香阁恨。和泪掩红粉。待雁却回时。也无书寄伊。 

　
文天祥
齐天乐（庆湖北漕知鄂州李楼峰）
南楼月转银河曙，玉箫又吹梅早。鹦鹉沙晴，葡萄水暖，一缕燕香清袅。瑶池春透。想桃露霏霞，菊波沁晓。袍锦风流，御仙花带瑞虹绕。 
玉关人下未老。唤矶头黄鹤，岸巾谈笑。剑拂准清，槊横楚黛，雨洗一川烟草。印黄似斗。看半砚蔷薇，满鞍杨柳。沙路归来，金貂蝉翼小。 
齐天乐（甲戌湘宪种德堂灯屏）
夜来早得东风信，潇湘一川新绿，柳色含晴，梅心沁暖，春浅千花如束。银蝉乍浴。正沙雁将还，海鳌初矗。云拥旌旗，笑声人在画阑曲。 
星虹瑶树缥缈，佩环鸣碧落，瑞笼华屋。露耿铜虬，冰翻铁马，帘幕光摇金粟。迟迟倚竹。更为把瑶尊，满斟醽醁。回首宫莲，夜深归院烛。 
酹江月（南康军和苏韵）
庐山依旧，凄凉处、无限江南风物。空翠睛岚浮汗漫，还障天东半壁。雁过孤峰，猿归危嶂，风急波翻雪。乾坤未老，地灵尚有人杰。 
堪嗟漂泊孤舟，河倾斗落，客梦催明发。南浦闲云过草树，回首旌旗明灭。三十年来，十年一过，空有星星发。夜深悉听，胡笳吹彻寒月。 
酹江月（驿中言别友人）
水天空阔，恨东风不借、世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪。堂堂剑气，斗牛空认奇杰。 
那信江海余生，南行万里，属扁舟齐发。正为鸥盟留醉眼，细看涛生云灭。睨柱吞嬴，回旗走懿，千古冲冠发。伴人无寐。秦准应是孤月。 
酹江月（和）
乾坤能大，算蛟龙、元不是池中物。风雨牢愁无著睡，那更寒虫四壁。横槊题诗，登楼作赋，万事空中雪。江流如此，方来还有英杰。 
堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。 
满江红（和王夫人满江红韵，以庶几後山妾薄命之意）
燕子楼中，又捱过、几番秋色。相思处、青年如梦，乘鸾仙阙。肌玉暗消衣带缓，泪珠斜透花钿侧。最无端、蕉影上窗纱，青灯歇。 
曲池合，高台灭。人间事，何堪说。向南阳阡上，满襟有血。世态便如翻覆雨，妾身元是分明月。笑乐昌、一段好风流，菱花缺。 
满江红（代王夫人作）
试问琵琶，胡沙外、怎生风色。最苦是、姚黄一朵，移根仙阙。王母欢阑琼宴罢，仙人泪满金盘侧。听行宫、半夜雨淋铃，声声歇。 
彩云散，香尘灭。铜驼恨，那堪说。想男儿慷慨，嚼穿龈血。回首昭阳离落日，伤心铜雀迎秋月。算妾身、不愿似天家，金瓯缺。 
沁园（至元间留燕山作）
为子死孝，为臣死忠，死又何妨。自光岳气分，士无全节，君臣义缺，谁负刚肠。骂贼睢阳，爱君许远，留得声名万古香。後来者，无二公之操，百炼之钢。 
人生翕炊云亡。好烈烈轰轰做一场。使当时卖国，甘心降虏，受人唾骂，安得留芳。古庙幽沈，仪容俨雅，枯木寒鸦几夕阳。邮亭下，有奸雄过此，仔细思量。 

　
邓剡
念奴娇（驿中言别）
水天空阔，恨东风不惜、世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪。堂堂剑气，斗牛空认奇杰。 
那信江海余生，南行万里，不放扁舟发。正为鸥盟留醉眼，细看涛生云灭。睨柱吞嬴，回旗起懿，千古冲冠发。伴人无寐，秦准应是孤月。 
满江红
