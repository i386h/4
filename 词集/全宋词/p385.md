<!-- { "loadSidebar": true } -->
人在高楼横怨管，寄将陇客新声。西园下晚看飞琼。春风催结子，金鼎待调羹。 

　
薜几圣
渔家傲（梅影）
雪月照梅溪畔路。幽姿背立无言语。冷浸瘦枝清浅处。香暗度。妆成处士横斜句。 
浑似玉人常淡伫。菱花相对成清楚。谁解小图先画取。天欲曙。恐随月色云间去。 

　
马咸
遂宁好（并序）
武信旧藩，遂宁新府。乃东川之会邑，据涪江之上游。 
人物富繁，山川洒落。……宴东馆之靓深，傲北湖之清旷。 
遂宁好，胜地产糖霜。不待千年成琥珀，真疑六月冻琼浆。 

　
何桌
采桑子
百花丛里花君子，取信东君。取信东君。名策花中第一勋。 
结成宝鼎和羹味，多谢东君。多谢东君。香遍还应号令春。 
虞美人
分香帕子揉蓝腻。欲去殷勤惠。重来直待牡丹时，只恐花知、知后故开迟。 
别来看尽间桃李。日日阑干倚。催花无计问东风。梦作一双蝴蝶、绕芳丛。 

　
郑刚中
一剪梅
汉粉重番内样妆。新染冰肌，浅浅莺黄。广寒宫迥阻归期，襟袖空馀黯淡香。 
江路迢迢楚塞长。梦里题诗欲寄将。觉来斜月又沉西，一点檀心，半染微霜。 

　
韩世忠
临江山
冬看山林萧疏净，春来地润花浓。少年衰老与山同。世间争名利，富贵与贫穷。 
荣贵非干长生药，清闲是不死门风。劝君识取主人公。单方只一味，尽在不言中。 
南乡子
人有几何般。富贵荣华总是闲。自古英雄都如梦，为官。宝玉妻男宿业缠。 
年迈衰残。鬓发苍浪骨髓干。不道山林有好处，贪欢。只恐痴迷误了贤。 

　
黄大舆
虞美人
世间离恨何时了。不为英雄少。楚歌声起霸图休。玉帐佳人血泪满东流。葛荒葵老芜城暮。玉貌知何处。至今芳草解婆娑。只有当时魂魄、未消磨。 

　
陈袭善
减字木兰花
江南二月。犹有枝头千点雪。邀上芳尊。却占东君一半春。（仲殊） 
尊前眼底。南国风光都在此。移过江来。从此江南不复开。（陈袭善） 
渔家傲（忆营妓周子文）
鹫岭峰前阑独倚。愁眉蹙损愁肠碎。红粉佳人伤别袂。情何已。登山临水年年是。 
常记同来今独至。孤舟晚■湖光里。衰草斜阳无限意。谁与寄。西湖水是相思泪。 

　
曾乾曜
丑奴儿
蓦地厮看时。赤怕那、迪功郎儿。气岸昂昂因权县，厅子叫道，宣教请后，有无限威仪。 
先自不相知。取奉着、划地胡挥。甚时得归京里去，两省八座，横行正任，却会嫌卑。 

　
孙惔
点绛唇
烟洗风梳，司花先放江梅吐。竹村沙路。脉脉摇寒雨。醉魄吟魂，无着清香处。愁如缕。系春不住。又折冰枝去。 

　
如晦
卜算子（送春）
有意送春归，无计留春住。毕竟年年用着来，何似休归去。 
目断楚天遥，不见春归路。风急桃花也似愁，点点飞红雨。 

　
孙舣
菩萨蛮（落梅）
一声羌管吹呜咽。玉溪夜半梅翻雪。江月正茫茫。断桥流水香。 
含章春欲暮。落日千山雨。一点着枝酸。吴姬先齿寒。 

　
潘汾
倦寻芳（闺思）
兽钚半掩，鸳甃无尘，庭院潇洒。树色沉沉，春尽燕娇莺姹。梦草池塘青渐满，海棠轩槛红相亚。听箫声，记秦楼夜约，彩鸾齐跨。 
渐迤逦、更催银箭，何处贪欢，犹系骄马。旋剪灯花，两点翠眉谁画。香灭羞回空帐里，月高犹在重帘下。恨疏狂，待归来、碎揉花打。 
贺新郎
篆缕销香鼎。翠沉沉、庭阴转午，画堂人静。芳草王孙知何处，惟有杨花糁径。正玉枕、瞢腾初醒。门外残红春已去，镇无聊、殢酒厌厌病。云髻亸，未忺整。 
江南旧事休重省。但天涯、寻消问息，断鸿难倩。月满西楼凭阑久、依旧归期未定。便只恐、瓶沉金井。嘶骑不来银烛暗，枉教人、立尽梧桐影。谁伴我，对鸾镜。 
孟家蝉（蝶）
向卖花担上，落絮桥边，春思难禁。正暖日温风里，门采遍香心。夜夜稳栖芳草，还处处、先亸春禽。满园林。梦觉南华，直到如今。 
情深。记那人小扇、扑得归来，绣在罗襟。芳意赠谁，应费万线千针。谩道滕王画得，枉谢客、多少清吟。影沉沉。舞入梨花，何处相寻。 
花心动
啼鸟惊心，怨年华，羞看杏梢桃萼。映柳小桥，芳草闲庭，处处旧游如昨。断肠人在东风里，遮不尽、几重帘幕。旧巢稳，呢喃燕子，笑人漂泊。应是素肌瘦削。空望断天涯，信音难托。半污泪痕，重整馀香，夜夜翠衾寒薄。倦游只怕春归去，怎忍见、水流花落。梦魂远，诏华又还过却。 
玉蝴蝶
睡起日高莺啭，画帘低卷，花影重重。醉眼羞抬，娇困犹自未惺忪。绣床近、强来描翠，妆镜掩、不肯匀红。锦屏空。对花无语，独怨春风。 
匆匆。庾郎去后，香销玉减，是事疏慵。纵蛮笺封了，何处问鳞鸿。眼中泪、万行难尽，眉上恨、一点偏浓。杳无踪。夜来惟有，幽梦相逢。 
丑奴儿慢
愁春未醒，还是清和天气。对浓绿阴中庭院，燕语莺啼。数点新荷翠钿，轻泛水平池。一帘风絮，才晴又雨，梅子黄时。 
忍记那回，玉人娇困，初试单衣。共携手、红窗描绣，画扇题诗。怎有如今，半床明月两天涯。章台何处，应是为我，蹙损双眉。 

　
李重元
忆王孙（春词）
萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。 
忆王孙（夏词）
风蒲猎猎小池塘。过雨荷花满院香。沈李浮瓜冰雪凉。竹方床。针线慵拈午梦长。 
忆王孙（秋词）
飕飕风冷荻花秋。明月斜侵独倚楼。十二珠帘不上钩。黯凝眸。一点渔灯古渡头。 
忆王孙（冬词）
彤云风扫雪初晴。天外孤鸿三两声。独拥寒衾不忍听。月笼明。窗外梅花瘦影横。 

　
李玉
贺新郎（春情）
篆缕销金鼎。醉沉沉、庭阴转午，画堂人静。芳草王孙知何处，惟有杨花糁径。渐玉枕、腾腾春醒。帘外残红春已透，镇无聊、殢酒厌厌病。云鬓乱，未忺整。 
江南旧事休重省。遍天涯、寻消问息，断鸿难情。月满西楼凭阑久，依旧归期未定。又只恐、瓶沉金井。嘶骑不来银烛暗，枉教人、立尽梧桐影。谁伴我，对鸾镜。 

　
吴淑姬
小重山（春愁）
谢了荼コ春事休。无多花片子，缀枝头。庭槐影碎被风揉。莺虽老，声尚带娇羞。 
独自倚妆楼。一川烟草浪，衬云浮。不如归去下帘钩。心儿小，难着许多愁。 
惜分飞（送别）
岸柳依依拖金缕。是我朝来别处。惟有多情絮。故来衣上留人住。两眼啼红空弹与。未见桃花又去。一片征帆举。断肠遥指苕溪路。 
祝英台近（春恨）
粉痕销，芳信断，好梦又无据。病酒无聊，欹枕听春雨。断肠曲曲屏山，温温沉水，都是旧、看承人处。 
久离阻。应念一点芳心，闲愁知几许。偷照菱花，清瘦自羞觑。可堪梅子酸时，杨花飞絮，乱莺闹、催将春去。 
长相思令
烟霏霏。雪霏霏。雪向梅花枝上堆。春从何处回。醉眼开。睡眼开。疏影横斜安在哉。从教塞管催。 

　
柳富
最高楼（别妓王幼玉）
人间最苦，最苦是分离。伊爱我，我怜伊。青草岸头人独立，画船东去橹声迟。楚天低，回望处，两依依。 
后会也知俱有愿，未知何日是佳期。心下事、乱如丝。好天良夜还虚过，辜负我、两心知。愿伊家，衷肠在，一双飞。 

　
李生
渔家傲（赠萧娘）
庭院黄昏人悄悄。两情暗约谁知道。咫尺蓬山难一到。明月照。潜身只得听言笑。 
特地嗟吁传密耗。芳衷要使郎心表。此际归来愁不少。萦怀抱。卿卿销得人烦恼。 

　
谭意哥
极相思令
湘东最是得春先。和气暖如绵。清明过了，残花巷陌，犹见秋千。 
对景感时情绪乱，这密意、翠羽空传。风前月下，花时永画，洒泪何言。 
长相思令
旧燕初归，梨花满院，迤逦天气融和。新晴巷陌，是处轻车骏马，禊饮笙歌。旧赏人非，对佳时、一向乐少愁多。远意沉沉，幽闺独自颦蛾。 
正消黯、无言自感，凭高远意，空寄烟波。从来美事，因甚天教，两处多磨。开怀强笑，向新来、宽却衣罗。似恁他、人怪憔悴，甘心总为伊呵。 

　
李氏
极相思（赠张浩）
日红疏翠密晴暄。初夏困人天。风流滋味，伤怀尽在，花下风前。 
后约已知君定，这心绪、尽日悬悬。鸳鸯两处，清宵最苦，月甚先圆。 

　
花仲胤
南乡子
顿首起情人。即日恭维问好音。接得彩笺词一首，堪惊。题起词名恨转生。展转意多情。寄与音书不志诚。不写伊川题尹字，无心。料想伊家不要人。 
伊川令（寄外）
西风昨夜穿帘幕。闺院添消索。最是梧桐零落。迤逦秋光过却。 
人情音信难托。鱼雁成耽阁教奴独自守空房，泪珠与、灯花共落。 
失调名（答外）
奴启情人勿见罪。闲将小书作尹字。情人不解其中意。问伊间别几多时。身边少个人儿。 

　
刘浚
期夜月
金钩花绶系双月。腰肢软低折。揎皓腕，萦绣结。轻盈宛转，妙若凤鸾飞越。无别。香檀急扣转清切。翻纤手飘瞥。催画鼓，追脆管，锵洋雅奏，尚与众音为节。 
当时妙选舞袖，慧性雅资，名为殊绝。满座倾心注目，不甚窥回雪。纤怯。逡巡一曲霓裳彻。汗透鲛绡肌润，教人传香粉，媚容秀发。宛降蕊珠宫阙。 

　
施酒监
卜算子（赠乐婉，杭妓）
相逢情便深，恨不相逢早。识尽千千万万人，终不似、伊家好。 
别你登长道。转更添烦恼。楼外朱楼独倚阑，满目围芳草。 

　
乐婉
卜算子（答施）
相思似海深，旧事如天远。泪滴千千万万行，更使人愁肠断。 
要见无因见，了拼终难拼。若是前生未有缘，待重结、来生愿。 

　
虞某
江神子
相逢只怕有分离。许多时。暗为期。常是眉来眼去、惹猜疑。何似总休拈弄上，轻咳嗽、有人知。 
终须买个小船儿。任风吹。尽东西。假使天涯海角、也相随。纵被江神收领了，离不得、我和伊。 

　
巴谈
失调名（送穷鬼词）
正月月尽夕。芭蕉船一只。灯盏两只明辉辉，内里更有筵席。奉劝郎君小娘子。饱吃莫形迹。每年只有今日日。愿我做来称意。奉劝郎君小娘子。空去送穷鬼。空去送穷鬼。 

　
杨师纯
清平乐
羞蛾浅浅。秋水如刀剪。窗下无人自针线。不觉郎来身畔。 
相将携手鸳帏。匆匆不许多时。耳畔告郎低语，共郎莫使人知。 
清平乐
小庭春院。睡起花阴转。往事旧欢离思远。柳絮随风难管。 
等闲屈指当时。阑干几曲谁知。为问春风桃李，而今子满芳枝。 

　
杨端臣
渔家傲
有个人人情不久。而今已落他人手。见说近来伊也瘦。好教受。看谁似我能拦就。 
