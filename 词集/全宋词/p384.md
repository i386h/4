<!-- { "loadSidebar": true } -->
才得趣，又成愁。情钟我辈流。买山同隐肯来不。遥怜笑点头。 
凤栖梧（寄贺司户）
狂滥生涯今几许。敕赐湖天，万顷烟波主。约我小舟同老去。要前一叶风掀舞。 
邂逅同寻溪上路。淡墨题诗，正在云深处。别后作书频寄语。无忘林下萧萧雨。 

　
李久善
念奴娇
东君试手，向南枝着意，争先时节。纵有丹青谁便忍，轻点肌肤冰雪。色借琼瑰，香分兰麝，元自标孤洁。冲寒独秀，误他多少蜂蝶。 
缟练不染淄尘，算来□合是，广寒宫阙。未问阳和先占取，前村一溪风月。留取清芬，主张真态，驿使休轻折。梢头青子，异时风味甚别。 

　
宝月
蓦山溪
清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。 
山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。 
鹊踏枝
斜日平山寒已薄。雪过松梢，犹有残英落。晚色际天天似幕。一尊先与东风约。 
邀得红梅同宴乐。酒面融春，春满纤纤萼。客意为伊浑忘却。归船且傍花阴泊。 
点绛唇（题雪中梅）
春遇瑶池，长空飞下残英片。素光围练。寒透笙歌院。莫把寿阳，妆信传书箭。掩香面。汉宫寻遍。月里还相见。 
柳梢青
脉脉春心，情人渐远，难托离愁。雨后寒轻，风前香软，春在梨花。 
行人倚棹天涯。酒醒处、残阳乱鸦。门外秋千，墙头红粉，深院谁家。 
惜双双
庚岭香前亲写得。子细看、粉匀无迹。月殿休寻觅。姑射人来，知是曾相识。 
不要青春闲用力。也会寄、江南信息。着意应难摘。留与梨花，比并真颜色。 
洞仙歌
广寒晓驾，姑射寻仙侣。偷被霜华送将去。过越岭、栖息南枝，匀妆面、凝酥轻聚。爱横管孤度陇头声，尽拼得幽香，为君分付。 
水亭山驿，衰草斜阳，无限行人断肠处。尽为我、留得多情，何须待、春风相顾。任倒断深思向梨花，也无奈，寒食几番春雨。 

　
苏仲及
念奴娇
问梅何事，对岩东微笑，暗中轻馥。韵绝姿高直下视，红紫端如童仆。绕树千回，临风三嗅，待与论心曲。何人还解，为伊特地青目。 
潇洒些个精神，谁怜孤瘦，正无语幽独。不许春知应自负，一生风月心足。傲雪难陪，欺霜无伴，耿耿横修竹。纷纷桃李，□□□□□□。 

　
赵耆孙
远朝归
金谷先春，见乍开江梅，晶明玉腻。珠帘院落，人静雨疏烟细。横斜带月，又别是、一般风味。金尊里。任遗英乱点，残粉低坠。 
惆怅杜陇当年，念水远天长，故人难寄。山城倦眼，无绪更看桃李。当时醉魄，算依旧、裴回花底。斜阳外。谩回首、画楼十二。 

　
费时举
蓦山溪（蜡梅）
黄苞初绽，谁向江头寄。天赋与清香，笑红颜、呈妖逞媚。低垂花面，不与众争妍，春尚未。先群卉。独禀中央气。 
何须施巧，点缀芳丛里。只恐暗寻香，误峰儿、归来故垒。玉纤攀处，金钏色相宜，朔风寒，空雪坠。痛赏休辞醉。 

　
刘均国
梅花引
千里月，千山雪。梅花正落寒时节。一枝昂。一枝藏。清香冷艳、天赋与孤光。孤光似被珠帘隔。风度烟遮好颜色。粉垂垂。玉累累。先春挺秀，不管百花知。 
似霜结。与霜别。莫使幽人容易折。短墙边。矮窗前。横斜峭影，重叠斗婵娟。黄昏惯听楼头角。只恐听时零乱落。醉来看。醒来看萦绊丽人，潇洒倚阑干。 

　
权无染
凤凰台忆吹箫
水国云乡，冰魂雪魄，朝来新领春还。便未怕、天暄峰蝶，笛转羌蛮。一树垂云似画，香暗暗、白浅红班。东风外，清新雪月，潇洒溪山。 
应是飞琼弄玉，天不管、年年谪向人间。占芳事，铅华一洗，红叶俱残。多少烟愁雨恨，空脉脉、意远情闲。无人见，翠袖倚竹天寒。 
乌夜啼
洗净铅华污，玉颜自发轻红。无言雪月黄昏后，别是个丰容。 
骨瘦难禁消瘦，香寒不并芳秾。与君高却看花眼，红紫谩春风。 
南歌子
照水金莲小，披风宝麝浮。雪中开占百花头。一味潇潇洒洒、自风流。 
病态含春瘦，芳魂傍月愁。轻烟微雨更清幽。遮莫姚黄相并、也应羞。 
南歌子
一点檀心紫，千重粉翅光。蔷薇水浸淡鹅黄。别是一般风韵、断人肠。 
有艳难欺雪，无花可比香。寻思无计与幽芳。除是玉人清瘦、道家妆。 
孤馆深沉
琼英雪艳岭梅芳。天付与情香。向腊后春前，解压万花，先占东阳。 
拟待折、一枝相赠，奈水远天长。对妆面、忍听羌笛，又还空断人肠。 

　
南山居士
永遇乐（梅赠客）
满眼寒姿，桂蟾匀素，霜女同莹。野屋喷香，池波弄影，仿佛鸾窥镜。一枝堪寄，天涯远信，惆怅塞鸿难倩。这情怀、厌厌怎向，无人伴我孤另。 
风凄露冷。仙郎此夜，若许枕衾相并。解吐芳心，绸缪共约，学取双交颈。好天难遇，从今一去，荏苒后期无定。把柔肠、千萦万断，为伊薄幸。 
永遇乐（客答梅）
玉骨冰肌，野墙山径，烟雨萧索。公子豪华，贪红恋紫，谁分怜孤萼。想应窥见，潘毛相似，故把素怀相托。岂知人、年来闷损，被名利拘缚。 
当歌对酒，如痴如梦，欲笑啼痕先落。二十年前，欢娱一醉，不忍思量着。衾寒枕冷，不教孤另，不是自家情薄。枉将心、千尤万殢，算应殢著。 

　
郭仲宣
江神子
腊寒犹重见年芳。为花忙。倚粹编卷七改雕墙。准拟巡檐，一笑但清狂。冷蕊疏枝浑不奈，凭折取，泛清觞。 
扬州春梦两微茫。记娥妆。耿冰肠。春信全通，何用玉奁香。谁见月斜人去后，疏影乱，蘸寒塘。 

　
邵叔齐
连理枝
淡泊疏篱隔。寂寞官桥侧。绿萼青枝风尘外，别是一般姿质。念天涯、憔悴各飘零，记初曾相识。雪里情寒逼。月下幽香袭。不似薄情无凭准，一去音书难得。看年年、时候不窬期，报阳和消息。 
扑蝴蝶
兰摧蕙折，霜重晓风恶。长安何处，孤根谩自托。水寒断续溪桥，月破黄昏院落。相逢俨然瘦削。 
最萧索。星星蓬鬓，杳杳家山路正邈。攀枝嗅蕊，露陪清泪阁。已无蝶使蜂媒，不共莺期燕约。甘心伴人淡泊。 
鹧鸪天（蜡梅）
不比江梅粉作华。天香肯作俗香夸。高悬蜡蓓蜂房密，遍挂金钟雁字斜。 
侵月影，上窗纱。中央颜色自仙家。玉人插向乌云畔，浑似灵犀正透芽。 

　
李子正
减兰十梅（并序?总题）
窃以花虽多品，梅最先春。始因暖律之潜催，正直冰澌之初泮。前村雪里，已见一枝；山上驿边，乱飘千片。寄江南之春信，与陇上之故人。玉脸娉婷，如寿阳之传粉；冰肌莹彻，逞姑射之仙姿。不同桃李之繁枝，自有雪霜之素质。香欺青女，冷耐霜娥。月浅溪明，动诗人之清兴；日斜烟暝，感行客之幽怀。偏宜浅蕊轻枝，最好暗香疏影。况是非常之标格，别有一种之风情。姮娥好景难拼，那更彩云易散。凭栏赏处，已遍南枝兼北枝；秉烛看时，休问今日与昨日。且辍龙吟之三弄，更停画角之数声。庚岭将军，久思止渴；传岩元老，专待和羹。岂如凡卉之娇春，长赖化工而结宝。又况风姿雨质，晓色暮云。日边月下之妖娆，云里霜中之艳冶。初开微绽，欲落惊飞。取次芬芳，无非奇绝。锦囊佳句，但能仿佛芳姿；皓齿清歌，未尽形容雅态。追惜花之馀恨，舒乐事之馀情。试缀芜词，编成短阕。曲尽一时之景，聊资四座之欢。女伴近前，鼓子祇候。 
梅萼香嫩。雪里开时春粉润。雨蕊风枝。暗与黄昏取次宜。 
日边月下。休问初开兼欲谢。却最妖娆。不似群花春正娇。 
减兰十梅（风）
东风吹暖。轻动枝头娇艳头。成片惊飞。不是城南画角吹。 
香英飘处。定向寿阳妆阁去。莫损柔柯。今日清香远更多。 
减兰十梅（雨）
潇潇细雨。雨歇芳菲犹淡伫。密洒轻笼。湿遍柔枝香更浓。 
琼腮微腻。疑是凝酥初点缀。冷体相宜。不似梨花带雨时。 
减兰十梅（雪）
六花飞素。飘入枝头无觅处。密缀轻堆。只似香苞次第开。 
栏边欲坠。姑射山头人半醉。墙外低垂。窥送佳人粉再吹。 
减兰十梅（月）
寒蟾初满。正是枝头开烂熳。素质笼明。多少风姿无限情。 
暗香疏影。冰麝萧萧山驿静。浅蕊轻枝。酒醒更阑梦断时。 
减兰十梅（日）
腾腾初照。半拆琼苞还似笑。莫近柔条。只恐凝酥暖欲消。 
三竿已上。点缀胭脂红荡漾。刚道宜寒。不似前村雪里看。 
减兰十梅（晓）
急催银漏。渐渐纱窗明欲透。点检花枝。晓笛吹时几片飞。 
淡烟初破。仿佛夜来飞几朵。浅粉馀香。晨起佳人带晓妆。 
减兰十梅（晚）
天寒欲暮。别有一般姿媚处。半载斜阳。宝鉴微开试晚妆。淡烟轻处。渐近黄昏香暗度。休怕春寒。秉烛重来子细看。 
减兰十梅（早）
阳和初布。入萼春红才半露。暖律潜催。与占百花头上开。 
香英微吐。折赠一枝人已去。杨柳贪眠。不道春风已暗传。 
减兰十梅（残）
香苞渐少。满地残英寒不扫。传语东君。分付南枝桃李春。 
东风吹暖。南北枝头开烂熳。一任飘吹。已占东风第一枝。 

　
房舜卿
忆秦娥
与君别。相思一夜梅花发。梅花发。凄凉南浦，断桥斜月。 
盈盈微步凌波袜。东风笑倚天涯阔。天涯阔。一声羌管，暮云愁绝。 
玉交枝
蕙死兰枯待返魂。暗香梅上又重闻。粉妆额子，多少画难真。 
竹外冰清斜倒影，江头雪里暗藏春。千钟玉酒，休更待飘零。 

　
石耆翁
鹧鸪天
借问枝头昨夜春。已传消息到柴门。频看秀色无多艳，拖得清香不见痕。 
山矗矗，水潾潾。村南村北冷销魂。人间不识春风面，羞见瑶台破月明。 
蝶恋花
半夜六龙飞海峤。滉漾鳌波，露出珊瑚小。玉粉枝头春意早。东风未绿瀛洲草。 
姑射仙人真窈窕。净练明妆，如伴商岩老。梦入水云间缥缈。一楼明月千山晓。 

　
杜安道
西江月
晓镜初妆玉粉，轻风暗递幽香。间随月影到寒塘。忘却人间天上。 
雪意空惊春意，孤芳已断年芳。从教驿使为伊忙。乞个寿阳宫样。 

　
史远道
独脚令
墙头梅蕊一枝新。宋玉东邻算未真。折与冰姿绰约人。怯霜晨。桃李纷纷不当春。 

　
郭仲循
玉楼春
靓妆才学春无价。腮粉额黄宫样画。妖娆闲倚曲阑边，孤净不胜微月下。 
牵情群蕊临风亚。惜恐苍苔和雨借。何如相傍玉楼人，芳酒绣筵红烛夜。 

　
范梦龙
临江仙（成都西园）
试问前村深雪里，小梅未放云英。阳和先到锦官城。南枝初破粉，东阁有馀清。 
