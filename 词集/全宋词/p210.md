<!-- { "loadSidebar": true } -->
锦绣心胸冰雪面。旧日诗名，会道空梁燕。倾盖未偿平日愿。一杯早唱阳关劝。 
感皇恩（寿范倅）
七十古来稀，人人都道。不是阴功怎生到。松姿虽瘦，偏耐云寒霜晓看君双鬓底，青青好。 
楼雪初晴，庭闱嬉笑。一醉何妨玉壶倒。从今康健，不用灵丹仙草。更看一百岁，人难老。 
一枝花（醉中戏作）
千丈擎天手。万卷悬河口。黄金腰下印，大如斗。更千骑弓刀，挥霍遮前后。百计千方久。似斗草儿童，赢个他家偏有。 
算枉了、双眉长恁皱。白发空回首。那时闲说向，山中友。看丘陇牛羊，更辨贤愚否。且自栽花柳。怕有人来，但只道、今朝中酒。 
永遇乐（送陈仁和自便东归。陈至上饶之一年，得子甚喜）
紫陌长安，看花年少，无限歌舞。白发怜君，寻芳较晚，卷地惊风雨。问君知否，鸱夷载酒，不似井瓶身误。细思量，悲欢梦里，觉来总无寻处。 
芒鞋竹杖，天教还了，千古玉溪佳句。落魄东归，风流赢得，掌上明珠去。起看清镜，南冠好在，拂了旧时尘土。向君道，云霄万里，这回稳步。 
御街行（山中问盛复之提干行期）
山城甲子冥冥雨。门外青泥路。杜鹃只是等闲啼，莫被他催归去。垂杨不语，行人去后，也会风前絮。 
情知梦里寻鹓鹭。玉殿追班处。怕君不饮太愁生，不是苦留君住。白头自笑，年年送客，自唤春江渡。 
御街行（无题）
阑干四面山无数。供望眼、朝与暮。好风催雨过山来，吹尽一帘烦暑。纱厨如雾，簟纹如水，别有生凉处。 
冰肌不受铅华污。更旎旎、真香聚。临风一曲最妖娇，唱得行人且住。藕花都放，木犀开后，待与剩鸾去。 
生查子（游雨岩）
溪边照影行，天在清溪底。天上有行云，人在行云里。 
高歌谁和余，空谷清音起。非鬼亦非仙，一曲桃花水。 
渔家傲
城西，直龟山之北。溪水XXXX山足矣，意伯熙当之耶。伯熙学道有新功，一日语余云：溪上尝得异石，有文隐然，如记姓名，且有“长生”等字。余未之见也。因其生朝，姑摭二事为词以寿之 
道德文章传几世。到君合上三台位。自是君家门户事。当此际。龟山正抱西江水。 
三万六千排日醉。鬓毛只恁青青地。江里石头争献瑞。分明是。中间有个长生字。 
好事近（元夕立春）
彩胜斗华灯，平地东风吹却。唤取雪中明月，伴使君行乐。 
红旗铁马响春冰，老去此情薄。惟有前村梅在，倩一枝随著。 
好事近
和泪唱阳关，依旧字娇声稳。回首长安何处，怕行人归晚。 
垂杨折尽只啼鸦，把离愁勾引。却笑远山无数，被行云低损。 
行香子
归去来兮。行乐休迟。命由天、富贵何时。百年光景，七十者稀。奈一番愁，一番病，一番衰。 
名利奔驰。宠辱惊疑。旧家时、都有些儿。而今老矣，识破关机。算不如闲，不如醉，不如痴。 
南歌子（独坐蔗庵）
玄人参同契，禅依不二门。静看斜日隙中尘。始觉人间何处、不纷纷。 
病笑春先老，闲怜懒是真。百般啼鸟苦撩人。除却提壶此外、不堪闻。 
南歌子
世事从头减，秋怀彻底清。夜深犹道枕边声。试问清溪底事、不能平。 
月到愁边白，鸡先远处鸣。是中无有利和名。因甚山前未晓、有人行。 
清平乐（寿道夫）
此身长健。还却功名愿。枉读平生三万卷。满酌金杯听劝。 
男儿玉带金鱼。能消几许诗书。料得今宵醉也，两行红袖争扶。 
清平乐（寿赵民则提刑，时新除，且素不喜饮）
诗书万卷。合上明光殿。案上文书看未遍。眉里阴功早见。 
十分竹瘦松坚。看君自是长年。若解尊前痛饮，精神便是神仙。 
清平乐（题上卢桥）
清溪奔快。不管青山碍。千里盘盘平世界。更著溪山襟带。 
古今陵谷茫茫。市朝往往耕桑。此地居然形胜，似曾小小兴亡。 
浪淘沙（送子似）
金玉旧情怀。风月追陪。扁舟千里兴佳哉。不似子猷行半路，却棹船回。 
来岁菊花开。记我清杯。西风雁过真山台。把似倩他书不到，好与同来。 
浪淘沙（赋虞美人草）
不肯过江东。玉帐匆匆。至今草木忆英雄。唱著虞兮当日曲，便舞春风。 
儿女此情同。往事朦胧。湘娥竹上泪痕浓。舜盖重瞳堪痛恨，羽又重瞳。 
虞美人（赋虞美人草）
当年得意如芳草。日日春风好。拔山力尽忽悲歌。饮罢虞兮从此、奈君何。 
人间不识精诚苦。贪看青青舞。蓦然敛袂却亭亭。怕是曲中犹带、楚歌声。 
新荷叶（赵茂嘉、赵晋臣和韵见约初秋访悠然，再用韵）
物盛还衰，眼看春叶秋萁。贵贱交情，翟公门外人稀。酒酣耳热，又何须、幽愤裁诗。茂林修竹，小园曲迳疏篱。 
秋以为期。西风黄菊开时。拄杖敲门，从他颠倒裳衣。去年堪笑，醉题诗、醒后方知。而今东望，心随去鸟先飞。 
生查子（独游西岩）
青山非不佳，未解留侬住。赤脚踏沧浪，为爱清溪故。 
朝来山鸟啼，劝上山高处。我意不关渠，自要寻兰去。 
西江月（赋丹桂）
宫粉厌涂娇额，浓妆要压秋花。西真人醉忆仙家。飞佩丹霞羽化。 
十里芬芳未足，一亭风露先加。杏腮桃脸费铅华。终惯秋蟾影下。 
糖多令
淑景斗清明。和风拂面轻。小杯盘、同集郊＿。著个＿儿不肯上，须索要、大家行。 
行步渐轻盈。行行笑语频。凤鞋儿、微褪些根。忽地倚人陪笑道，真个是、脚儿疼。 
王孙信（调陈萃叟）
有得许多泪。又闲却、许多鸳被。枕头儿、放处都不是。旧家时、怎生睡。 
更也没书来，那堪被、雁儿调戏。道无书、却有书中意。排几个、人人字。 
一剪梅
记得同烧此夜香。人在回廊。月在回廊。而今独自睚昏黄。行也思量。坐也思量。 
锦字都来三两行。千断人肠。万断人肠。雁儿何处是仙乡。来也恓惶。去也恓惶。 
一剪梅（游蒋山呈叶丞相）
独立苍茫醉不归。日暮天寒，归去来兮。探梅踏雪几何时。今我来思。杨柳依依。 
白石江头曲岸□。一片闲愁，芳草萋萋。多情山鸟不须啼。桃李无言，下自成蹊。 
玉楼春
渠摄郡时事 
往年茏葱堂前路。路上人夸通判雨。去年拄杖过瓢泉，县吏垂头民笑语。 
学窥圣处文章古。清到穷时风味苦。尊前老泪不成行，明日送君天上去。 
玉楼春（客有游山者，忘携具，以词来索酒，用韵以答。时余以病不往）
山行日日妨风雨。风雨晴时君不去。墙头尘满短辕车，门外人行芳草路。 
南城东野应联句。好记琅玕题字处。也应竹里著行厨，已向瓮头防吏部。 
玉楼春（再和）
人间反覆成云雨。凫雁江湖来又去。十千一斗饮中仙，一百八盘天上路。 
旧时枫叶吴江句。今日锦囊无著处。看封关外水云侯，剩按山中诗酒部。 
南乡子
好个主人家。不问因由便去嗏。病得那人妆晃了，巴巴。系上裙儿稳也哪。 
别泪没些些。海誓山盟总是赊。今日新欢须记取，孩儿，更过十年也似他。 
南乡子（无题）
隔户语春莺。才挂帘儿敛袂行。渐见凌波罗袜步，盈盈。随笑随颦百媚生。 
著意听新声。尽是司空自教成。今夜酒肠还道窄，多情。莫放笼纱蜡炬明。 
忆王孙（集句）
登山临水送将归。悲莫悲兮生别离。不用登临怨落晖。昔人非。惟有年年秋雁飞。 
柳梢青（赋牡丹）
姚魏名流。年年揽断，雨恨风愁。解释春光，剩须破费，酒令诗筹。 
玉肌红粉温柔。更染尽、天香未休。今夜簪花，他年第一，玉殿东头。 
惜分飞（春思）
翡翠楼前芳草路。宝马坠鞭曾驻。最是周郎顾。尊前几度歌声误。 
望断碧云空日暮。流水桃源何处。闻道春归去。更无人管飘红雨。 
六州歌头
西湖万顷，楼观矗千门。春风路，红堆锦，翠连云。俯层轩。风月都无际。荡空蔼，开绝境，云梦泽，饶八九，不须吞。翡翠明珰，争上金堤去，勃窣＿姗。看贤王高会，飞盖入云烟。白鹭振振，鼓咽咽。 
记风流远，更休作，嬉游地，等闲看。君不见，韩献子，晋将军，赵孤存。千载传忠献，两定策，纪元勋。孙又子，方谈笑，整乾坤。直使长江如带，依前是、□赵须韩。伴皇家快乐，长在玉津边。只在南园。 
六州歌头（属得疾，暴甚，医者莫晓其状。小愈，困卧无聊，戏作以自释）
晨来问疾，有鹤止庭隅。吾语汝。只三事，太愁予。病难扶。手种青松树。碍梅坞。妨花迳，才数尺。如人立。却须锄。|<其一>| 
秋水堂前，曲沼明於镜，可烛眉须。被山头急雨，耕垄灌泥涂。谁使吾庐。映氵于渠。|<其二>| 
叹青山好，檐外竹，遮欲尽，有还无。删竹去，吾乍可，食无鱼。爱扶疏。又欲为山计，千百虑，累吾躯。|<其三>| 
凡病此。吾过矣。子奚如。口不能言臆对，虽扁鹊、药石难除。有要言妙道，往问北山愚。庶有瘳乎。|<事见七发>| 
满江红
涂堂上，三鼓方醒。国华赋词留别，席上和韵。青涂，端仁堂名也 
宿酒醒时，算只有、清愁而已。人正在、青涂堂上，月华如洗。纸帐梅花归梦觉，莼羹鲈鲙秋风起。问人生、得意几何时，吾归矣。 
君若问，相思事。料长在，歌声里。这情怀只是，中年如此。明月何妨千里隔，顾君与我何如耳。向尊前、重约几时来，江山美。 
满江红（山居即事）
几个轻鸥，来点破、一泓澄绿。更何处、一双鸂鴂XX，故来争浴。细读《离骚》还痛饮，饱看修竹何妨肉。有飞泉、日日供明珠，三千斛。 
春雨满，秧新谷。闲日永，眠黄犊。看云连麦垄，雪堆蚕簇。若要足时今足矣，以为未足何时足。被野老、相扶入东园，枇杷熟。 
永遇乐
章因及之 
投老空山，万松手种，政尔堪叹。何日成阴，吾年有几，似见儿孙晚。古来池馆，云烟草棘，长使后人凄断。想当年、良辰已恨，夜阑酒空人散。 
停云高处，谁知老子，万事不关心眼。梦觉东窗，聊复尔耳，起欲题书简。霎时风怒，倒翻笔砚，天也只教吾懒。又何事，催诗雨急，片云斗暗。 
兰陵王（赋一丘一壑）
一丘壑。老子风流占却。茅檐上、松月桂云，脉脉石泉逗山脚。寻思前事错。恼杀晨猿夜鹤。终须是、邓禹辈人，锦绣麻霞坐黄阁。 
长歌自深酌。看天阔鸢飞，渊静鱼跃。西风黄菊芗喷薄。怅日暮云合，佳人何处，纫兰结佩带杜若。入江海曾约。 
遇合。事难托。莫系磬门前，荷蕢人过，仰天大笑冠簪落。待说与穷达，不须疑著。古来贤者，进亦乐，退亦乐。 
蓦山溪（赵昌父赋一丘一壑，格律高古，因效其体）
饭蔬饮水，客莫嘲吾拙。高处看浮云，一丘壑、中间甚乐。功名妙手，壮也不如人，今老矣，尚何堪，堪钓前溪月。 
