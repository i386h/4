<!-- { "loadSidebar": true } -->
明月映东墙。海棠花径密，迸流光。迟留春笋缓催汤，兰堂静，人已候虚廊。 
江神子（韦城道中寄李祖武、翟淳老）
荷花遮水水漫溪。柳低垂。乱蝉嘶。舍辔何妨，临水照征衣。一扇香风摇不尽，人念远，意凄迷。 
骑鲸仙子已相知。数归期。赋新诗。更想翟公，门外雀罗稀。陶令此襟尘几许，聊欲向，北窗披。 
徵招调中腔（天宁节）
红云蒨雾笼金阙。圣运叶、星虹佳节。紫禁晓风馥天香，奏九韶、帝心悦。 
瑶阶万岁蟠桃结。睿算永、壶天风月。日观几时六龙来，金缕玉牒告功业。 
清平乐（和晁倅）
花时微雨。未减春分数。占取帘疏花密处。把酒听歌金缕。 
斜风轻度浓香。闲情正与春长。向晚红灯入坐，尝新青杏催觞。 
清平乐
花枝欹晚。过雨红珠转。欲共东君论缱绻。繁艳休将风卷。 
归来凝思闲窗。寒花莫□微觞。解慢不成幽梦，燕泥惊落雕梁。 
安阳好（有口号?九之一）
胜日佳时一醉同。 
安阳好，形胜魏西州。曼衍山河环故国，升平歌鼓沸高楼。和气镇飞浮。 
笼画陌，乔木几春秋。花外轩窗排远岫，竹间门巷带长流。风物更清幽。 
安阳好（九之二）
安阳好，戟户府居雄。白昼锦衣清宴处，铁梁丹榭画图中。壁记旧三公。 
棠讼悄，池馆北园通。夏夜泉声来枕簟，春风花影透帘栊。行乐兴何穷。 
安阳好（九之三）
安阳好，物外占天平。叠叠挼蓝烟岫色，淙淙鸣玉晚溪声。仙路驭风行。 
松路转，丹碧照飞甍。金界花开常烂熳，云根石秀小峥嵘。幽事不胜清。 
安阳好（九之四）
安阳好，泮水盛儒宫。金字照碑光射斗，芸香书阁势凌空。肃肃采芹风。 
来劝学，乡D9F0首文翁。岁岁青衿多振鹭，人人彩笔竞腾虹。九万奋飞同。 
安阳好（九之五）
安阳好，耆旧迹依然。醉白垂杨低掠水，延松高桧老参天。曾映两貂蝉。 
王谢族，兰玉秀当年。画隼朱轮人继踵，丹台碧落世多贤。簪绂看家传。 
安阳好（九之六）
安阳好，负郭相君园。绿野移春花自老，平泉醒酒石空存。月馆对风轩。 
人选胜，幽径破苔痕。拥砌翠筠侵坐冷，穿亭玉溜落池喧。归意黯重门。 
安阳好（九之七）
安阳好，曲水似山阴。咽咽清泉岩溜细，弯弯碧甃篆痕深。永昼坐披襟。 
红袖小，歌扇画泥金。鸭绿波随双叶转，鹅黄酒到十分斟。重听绕梁音。 
安阳好（九之八）
安阳好，□□又翚飞。拨垅旋栽花密密，著行重接柳依依。鸳瓦荡晴辉。 
池面渺，相望是荣归。两世风流今可见，一门恩数古来稀。谁与赋缁衣。 
安阳好（九之九）
安阳好，千古邺台都。E83F帐歌人春不见，金楼梦凤夜相呼。辇路旧萦纡。 
闲引望，漳水绕城隅。暗有渔樵收故物，谁将宫殿点新图。平野漫烟芜。 
破子清平乐
烟云千里。一抹西山翠。碧瓦红楼山对起。楼下飞花流水。 
锦堂风月依然。后池莲叶田田。缥缈贯珠歌里，从容倒玉尊前。 
小重山（相州荣归池上作）
碧藕花风入袖香。涓涓清露浥，玉肌凉。折花无语傍横塘。随折处，一寸万丝长。 
还更擘莲房。莲心真个苦，似离肠。凌波新恨尽难忘。分携也。触事著思量。 
虞美人
星郎才思生雕管。四海声名满。尊前新唱更新妍。况有玉人相劝、拚酡颜。 
芙蓉幕下同时客。年少那重得。且寻幽梦赋高唐。莫为浮名容易、却相妨。 
虞美人（赠李士美）
清商初入昭华琯。宫叶秋声满。草麻初罢月婵娟。想见明朝喜色、动天颜。 
持杯满劝龙头客。荣遇时方得。词源三峡泻瞿塘。便是醉中宣去、也无妨。 
虞美人（和赵承之送权朝美接伴）
文昌郎自文无比。风露行千里。试寻天上使星看。却见锦衣白昼、过乡关。 
边城落照孤鸿外。联璧人相对。应吟红叶送清秋。向我旧题诗处、更重游。 
卜算子（往道山道中作）
客舍两三花，并脸开清晓。一朵涓涓韵已高，一朵纤纤袅。 
谁与插斜红，拥髻争春好。此意遥知梦已传，月落前村悄。 
一落索（送王伯绍帅庆）
塞柳未传春信。霜花侵鬓。送君西去指秦关，看日近、长安近。 
玉帐同时英俊。合离无定。路逢新雁北来归，寄一字、燕山问。 
临江仙（贺州刘帅忠家隔帘听琵琶）
凤拨〓弦鸣夜永，直疑人在浔阳。轻云薄雾隔新妆。但闻儿女语，倏忽变轩昂。 
且看金泥花那面，指痕微印红桑。几多余暖与真香。移船犹自可，卷箔又何妨。 
浣溪沙（柳州作）
宫缬慳裁翡翠轻。文犀松串水晶明。飐风新样称娉婷。 
带笑缓摇春笋细，障羞斜映远山横。玉肌无汗暗香清。 
卜算子（柳州作）
燕尾道冠儿，蝉翼生衫子。欹枕看书卧北窗，簟展潇湘水。 
团扇弄薰风，皓质添凉意。谁与文君作粉真，只此莲花是。 
洞仙歌
深庭夜寂，但凉蟾如昼。鹊起高槐露华透。听曲楼玉管，吹彻伊州，金钏响，轧轧朱扉暗扣。 
迎人巧笑道，好个今宵，怎不相寻暂携手。见淡净晚妆残，对月偏宜，多情更、越饶纤瘦。早促分飞霎时休，便恰似阳台，梦云归后。 
点绛唇
岘首亭空，劝君休堕羊碑泪。宦游如寄。且伴山翁醉。说与鲛人，莫解江皋珮。将归思。晕红萦翠。细织回文字。 
菩萨蛮（寄赵伯山四首）
雨零花昼春杯举。举杯春昼花零雨。诗令酒行迟。迟行酒令诗。 
满斟犹换醆。醆换犹斟满。天转月光圆。圆光月转天。 
菩萨蛮
绿笺长写新成曲。曲成新写长笺绿。豪句逞才高。高才逞句豪。 
美容歌皓齿。齿皓歌容美。香篆小花团。团花小篆香。 
菩萨蛮
玉纤传酒浮香菊。菊香浮酒传纤玉。弦管沸欢筵。筵欢沸管弦。 
出帘珠袖蔌。蔌袖珠帘出。眉晕浅山低。低山浅晕眉。 
菩萨蛮
浦烟迷处回莲步。步莲回处迷烟浦。罗绮媚横波。波横媚绮罗。 
细眉双拂翠。翠拂双眉细。歌意任情多。多情任意歌。 

　
张继先
点绛唇（祐陵问：所带葫芦如何不开口，对御作）
小小葫芦，生来不大身材矮。子儿在内。无口如何怪。 
藏得乾坤，此理谁人会。腰间带。臣今偏爱。胜挂金鱼袋。 
忆桃源
词以答之 
长生之话口相传。求丹金液全。混成一物作神仙。丁宁说与贤。 
休咽气，莫胡言。岂知造化玄。用铅投汞汞投铅。分明颠倒颠。 
忆桃源
白云堆里采芙蓉。枝枝香艳浓。灵龟畔岸起祥风。楼高十二重。 
黄金殿，碧云笼。丹砂透顶红。神机运处鬼神通。清真达上宫。 
临江仙（郑恒甫画六鹤于浑沦庵，请予题，遂作）
莫怪精神都素淡，全谙千载松头。羽人幽意苦相投。殷勤争点写，展转动吟酬。 
况有咸阳兄弟事，教人闻见忘忧。我生曾是眷仙标。一从挥洒后，相继未能休。 
临江仙（和元规览杨羲传）
自古清真灵妙降，安妃来就杨君。因缘冥会异常伦。仙风聊设相，真道本无亲。 
惟有元规能访问，深将此意相闻。大家宜赏缀新文。免教尘世士，诮笑上天人。 
临江仙（和元规）
蠢动含灵天赋与，逍遥性分元均。莫生异见乱吾真。只今中有主，浑与化为人。 
那更徽词清彻底，轻埃欲染无因。惟应得此便凝神。百魔咸息战，六道永停轮。 
沁园春（降魔立治）
劫运将新，天书降恩，圣师命魔。正阴阳错忤，鬼神淆混，依凭城市，绵亘山河。杀气闭空，阴容夺昼，万姓罹殃日已多。青城上，见琉璃高座，忽起巍峨。 
群妖忿怒扬戈。竞奔走、攻山若舞梭。感神光一瞬，龙摧虎陷，威音一动，电掣霆呵。立活化民，摄邪归正，生息熙熙享太和。风云静，见天连碧汉，月浸澄波。 
沁园春
真一长存，太虚同体，妙门自开。既混元初判，两仪布景，复还根本，全藉灵台。浩气冲开，谷神滋化，渐觉神光空际来。幽绝处，听龙吟虎啸，蓦地风雷。 
奇哉。妙道难猜。鲜点化、愚迷成大材。试与君说破，分明状似，蚌含渊月，秋兔怀胎。壮志男儿，当年高士，莫把身心惹世埃。功成后，任身居紫府，名列仙阶。 
沁园春
急急修行，细算人生，能有几时。任万般千种风流好，奈一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。 
早觉悟、莫教迟。我清净、谁能婚少妻。便假饶月里，姮娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。 
沁园春（用伍先生韵呈元规）
况有夷途，正透元关，众所共传。愿万魔披散，诸尘荡尽，琴心和雅，天性清圆。未信凡流，可回高步，留恋形声情更延。真消息，定如何唤醒，聊证言诠。 
虽由宿命因缘。达士何曾无慨然。算尽专为妙，闲多乐少，一成潇洒，永绝忧煎。影照澄潭，声流虚谷，业火消亡睹瑞莲。安平泰，看坚完如地，长久如天。 
满庭芳
闲里工夫，无中妙用，切休拟议参详。龙降虎伏，真土自中黄。行动起居寝食，随缘度、莫动真阳。归根处，神凝脉住，玉界发天光。 
风高，鹏翼远，水深舟运，物理昭彰。但明心是道，专役天罡。信口呼神召鬼，和旸谷、不是颠狂。痴迷者，风霆在手，应用反乖张。 
满庭芳（用于真人韵和元真）
心境双清，古今同乐，胜缘休道无媒。天门高妙，应仗至人开。岂比寻常意绪，方寸地、不贮纤埃。仍须信，金坚石确，一志断无回。 
真元，真可爱，真师真友，且喜无猜。就中更脱洒，不顾形骸。可是正容而悟，凭真趣、改易凡胎。神明会，尘缨世网，莫共话由来。 
满庭芳（又上前人）
调理三关，安和四体，静无忧挠相煎。太微冥契，元始语诸仙。玉宇重修妙典，西台□、南岳题篇。崇□好，身田在世，心向太清天。 
云边。曾降圣，金坛夜拜，高驾留连。论琼华灵液，形与神全。形体须凭妙气，神来舍、黄阙丹田。真精旨，明光辅相，天地保长年。 
洞仙歌
孤峰绝顶，更无人能到。万里虚空没边徼。正秋高景静，雾扫云收，风露里，惟有月华高照。 
浮生纷过客，好天良夜，醉舞狂歌错昏晓。有谁知、一性圆满恒河，亘万古、光明不老。竞对月、论利与谈名，全不想驹阴，暗催年少。 
渔家傲（对酒呈介甫）
草草开尊资一笑。微生病苦随缘了。友义交情如地厚。心相照。今人莫遣前人诮。 
灯火荧荧山悄悄。芝兰佳气松筠茂。得便盘桓尘世表。香初透。邻鸡且莫催清晓。 
更漏子（和元规天和堂）
固元精，收听视。物外身无此地。接子谬，季真非。无为翻有为。 
但心虚，教腹实。密与寥天为一。华阳洞，广寒宫。人人方寸中。 
更漏子（用于真人韵）
