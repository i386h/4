<!-- { "loadSidebar": true } -->
高才。廊庙手，当年平步，直到尧阶。况今朝调鼎，尤待盐梅。只恐身闲不久，难留恋、花月楼台。看新岁，春风且送，五马过江来。 
满庭芳
雪底寻梅，冰痕观水，晚来天气尤寒。渐闻歌笑，轻暖发春妍。赏尽十洲新景，依稀见、三岛风烟。判深夜，一年月色，只是这般圆。 
熙然。千里地，何妨载酒，频上湖船。况坐中高客，不日朝天。须信人间好处，没个事、胜得尊前。东风近，侵寻桃李，别做醉夤缘。 
满庭芳
疏木藏钟，轻烟笼角，几家帘幕灯光。暮砧声断，空壁锁寒浆。入袂西风阵阵，彻醉骨、都不胜凉。栏干外，依稀嫩竹，月色冷如霜。 
仙乡。何处是，云深路杳，不念刘郎。但画桥流水，依旧垂杨。要见时时便是，一向价、只作寻常。争知道，愁肠泪眼，独自个重阳。 
临江仙
过尽清明三月雨，东风才到溪滨。画工传得已非真。青君著意处，桃李未为伦。 
倚槛盈盈如欲语，就中拈足花神。自然亭馆一番新。从今观绝品，不独洛阳人。 
梦玉人引
旧追游处，思前事、俨如昔。过尽莺花，横雨暴风初息。杏子枝头，又自然、别是般天色。好傍垂杨，系画船桥侧。 
小欢幽会，一霎时、光景也堪惜。对酒当歌，故人情分难觅。水远山长，不成空相忆。这归去重来，又却是、几时来得。 
蓦山溪
想伊不住。船在蓝桥路。别语未甘听，更拟问、而今是去。门前杨柳，几日转西风，将行色，欲留心，忽忽城头鼓。 
一番幽会，只觉添愁绪。邂逅却相逢，又还有、此时欢否。临岐把酒，莫惜十分斟，尊前月，月中人，明夜知何处。 
汉宫春
别酒初醒。似一番梦觉，屈指堪惊。犹疑送消寄息，遇著人听。当初唤作，据眼前、略略看承。及去了，从头想伊，心下始觉宁宁。 
黄昏画角重城。更伤高念远，怀抱何胜。良时好景，算来半为愁生。幽期暂阻，便就中、月白风清。千万计，年年断除不得，是这些情。 
寻梅
今年早觉花信蹉。想芳心、未应误我。一月小径几回过。始朝来寻见，雪痕微破。 
眼前大抵情无那。好景色、只消些个。春风烂熳却且可。是而今、枝上一朵两朵。 
不见
日过重帘未卷。袅袅欲残香线。午醉却醒来，柳外一声莺啭。不见。不见。门掩落花深院。 
汉宫春
回首芜城旧苑。还是绿深红浅。春意已无多，斜日满帘飞燕。不见。不见。花上雨来风转。 
诉衷情
深深院宇小池塘。一径碧梧长。青春又归何处，新笋绿成行。 
多少事，恼人肠。懒思量。香消一炷，睡起霎时，日过东窗。 
菩萨蛮
相逢无处无尊酒。尊前未必皆朋旧。酒到任教倾。莫思今夜醒。 
明朝相别后。江上空回首。欲去不胜情。为君歌数声。 
菩萨蛮
春城迤逦层阴绕。青梅竞弄枝头小。江色雨和烟。行人江那边。 
好花都过了。满地空芳草。落日醉醒间。一春无此寒。 
小重山
花过园林清荫浓。琅玕新脱笋，绿丛丛。雨声只在小池东。闲欹枕，直面芰荷风。 
长日敞帘栊。轻尘飞不到，画堂空。一尊今夜与谁同。人如玉，相对月明中。 
转调蝶恋花
鸡上清明初过雨。春色无多，叶底花如许。轻暖时闻燕双语。等闲飞入谁家去。 
短墙东畔新朱户。前日花前，把酒人何处。仿佛桥边船上路。绿杨风里黄昏鼓。 
转调蝶恋花
渐近朱门香夹道。一片笙歌，依约楼台杪。野色和烟满芳草。溪光曲曲山回抱。 
物华不逐人间老。日日春风，在处花枝好。莫恨云深路难到。刘郎可惜归来早。 
天仙子
景物因人成胜概。满目更无尘可碍。等闲帘幕小栏干，衣未解。心先快。明月清风如有待。 
谁信门前车马隘。别是人间闲世界。坐中无物不清凉，山一带。水一派。流水白云长自在。 
倾杯
梅英弄粉。尚浅寒、腊雪消未尽。布彩箔、层楼高下，灯火万点，金莲相照映。香径纵横，听画鼓、声声随步紧。渐霄汉无云，月华如水，夜久露清风迅。 
轻车趁马，微尘杂雾，带晓色、绮罗生润。花阴下、瞥见仍回，但时闻、笑音中香阵阵。奈酒阑人困。残漏里、年年馀恨。归来沉醉何处，一片笙歌又近。 
清商怨
城上鸦啼斗转。渐渐玉壶冰满。月淡寒梅，清香来小院。 
谁遣鸾笺写怨。翻锦字、叠叠如愁卷。梦破胡笳，江南烟树远。 
醉花阴（和江宣德醉红妆词）
微含清露真珠滴。怯晓寒脉脉。秉烛倚雕栏，今日尊前，尽是多情客。 
从来应与春相得。有动人标格。半笑倚春风，醉脸生红，不是胭脂色。 
柳摇金
相将初下蕊珠殿。似醉粉、生香未遍。爱惜娇心春不管。被东风、赚开一半。 
中黄宫里赐仙衣，斗浅深、妆成笑面。放出妖娆难系管。笑东君、自家肠断。 
柳初新
楚天来驾春相送。半醉侧、花冠重。瑶台清宴，群仙戏手，剪出彩衣犹动。谁拂瑶琴巧弄。舞丹山、三千雏凤。 
艳冶轻盈放纵。倚东风、从来遍宠。桃花溪上，相思未断，愁掩五云真洞。算曾揖、飞鸾双控。等间入、襄王春梦。 

　
葛胜仲
江神子（初至休宁冬夜作）
昏昏雪意惨云容。猎霜风。岁将穷。流落天涯，憔悴一衰翁。清夜小窗围兽火，倾酒绿，借颜红。 
官梅疏艳小壶中，暗香浓。玉玲珑。对景忽惊，身在大江东。上国故人谁念我，晴嶂远，暮云重。 
蝶恋花（二月十三日同安人生日作二首）
雨后春光浓似醉。著柳催花，节物侵龙忌。绣褓香闺当日珮。紫兰宫堕人间世。 
歌管停云香吐穟。碧酒红裳，共祝鱼轩贵。天上阿环金箓秘。龟龄鹤寿三千岁。 
蝶恋花
共乐堂深帘不卷。恻恻寒轻，二月春犹浅。续寿竞来歌舞院。龙涎香衫鲛绡段。 
画栋朝飞双语燕。端似知人，著意窥金盏。柳外花前同祝愿。朱颜长在年龄远。 
临江仙（尉姜补之托疾卧家作）
郊外黄垓端可厌，归来移病香闺。象床珍簟共委蛇。耆婆寻草尽，天女散花迟。 
小雨作寒秋意晚，檐声与梦相宜。冷侵罗幌酒烟微。试评书五朵，何似画双眉。 
渔家傲（初创真意亭于南溪，游陟晚归作）
岩壑萦回云水窟。林深路断迷烟客。茅屋数椽携杖舄。人寂寂。侵檐万个琅玕碧。 
倦客羁怀清似涤。更无一点飞埃迹。溪涨慢流过几席。寒湜湜。凫鹥点破琉璃色。 
渔家傲
叠叠云山供四顾。簿书忙里偷闲去。心远地偏陶令趣。登览处。清幽疑是斜川路。 
野蔌溪毛供饮具。此身甘被烟霞痼。兴尽碧云催日暮。招晚渡。遥遥一叶随鸥鹭。 
鹧鸪天（九月十三日携家游夏氏林亭燕集作，并送汤词）
小榭幽园翠箔垂。云轻日薄淡秋晖。菊英露浥渊明径，藕叶风吹叔宝池。 
酬素景，泥芳卮。老人痴钝强伸眉。欢华莫遣笙歌散，归路从教灯影稀。 
鹧鸪天
婆律香浓气味佳。玻璃仙碗进流霞。凝膏清涤高阳醉，灵液甘和正焙芽。 
香染指，浪浮花。加笾礼尽客还家。贯珠声断红裳散，踏影人归素月斜。 
点绛唇（县斋愁坐作）
秋晚寒斋，藜床香篆横轻雾。闲愁几许。梦逐芭蕉雨。 
云外哀鸿，似替幽人语。归不去。乱山无数。斜日荒城鼓。 
行香子（愁况无聊作）
风物飕飕。木落沧洲。渐老人、不奈悲秋。羁怀都在，鬓上眉头。似休文瘦，文通恨，子山愁。 
庭梧影薄，篱菊香浮。强招寻、聊命朋俦。穷通皆梦，今古如流。且渊明径，子猷舫，仲宣楼。 
诉衷情（友人生日）
清明寒食景暄妍。花映碧罗天。参差捍拨齐奏，丰颊拥芳筵。 
逢诞日，揖真仙。托炉烟。朱颜长似，头上花枝，岁岁年年。 
水调歌头（程良器嘉量别赋一阕纪泛舟之会，往返次韵）
夜泛南溪月，光影冷涵空。棹飞穿碎金电，翻动水精宫。横管何妨三弄，重醑仍须一斗，知费几青铜。坐久桂花落，襟袖觉香浓。 
庾公阁，子猷舫，兴应同。从来好景良夜，我辈敢情钟。但恐仙娥川后，嫌我尘容俗状，清境不相容。击汰同情赏，赖有紫溪翁。 
水调歌头
下濑惊船驶，挥尘恐尊空。谁吹尺八寥亮，嚼徵更含宫。坐爱金波潋滟，影落蒲萄涨绿，夜漏尽移铜。回棹携红袖，一水带香浓。 
坐中客，驰隽辨，语无同。青鞋黄帽，此乐谁肯换千钟。岩壑从来无主，风月故应长在，赏不待先容。羽化寻烟客，家有左仙翁。 
水调歌头
胜友欣倾盖，羁宦懒书空。爱君笔力清壮，名已在蟾宫。萧散英姿直上，自有练裙葛帔，岂待半通铜。长短作新语，墨纸似鸦浓。 
山吐月，溪泛艇，率君同。吾侪轰饮文字，乐不在歌钟。今夜长风万里，且倩泓澄浩荡，一为洗尘容。世上闲荣辱，都付塞边翁。 
木兰花（与诸人泛溪作）
木阑干外池光阔。午夜乔林迷岸樾。掠船凉吹起青萍，萦水歌声欺白雪。 
檀郎响趁红牙节。胡语嘈嘈仍切切。人生何乐似同襟，莫待骊驹声惨咽。 
满庭霜（任尝尝为西安太守，风流名迹，图经史牒具载，感今怀古作）
百不为多，一不为少，阿谁昔仕吾邦。共推任笔，洪鼎力能扛。不为桃花禄米，雠书倦、一苇横江。招寻处，徒行曳杖，曾不拥麾幢。 
山川，真大好，鱼矶无恙，密岭难双。听讼诉多就，樵坞僧窗。岁月音容远矣，风流在、遐想心降。云烟路，搜奇吊古，时为酹空缸。 
醉蓬莱（天宁节作）
望葱葱佳气，虹渚祥开，斗枢光绕。析木天津，正灵晖腾照。鹭缀分班，象胥交贡，奉御觞清晓。玉殿寒轻，金徒漏永，瑞炉烟袅。 
万宇均欢，示慈颁燕，寿祝南山，庆均凫藻。缥缈红云，望九重天表。舞兽锵洋，抃鳌欣戴，度管弦声杳。历草长新，蟠桃永秀，与天难老。 
西江月
灵观夜燕作二首 
羁宦新来作恶，穷途谁肯相从。追攀十日水云中。情谊知君独重。 
寂寂回廊小院，冥冥细雨尖风。凤山香雪定应空。昨夜疏枝入梦。 
西江月
山镇红桃阡陌，烟迷绿水人家。尘容误到只惊嗟。骨冷玉堂今夜。 
莫对佳人锦瑟，休辞洞府流霞。峰回路转乱云遮。归去空传图画。 
南乡子（三月望日与文中诸贤泛舟南溪作）
柳岸正飞绵。选胜斋轻漾碧涟。笑语忘怀机事尽，鸥边。万顷溪光上下天。 
菰苇久延缘。不觉遥峰霭暮烟。对酒莫嫌红粉陋，婵娟。自有孤高月妇仙。 
浣溪沙（木芍药词）
可惜随风面旋飘。直须烧烛看娇娆。人间花月更无妖。 
浓丽独将春色殿，繁华端合众芳朝。南床应为醉陶陶。 
浣溪沙
通白轻红溢万枝。浓香百和透丰肌。丹山威凤势将飞。 
玉镜台前呈国艳，沈香亭北映朝曦。如花惟有上皇妃。 
浣溪沙
斗鸭栏边晓露沾。华堂醉赏轴珠帘。插花人好手纤纤。 
遮护轻寒施翠幄，标题仙品露牙签。词人遗恨独江淹。 
