<!-- { "loadSidebar": true } -->
肠断。绣帘卷。妾愿身为梁上燕。朝朝暮暮长相见。莫遣恩迁情变。红绡粉泪知何限。万古空传遗怨。 
词笑令（⑥盼盼）
诗曰：百尺楼高燕子飞。楼上美人颦翠眉。将军一去音容远，只有年年旧燕归。春风昨夜来深院。春色依然人不见。只余明月照孤眠，唯望旧恩空恋恋。 
恋恋。楼中燕。燕子楼空春色晚。将军一去音容远。空锁楼中深怨。春风重到人不见。十二阑干倚遍。 
词笑令（⑦莺莺）
诗曰：崔家有女名莺莺。未识春光先有情。河桥兵乱依萧寺，红愁绿惨见张生。张生一见春情重。明月拂墙花树动。夜半红娘拥抱来，脉脉惊魂若春梦。 
春梦。神仙洞。冉冉拂墙花树动。西厢待月知谁共。更觉玉人情重。红娘深夜行云送。困亸钗横金凤。 
词笑令（⑧采莲）
诗曰：若耶溪边天气秋。采莲女儿溪岸头。笑隔荷花共人语，烟波渺渺荡轻舟。数声水调红娇晚。棹转舟回笑人远。肠断谁家游冶郎，尽日踟蹰临柳岸。 
柳岸。水清浅。笑折荷花呼女伴。盈盈日照新妆面。水调空传幽怨。扁舟日暮笑声远。对此令人肠断。 
词笑令（⑨烟中怨）
诗曰：鉴湖楼阁与云齐。楼上女儿名阿溪。十五能为绮丽句，平生未解出幽闺。谢郎巧思诗裁翦。能使佳人动幽怨。琼枝璧月结芳期，斗帐双双成眷恋。 
眷恋。西湖岸。湖面楼台侵云汉。阿溪本是飞琼伴。风月朱扉斜掩。谢郎巧思诗裁翦。能动芳怀幽怨。 
词笑令（⑩离魂记）
诗曰：深闺女儿娇复痴。春愁春恨那复知。舅兄唯有相拘意，暗想花心临别时。离舟欲解春江暮。冉冉香魂逐君去。重来两身复一身，梦觉春风话心素。 
心素。与谁语。始信别离情最苦。兰舟欲解春江暮。精爽随君归去。异时携手重来处。梦觉春风庭户。 
虞美人（三之一）
高城望断尘如雾。不见联骖处。夕阳村外小湾头。只有柳花无数。送归舟。 
琼枝玉树频相见。只恨离人远。欲将幽事寄青楼。争奈无情江水、不西流。 
虞美人（三之二）
碧桃天上栽和露。不是凡花数。乱山深处水潆回。可惜一枝如画、为谁开。 
轻寒细雨情何限。不道春难管。为君沈醉又何妨。只怕酒醒时候、断人肠。 
虞美人（三之三）
行行信马横塘畔。烟水秋平岸。绿荷多少夕阳中。知为阿谁凝恨、背西风。 
红妆艇子来何处。荡桨偷相顾。鸳鸯惊起不无愁。柳外一双飞去、却回头。 
点绛唇（桃源?二之一）
醉漾轻舟，信流引到花深处。尘缘相误。无计花间住。 
烟水茫茫，千里斜阳暮。山无数。乱红如雨。不记来时路。 
点绛唇（二之二）
月转乌啼，画堂宫徵生离恨。美人愁闷。不管罗衣褪。 
清泪斑斑，挥断柔肠寸。嗔人问。背灯偷揾。拭尽残妆粉。 
品令（二之一）
幸自得。一分索强，教人难吃。好好地恶了十来日。恰而今、较些不。 
须管啜持教笑，又也何须乞织。B666倚赖脸儿得人惜。放软顽、道不得。 
品令（二之二）
掉又惧。天然个品格。于中压一。帘儿下时把鞋儿踢。语低低、笑咭咭。 
每每秦楼相见，见了无限怜惜。人前强不欲相沾识。把不定、脸儿赤。 
南歌子（三之一）
玉漏迢迢尽，银潢淡淡横。梦回宿酒未全醒。已被邻鸡催起、怕天明。 
臂上妆犹在，襟间泪尚盈。水边灯水渐人行。天外一钩残月、带三星。 
南歌子（三之二）
愁鬓香云坠，娇眸水玉裁。月屏风幌为谁开。天外不知音耗、百般猜。 
玉露沾庭砌，金凤动琯灰。相看有似梦初回。只恐又抛人去、几时来。 
南歌子（三之三）
香墨弯弯画，燕脂淡淡匀。揉蓝衫子杏黄裙。独倚玉阑无语、点檀唇。 
人去空流水，花飞半掩门。乱山何处觅行云。又是一钩新月、照黄昏。 
临江仙（二之一）
千里潇湘挼蓝浦，兰桡昔日曾经。月高风定露华清。微波澄不动，冷浸一天星。 
独倚危樯情悄悄，遥闻妃瑟泠泠。新声含尽古今情。曲终人不见，江上数峰青。 
临江仙（二之二）
髻子偎人娇不整，眼儿失睡微重。寻思模样早心忪。断肠携手，何事太匆匆。 
不忍残红犹在臂，翻疑梦里相逢。遥怜南埭上孤篷。夕阳流水，红满泪痕中。 
好事近（梦中作）
春路雨添花，花动一山春色。行到小溪深处，有黄鹂千百。 
飞云当面化龙蛇，夭矫转空碧。醉卧古藤阴下，了不知南北。 
如梦令
传与东坡尊舅。欲作栏干护佑。心性慢些儿，先著他人机构。虚谬。虚谬。这段姻缘生受。 
玉楼春
参差帘影晨光动。露桃雨柳矜新宠。闲愁多仗酒驱除，春思不禁花从臾。 
倚楼听彻单于弄。却忆旧欢空有梦。当时误入饮牛津，何处重寻闻犬洞。 
玉楼春
午窗睡起香销鸭。斜倚妆台开镜匣。云鬟整罢却回头，屏上依稀描楚峡。 
支颐痴想眉愁压。咬损纤纤银指甲。柔肠断尽少人知，闲看花帘双蝶狎。 
玉楼春（集句）
狂风落尽深红色。春色恼人眠不得。泪沿红粉湿罗巾，怨入青尘愁锦瑟。 
岂知一夕秦楼客。烟树重重芳信隔。倚楼无语欲销魂，柳外飞来双羽玉。 
南乡子
月色满湖村。枫叶芦花共断魂。好个霜天堪把盏，芳樽。一榻凝尘空掩门。 
此意与谁论。独倚阑干看雁群。篱下黄花开遍了，东君。一向天涯信不闻。 
虞美人
陌头柳色春将半。枝上莺声唤。客游晓日绮罗稠。紫陌东风弦管、咽朱楼。 
少年抚景渐虚过。终日看花坐。独愁不见玉人留。洞府空教燕子、占风流。 
踏莎行
冰解芳塘，雪消遥嶂。东风水墨生绡障。烧痕一夜遍天涯。多情莫向空城望。 
淡柳桥边，疏梅溪上。无人会得春来况。风光输与两鸳鸯，暖滩晴日眠相向。 
踏莎行（上巳日遇华严寺）
昨日清明，今朝上巳。莺花著意催春事。东风不管倦游人，一齐吹过城南寺。 
沂水行歌，兰亭修禊。韶光曾见风流士。而今临水漫含情，暮云目断空迢递。 
踏莎行
晓树啼莺，晴洲落雁。酒旗风飐村烟淡。山田过雨正宜耕，畦塍处处春泉漫。 
踏翠郊原，寻芳野涧。风流旧事嗟云散。楚山谁遣送愁来，夕阳回首青无限。 
临江仙（看花）
为爱西庄花满树，朝朝来扣柴门。墙头遥见簇红云。恍然迷处所，疑入武陵源。 
花外飞来寒食雨，一时留住游人。村醪随意两三巡。折花头上戴，记取一年春。 
临江仙
十里红楼依绿水，当年多少风流。高楼重上使人愁。远山将落日，依旧上帘钩。 
一曲琵琶思往事，青衫泪满江州。访邻休问杜家秋。寒烟沙外鸟，残雪渡傍舟。 
临江仙
客路光阴浑草草，等闲过了元宵。村鸡啼月下林梢。鸾声惊宿鸟，霜气入重貂。 
漠漠风沙千里暗，举头一望魂消。问君何事不辞劳。平生经世意，只恐负清朝。 
钗头凤（别武昌）
临丹壑。凭高阁。闲吹玉笛招黄鹤。空江暮。重回顾。一洲烟草，满川云树。住住住。 
江风作。波涛恶。汀兰寂寞岸花落。长亭路。尘如雾。青山虽好，朱颜难驻。去去去。 
蝶恋花
紫燕双飞深院静。簟枕纱厨，睡起娇如病。一线碧烟萦藻井。小鬟茶进龙香饼。 
拂拭菱花看宝镜。玉指纤纤，捻唾撩云鬓。闲折海榴过翠径。雪猫戏扑风花影。 
蝶恋花（题二乔观书图）
并倚香肩颜斗玉。鬓角参差，分映芭蕉绿。厌见兵戈争鼎足。寻芳共把遗编躅。 
闺阁风流谁可续。沈想清标，合贮黄金屋。江左百年传旧俗。后宫只解呈新曲。 
蝶恋花
新草池塘烟漠漠。一夜轻雷，拆破夭桃萼。骤雨隔帘时一作。余寒犹泥罗衫薄。 
斜日高楼明锦幕。楼上佳人，痴倚阑干角。心事不知缘底恶。对花珠泪双双落。 
蝶恋花
金凤花开红落砌。帘卷斜阳，雨后凉风细。最是人间佳景致。小楼可惜人孤倚。 
蛱蝶飞来花上戏。对对飞来，对对还飞去。到眼物情都触意。如何制得相思泪。 
蝶恋花
语燕飞来惊昼睡。起步花阑，更觉无情绪。绿草离离蝴蝶戏。南园正是相思地。 
池上晚来微雨霁。杨柳芙蓉，已作新凉味。目断云山君不至。香醪著意催人醉。 
蝶恋花
今岁元宵明月好。想见家山，车马应填道。路远梦魂飞不到。清光千里空相照。 
花满红楼珠箔绕。当日风流，更许谁同调。何事霜华催鬓老。把杯独对嫦娥笑。 
蝶恋花
舟泊浔阳城下住。杳蔼昏鸦，点点云边树。九派江分从此去。烟波一望空无际。 
今夜月明风细细。枫叶芦花，的是凄凉地。不必琵琶能触意。一樽自湿青衫泪。 
渔家傲
门外平湖新雨过。碧烟一抹鸥飞破。水木细将秋色做。云影堕。满溪芦荻西风大。 
沙嘴渔舟来个个。霜鳞入脍炊香糯。歌罢沧浪谁与和。闲不那。茅檐独对青山坐。 
渔家傲（七夕立秋）
七夕湖头闲眺望。风烟做出秋模样。不见云屏月帐。天滉漾。龙軿暗渡银河浪。 
二十年前今日况。玄蟾乌鹊高楼上。回首西风犹未忘。追得丧。人间万事成惆怅。 
渔家傲
遥忆故园春到了。朝来枝上闻啼鸟。春到故园人未到。空眊B667。年年落得梅花笑。 
且对芳尊舒一啸。不须更鼓高山调。看镜依刘俱草草。真潦倒。醉来唱个渔家傲。 
渔家傲
江上凉飔情绪燠。片云消尽明团玉。水色山光相与绿。烟树簇。移舟旋旁渔灯宿。 
风外何人吹紫竹。梦中听是飞鸾曲。叶落枫林声蔌蔌。幽兴触。明朝相约骑黄鹄。 
渔家傲
刚过淮流风景变。飞沙四面连天卷。霜拆冻髭如利剪。情莫遣。素衣一任缁尘染。 
回首家山云渐远。离肠暗逐车轮转。古木荒烟鸦点点。人不见。平原落日吟羌管。 
行香子
树绕村庄。水满坡塘。倚东风、豪兴徜徉。小园几许，收尽春光。有桃花红，李花白，菜花黄。 
远远围墙。隐隐茅堂。扬青旗、流水桥傍。偶然乘兴，步过东冈。正莺儿啼，燕儿舞，蝶儿忙。 
江城子
清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。 
春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。 
何满子
天际江流东注，云中塞雁南翔。衰草寒烟无意思，向人只会凄凉。吟断炉香袅袅，望穷海月茫茫。 
莺梦春风锦幄，蛩声夜雨蓬窗。谙尽悲欢多少味，酒杯付与疏狂。无奈供愁秋色，时时递入柔肠。 
忆秦娥
载人图灞桥雪。 
灞桥雪。茫茫万迳人踪灭。人踪灭。此时方见，乾坤空阔。 
骑驴老子真奇绝。肩山吟耸清寒冽。清寒冽。只缘不禁，梅花撩拨。 
忆秦娥
蹄踏遍曲江花。 
曲江花。宜春十里锦云遮。锦云遮。水边院落，山下人家。 
