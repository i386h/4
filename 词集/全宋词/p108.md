<!-- { "loadSidebar": true } -->
隔阔多时，算彼此、难存济。咫尺地、千山万水。眼眼相看，要说话、都无计。只是。唱曲儿、词中认意。 
雪意垂垂，更刮地、寒风起。怎禁这几夜意。未散痴心，便指望、长偎倚。只替。那火桶儿、与奴暖被。 
行香子
珠露初零。天宇澄明。正闲阶、皎月亭亭。更阑人静，烟敛风清。更井边桐，一叶叶，做秋声。 
斗帐鸾屏。翠被华茵。梦回时、酒力初醒。绿云堆枕，红玉生春。且打叠起，龙牙簟，竹夫人。 
一剪梅
堆枕乌云堕翠翘。午梦惊回，满眼春娇。嬛嬛一袅楚宫腰。那更春来，玉减香消。 
柳下朱门傍小桥。几度红窗，误认鸣镳。断肠风月可怜宵。忍使恹恹，两处无聊。 
一剪梅
高宴华堂夜向阑。急管飞霜，羯鼓声乾。仙人掌上水晶盘。回按凌波，舞袖弓弯。 
曲罢凝娇整翠鬟。玉笋持杯，巧笑嫣然。为君一醉倒金船。只恐醒来，人隔云山。 
一剪梅（甲辰除夜）
夜永虚堂烛影寒。斗转春来，又是明年。异乡怀抱只凄然。尊酒相逢且自宽。 
天际孤云云外山。梦绕觚棱，日下长安。功名已觉负初心，羞对菱花，绿鬓成斑。 
六么令
梅英飘雪，弱柳弄新绿。冷冷画桥流水，风静波如縠。长记扁舟共载，偶近旗亭宿。渺云横玉。鸳鸯枕上，听彻新翻数般曲。 
此际魂清梦冷，绣被香芬馥。因念多感情怀，触处伤心目。自是今宵独寐，怎不添愁蹙。如今心足。风前月下，赖有斯人慰幽独。 
镇西
秋风吹暗雨，重衾寒透。伤心听、晓钟残漏。凝情久。记红窗夜雪，促膝围炉，交杯劝酒。如今顿孤欢偶。 
念别后。菱花清镜里。眉峰暗斗。想标容、怎禁销瘦。忍回首。但云笺妙墨，鸳锦啼妆，依然似旧。临风泪沾襟袖。 
看花回（和赵智夫韵）
夜久凉生，庭院漏声频促。念昔胜游旧地，对画阁层峦，雨余烟簇。新诗暗藏小字，霜刀刊翠竹。携素手、细绕回塘，芰荷香里彩鸳宿。 
别后想、香锁腻玉。带围减、钟宽金粟。虽有鳞鸿锦素，奈事与心违，佳期难卜。拟解愁肠万结，唯凭尊酒绿。望天涯断魂处，醉拍阑干曲。 
诉衷情
亭亭秋水玉芙蓉。天际水浮空。碧云望中空暮，人在广寒宫。 
双缕枕，曲屏风。小房栊。可怜今夜，明月清风，无计君同。 
浪淘沙
楼下水潺湲。楼外屏山。淡烟笼月晚凉天。曾共玉人携素手，同倚阑干。 
云散梦难圆。幽恨绵绵。旧游重到忍重看。负你一生多少泪，月下花前。 
如梦令
人静重门深亚。朱阁画帘高挂。人与月俱圆，月色波光相射。潇洒。潇洒。人月长长今夜。 
如梦令
今夜行云何处。还是月华当午。倚遍曲阑桥，望断锦屏归路。空去。空去。梦到绿窗朱户。 
愁倚阑
伤春晚，送春归。步云溪。绿叶同心双小字，记曾题。 
楼外红日平西。长亭路、烟草萋萋。云雨不成新梦后，倚阑时。 
愁倚阑
天如水，月如钩。正新秋。月影参差人窈窕，小红楼。 
如今往事悠悠。楼前水、肠断东流。旧物忍看金约腕，玉搔头。 
愁倚阑
一番雨，一番凉。夜初长。满院蛩吟人不寝，月侵廊。 
木犀微绽幽芳。西风透、窈窕红窗。恰似个人鸳被里，玉肌香。 
望江南（感事）
落花尽，寂寞委残红。蝶帐梦回空晓月，凤楼人去谩东风。春事已成空。 
闲伫立，□□水溶溶。云锁乱山横惨淡，烟笼绿树晚溟濛。却在泪痕中。 
春光好
鸾屏掩，翠衾香。小兰房。回首当时云雨梦，两难忘。 
如今水远山长。凭鳞翼、难叙衷肠。况是教人无可恨，一味思量。 
风流子
韶华惊晼晚，青春老、倦客惜年芳。庭樾荫浓，半藏莺语，畹兰花减，时有蜂忙。粉墙低，嫩岚滋翠葆，零露湿残妆。风暖昼长，柳绵吹尽，淡烟微雨，梅子初黄。 
洛浦音容远，书空漫惆怅，往事悲凉。无奈锦鳞杳杳，不渡横塘。念蝴蝶梦回，子规声里，半窗斜月，一枕余香。拟待自宽，除非铁做心肠。 
朝中措
章台杨柳月依依。飞絮送春归。院宇日长人静，园林绿暗红稀。 
庭前花谢了，行云散后，物是人非。唯有一襟清泪，凭阑洒遍残枝。 
朝中措
雨余清镜湛秋容。屏展九华峰。万里闲云散尽，半规凉月当空。 
楼高夜永，凭阑笑语，此际谁同。端有妙人携手，翛然归路凌风。 
侍香金童
宝马行春，缓辔随油壁。念一瞬、韶光堪重惜。还是去年同醉日。客里情怀，倍添凄恻。 
记南城、锦迳名园曾遍历。更柳下、人家似织。此际凭阑愁脉脉。满目江山，暮云空碧。 
江城子（秋夜观牛女星作）
碧厨文簟小窗前。乍更阑。□□□。乌鹊南飞，秋意渐凄然。满院蛩吟风露下，人窕窈，月婵娟。 
双星旧约又经年。信谁传。恨绵绵。□隔明河，长作断肠仙。争似秦楼萧史伴，瑶台路，共乘鸾。 
西江月
翡翠蒙金衫子，镂尘如意冠儿。持杯轻按遏云词。别是出尘风味。 
莫羡双星旧约，愿谐明月佳期。凭肩密语两心知。一棹五湖烟水。 
苍梧谣
天。休使圆蟾照客眠。人何在，桂影自婵娟。 
采桑子（孙仲益集于西斋，题侍儿作第一流，因以词谢之）
奇花不比寻常艳，独步南州。往事悠悠。辽鹤重来忆梦游。 
仙翁不改青青眼，一醉迟留。妙墨银钩。题作人间第一流。 
洞仙歌
莺莺燕燕。本是于飞伴。风月佳时阻幽愿。但人心坚固后，天也怜人，相逢处、依旧桃花人面。 
绿窗携手，帘幕重重，烛影摇红夜将半。对尊前如梦，欲语魂惊，语未竟、已觉衣襟泪满。我只为、相思特特来，这度更休推，后回相见。 
瑞鹤仙
玉猊香谩爇。叹瓶沈簪断，紫箫声绝。丹青挂寒壁。细端详，宛是旧时标格。音容望极。奈弱水、蓬山路隔。似瑶林琼树，韶华正好，一枝先折。 
凄切。相思情味，镜中绿鬓，看成华发。临风对月。空罗袂，揾清血。待随群逐队，开眉一笑，除你心肠是铁。看今生，为伊烦恼，甚时是彻。 

　
王灼
水调歌头
台绝顶，望明月山二十里许，有怀美人，归作此词。山附县郭，仲文居其下，公才居亦近之。贾浪仙诗云：“长江飞鸟外，主簿跨驴归。”又云：“长江频雨后，明月众星中。”予故取其语 
长江飞鸟外，明月众星中。今来古往如此，人事几秋风。又对团团红树，独跨蹇驴归去，山水淡丰容。远色动愁思，不见两诗翁。 
酒如渑，谈如绮，气如虹。当时痛饮狂醉，只许赏心同。响绝光沈休问，俯仰之间陈迹，我亦老飘蓬。望久碧云晚，一雁度寒空。 
渔家傲（次韵赠戴时行）
漠漠郊原荒宿草。黄花趁得秋风早。万里岷峨归梦到。东篱好。未应花似行人老。 
古往今来成一笑。为君醉里销沈了。不用登临欹短帽。愁绝□。吴霜点鬓教谁扫。 
醉花阴（送夏立夫）
平生五色江淹笔。合占金闺籍。桃李满城春，恨□屏□，只作三年客。 
画船暂系河桥侧。一醉分南北。惆怅酒醒时，雨笠风蓑，似旧无人识。 
清平乐（填太白应制词）
东风归早。已绿瀛洲草。紫殿红楼春正好。杨柳半和烟袅。 
玉舆遍绕花行。初闻百啭新莺。历历因风传去，千门万户春声。 
清平乐（妓诉状立厅下）
坠红飘絮。收拾春归去。长恨春归无觅处。心事顾谁分付。 
卢家小苑回塘。于飞多少鸳鸯。纵使东墙隔断，莫愁应念王昌。 
点绛唇（赋登楼）
休惜余春，试来把酒留春住。问春无语。帘卷西山雨。 
一掬愁心，强欲登高赋。山无数。烟波无数。不放春归去。 
浣溪沙
一样婵娟别样清。眼明初识董双成。香风随步过帘旌。 
笑捧玉觞频劝客，浣溪沙里转新声。花间侧听有流莺。 
虞美人
别来杨柳团轻絮。摆撼春风去。小园桃李却依依。犹自留花不发、待郎归。 
枝头便觉层层好。信是花相恼。觥船一棹百分空。拚了如今醉倒、闹香中。 
虞美人
姚黄真是花中主。个个寻芳去。春光能有几多时。莫遣无花空折、断肠枝。 
蜂媒蝶使争撩乱。应妒传觞缓。问花端的为谁开。拟作移春小槛、载归来。 
菩萨蛮（和令狐公子）
风柔日薄江村路。一鞭又逐春光去。胡蝶作团飞。竹间桃李枝。 
醉魂招不得。一半随春色。桃李□无多。其如风日何。 
好事近
小砑碧霞笺，不见近来消息。玉骨瘦无一把，又不成空忆。 
炉熏歇尽烛花残，佳梦了难得。二十五声秋点，最知人端的。 
长相思
来匆匆。去匆匆。短梦无凭春又空。难随郎马踪。 
山重重。水重重。飞絮流云西复东。音书何处通。 
酒泉子（送诣夫成都作。重九）
锦水花林，前度刘郎行乐处，当时桃李卧莓苔。又重来。 
今年菊蕊为君开。赖有诗情浑似旧，西风斜日上高台。醉千回。 
恨来迟
柳暗汀洲，最春深处，小宴初开。似泛宅浮家，水平风软，咫尺蓬莱。 
更劝君、吸尽紫霞杯。醉看鸾凤徘徊。正洞里桃花，盈盈一笑，依旧怜才。 
春光好
和醉梦，上峥嵘。忆娉婷。回首锦江烟一色，不分明。 
翻为离别牵情。娇啼外、没句丁宁。紫陌绿窗多少恨，两难平。 
南歌子（早春感怀）
命啸无人啸，含娇何处娇。江南烟水太迢迢。璧月琼枝空想、夜和朝。 
目断肠随断，魂销骨更销。琐窗风雨不相饶。犹似西湖一枕、听寒潮。 
画堂春（春思）
暖风和雨暗楼台。余寒巧作愁媒。半春怀抱向谁开。忍泪千回。 
断梦已随烟篆，醉魂空殢琼杯。小窗瞥见一枝梅。疑误君来。 
七娘子
花明雾暗非花雾。似春屏、短梦无凭据。夜月将来，晓灯催去。半衾余暖空留住。 
情柔意密愁千缕。想一声、鸡唱东城路。暂作行云，暂为行雨。阳台望极人何处。 
减字木兰花（政和癸丑）
飞霞半缕。收尽一天风和雨。可惜黄昏。残角疏钟要断魂。 
双鱼传信。只道横塘消息近。心事悠悠。同向春风各自愁。 
一落索
昨夜封枝寒雪。暗堆残叶。佳人醉里插钗梁，更不问、眠时节。 
绣被重重夜彻。烛光明灭。枕旁争听落檐声，更不问、醒时节。 
丑奴儿
东风已有归来信，先返梅魂。雪斗纷纷。更引蟾光过璧门。 
绿衣小凤枝头语，我有嘉宾。急泛清尊。莫待江南烂漫春。 

　
李弥逊
沁园春（寄张仲宗）
欹枕深轩，散帙虚堂，畏景屡移。渐披襟临水，支床就月，莲香拂面，竹色侵衣。压玉为醪，折荷当盏，卧看银潢星四垂。人归后，伴饥蝉自语，宿鸟相依。 
痴儿。莫蹈危机。悟四十九年都尽非。任纡朱拖紫，围金佩玉，青钱流地，白璧如坻。富贵浮云，身名零露，事事无心归便归。秋风动，正吴淞月冷，莼长鲈肥。 
永遇乐（初夏独坐西山钓台新亭）
