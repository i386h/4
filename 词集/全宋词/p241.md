<!-- { "loadSidebar": true } -->
歌声舞态都宜。拚著个、坚心共伊。无奈相思，带围宽尽，说与教知。 
柳梢青（蜡梅）
雅淡精神，铅黄未洗，犹带残妆。春艳一枝，鹅儿颜色，染就纤裳。 
月移影转南窗。特地送、些儿暗香。宿酒初醒，这般滋味，梦断池塘。 
谒金门
春寂寂。节物又催寒食。楼上卷帘双燕入。断魂愁似织。 
门外雨余风急。满地落英湿。好梦惊回无处觅。天涯芳草碧。 
谒金门
春事寂。苦笋鲥鱼初食。风卷绣帘飞絮入。柳丝萦似织。 
迅速韶光去急。过雨绿阴忧湿。回首旧游何处觅。远山空伫碧。 
谒金门（送客）
门巷寂。梅豆微酸怯食。别恨萦心愁易入。寸肠如网织。 
去橹咿哑声急。泪滴春衫轻湿。尺素待凭鱼雁觅。远烟凝处碧。 
浣溪沙
水阁无尘午昼长。薰风十里藕花香。一番疏雨酿微凉。 
旋点新茶消睡思，不将＿醁恼诗肠。阑干倚遍挹湖光。 
贺新郎
绿遍芳郊木。早红褪香干，堪叹韶华瞬目。薄＿东皇缘底事，得恁匆匆去速。正永日、初长晴淑。忧忆夜来成梦处，记分明、浑似瑶台宿。人语静，燕双逐。 
纱窗一炷沈烟馥。拚淋浪剧饮，高枕春酲草屋。无计留春添怅望，空写新词叠幅。算负却、照妆画烛。欲说萦心些个事，恐教人、蹙损眉峰绿。慵倚遍，画阑曲。 
菩萨蛮（和韵）
梦回小枕＿寒玉。博山香暖沈烟续。帷薄怯轻纱。风牵幌带斜。 
夜窗云影细。月送花阴至。身世在陶唐。闲愁不挂肠。 
好事近
庭院欲昏黄，秋思恼人情乱。宝瑟试弹新曲，更与谁同伴。 
阳台魂梦杳无踪，奴住巫山畔。不似楚襄云雨，俏输他一半。 
减字木兰花
传消寄息。咫尺还如千里隔。欲见无由。惹起新愁与旧愁。 
情怀如醉。＿枕连宵终不寐。无奈相思。此恨凭谁说与伊。 
画堂春
轻红桃杏斗娇妍。晓来葱茜祥烟。霓旌绛节下云天。行地神仙。 
盛事频封锦诰，歌声齐劝金莲。教从沧海变桑田。富贵长年。 
临江仙（寿老人）
弱水蓬莱真胜地，祥烟闪烁霓旌。瑶池欢会下云軿。康宁新喜事，淑善旧家声。 
戏彩捧觞真乐事，蟠桃献寿千春。从今更愿子孙荣。加恩封锦诰，学道诵黄庭。 
踏莎行
秋色人家，夕阳洲渚。西风催过黄华渡。江烟引素忽飞来，水禽破暝双双去。 
奔走红尘，栖迟羁旅。断肠犹忆江南句。白云低处雁回峰，明朝便踏潇湘路。 
杏花天
镂冰翦玉工夫费。做六出、飞花乱坠，舞风情态谁相似。算只有、江梅可比。 
极目处、＿瑶万里。海天阔、清寒似水。从教高卷珠帘起。看三白、年丰瑞气。 
水调歌头（题蒲圻景星亭上慕容宰）
华亭新伟观，胜地得高雄。凭栏徒倚要眇，万里景无穷。好是江流萦绕，那更云天舒阔，叠嶂倚晴空。眼界无尽藏，怀抱有清风。 
主人贤，开绮席，泛金钟。放怀一笑，许我满酌醉颜红。只恐玺书即下，促起飞凫东去，行作黑头公。还记今朝客，曾待一杯同。 
鹧鸪天
初过清明春昼长。紫红香雾蔼华堂。朱颜阿母逢生旦，彩戏儿孙捧寿觞。 
齐祝颂，喜平康。天教两鬓正苍苍。壶中日月应长久，笑看蟠桃几度芳。 
菩萨蛮
石榴裙束纤腰袅。金莲稳衬弓靴小。娇騃□羞人。 
伞低遮半身。恩情如纸薄。方信当初错。邂逅苦匆匆。还疑是梦中。 
踏莎行
雅淡容仪，温柔情性。偏伊赋得多风韵。明眸剪水玉为肌，凤鞋弓小金莲衬。 
相见虽频，欢娱无定。蛮笺写了凭谁问。坚心好事有成时，须教人道都相称。 
贺新郎
池馆闲凝目。有玉人、向晚妖娆，洗妆梳束。雅淡容仪妃子样，羞使胭脂点触，莹冰雪、精神难掬。好是月明微露下，似晚凉、初向清泉浴。好对我，笑羞缩。 
好风拂面浑无俗。更撩人清与，异香芬馥。惹起新愁无著处，细与端相未足。俏不忍、游蜂飞扑。可惜伊家娇媚态，问天公、底事教幽独。待拉向，锦屏曲。 
水调歌头
风驭过姑射，云佩挹浮丘。丁宁月姊，为我澄霁一天秋。尽展冰奁玉鉴，要看瑶台银阙，万里冷光浮。分与世间景，好在水边楼。 
想霓裳。呈妙舞，起清讴。蓝桥何处，试寻玉杵恣追游。拟待铅霜捣就，缓引琼浆沈醉，谁信是良筹。长啸跨鲸背，不必愿封留。 
武陵春（赓何显夫小舟有景）
红荻黄芦秋已老，妆点楚江头。更有吴姬拨小桡。来往自妖娆。 
款款舣舟临别岸，短缆系花梢。料得前身是莫愁。依旧有风流。 
朝中措
晓来天气十分凉。时候近重阳。村落人家潇洒。篱菊有芬芳。 
年来渐觉，诗肠愈窄，酒量偏狂。好景不须放过，何妨一醉千觞。 
小重山
一见情怀便雅投。尊前成密约，意绸缪。已成行计理归舟。空相忆，无计为伊留。 
执别话离愁。萦牵滋味恶，在心头。而今无奈阻欢游。些子事，此恨两悠悠。 
玉团儿（用周美成韵）
绿云慢绾新梳束。这标致、诸余不俗。邂逅相逢，情怀雅合，全似深熟。 
耳边笑语论心曲。把不定、红生脸肉。若得同欢，共伊偕老，心事忒足。 
醉蓬莱（上南安太守庚戌正月）
正春回紫陌，瑞霭飞浮，暖风轻扇。皓月初圆，觉严城寒浅。彩结鳌山，纱笼银烛，与□花争艳。午夜融和，红莲万顷，一齐开遍。 
讼简民熙，史君行乐，簇拥朱轮，旌旗辉暖。鼎沸笙歌，遏行云不散。咫尺泥封，促朝天陛，侍玉皇香案。来岁元宵。龙灯影里，金杯宜劝。 
一翦梅（元宵）
灯火楼台万斛莲。千门喜笑，素月婵娟。几多急＿与繁弦。巷陌骈阗。毕献芳筵。 
乐与民偕五马贤。绮罗丛里，一簇神仙。传柑雅宴约明年。尽夕留连。满泛金船。 
满江红
碧眼真仙，算元住、蓬莱宫里。记当日、等闲跨鹤，人间游戏。要把忠勋扶帝业，更将姓字联宗系。拥朱轮、特地为民来，诗书帅。 
千里地，都和气。十万户，生欢喜。祝黄堂眉寿，歌谣鼎沸。莫惜春醅供燕豆，便承芝检朝天陛。看云屏、隔坐并貂蝉，双清贵。 
水调歌头（上沈倅）
再拜识英度，喜气觉飞浮。神清骨秀，元是蓬莱谪仙流。盖去冲摩霄汉。刚向平分风月，半剌岭南州。素蕴未施展，阔步尚淹留。 
从此去，朝帝阙，侍宸旒。论思献替、要须直与古人侔。好是羽仪朝著，勒就鼎彝勋业，却伴赤松游。曳杖太湖曲，笑傲八千秋。 
清平乐（木犀）
玻璃翦叶。点缀黄金屑。雅淡幽姿风味别。翠影婆娑弄月。 
秋光占断江南。清香鼻观先参。一朵折来和露，乌云髻畔斜簪。 
念奴娇（白莲呈罗教、黄法）
凿开方沼，问何人种玉、工夫奇绝。幻出瀛州有□□，十万水仙罗列。风曳＿琚，露零珠佩，天上人装结。君看炎夏，堕来何处冰雪。 
我来对此凉生，红尘飞尽，却笑凌波袜。最爱幽姿能雅淡，自蓄芳馨孤洁。挹取天浆，唤将空籁，齐作清歌发。不知尘世，晃然身在瑶阙。 
念奴娇
碧池如染，把玻璃瓮就，纤埃都绝。西国夫人空里坠，圆盖亭亭排列。莹质无瑕，尘心不染，远社堪重结。当时盛事，虎溪茗碗翻雪。 
千载以意谁论，人争买笑，醉眼看罗袜。坐上如今皆我辈，纱蕴从来蠲洁。击节临风，停杯对月。浩气俱英发。两翁仙举，玉堂正在金阙。 
念奴娇
好风明月，共芙蕖、占作人间三绝。试问千花还□□敢与英姿同列。一曲千钟，凌云长啸，舒放愁肠结。人生易老，莫教双鬓添雪。 
回首蝇利蜗名，微官多误，自笑尘生袜。争似玉人真妩媚，表里冰壶明洁。露下寒生，参横斗转，又听胡笳发。夜阑人静，一声清透云阙。 
瑞鹧鸪（除夜，依逆旅主人，寒雨不止，夜酌）
客里惊嗟又岁除。萧萧寒雨滴茅庐。山深溪转泉声碎，夜永风摇烛影孤。 
冷甚只多烧木叶，诗成无处写桃符。强酬节物聊清酌，今岁屠苏自取疏。 
武陵春（舟行三衢间，江干梅盛开，为风雨所妒，赋此以惜之）
常记江南春欲到，消息付南枝。疏影横斜照水时。月淡暗香迟。 
可惜江头千树玉，雨暗更风欺。传语东君管领伊。憔悴有谁知。 
鹧鸪天（席上戏作）
秋月明眸两鬓浓。衫儿贴体绉轻红。清声宛转歌金缕，纤手殷勤捧玉钟。 
娇娅姹，语惺松。酒香沸沸透羞容。刘郎莫恨相逢晚，且喜桃源路已通。 
蓦山溪
淡妆西子，怎比西湖好。南北两长堤，有庵画、楼台多少。翠光千顷，一片净琉璃，泛兰舟，摇画桨，尽日金尊倒。 
名园精舍，总被游人到。年少与佳人，供携手、嬉游歌笑。夕阳西下，沈醉尽归来，鞭宝马，闹午随，簇著花藤轿。 
蓦山溪（与何遂夫为寿）
韶华七换，阻庆生申旦。今日向高堂，载卮酒、为君满劝。绣帘低挂，瑞霭□香浓，倩双娥，敲象板，缓缓歌珠贯。 
芝兰挺秀，俱是皇家彦。只这一般奇，见方寸、平生积善。几多厚德，天锡与遐龄，鬓长青，颜不老，日日开华宴。 
减字木兰花
莎衫筠笠。正是村村农务急。绿水千畦。惭愧秧针出得齐。 
风斜雨细。麦欲黄时寒又至。馌妇耕夫。画作今年稔岁图。 
满江红（送赵季行赴金坛）
积雨连朝，添新涨、一篙春碧。寒犹在、东风料峭，柳丝无力。系惹画船都不住，从教兰棹双飞急。泛大江、东去欲何之，瓜期迫。 
龙钟裔，神仙伯。金闺彦，文章客。算河阳花县，恁生留得。制锦才高书善最，鸣琴化洽人欢怿。想未容、坐暖诏归来，君王侧。 
踏莎行（过黄花渡，沽白酒，因成，呈天休）
猎猎霜风，濛濛晓雾。归来喜踏江南路。千林翠幄半红黄，试看青女工夫做。 
茅舍疏篱，竹边低户。谁家酒滴真珠露。旋酤一醆破清寒，趁晴同过黄花渡。 
蝶恋花（和彭孚先韵）
满架冰蕤开遍了。试问花神，留得春多少。清胜荀香娇韵好。谢庭风月应难到。 
酒酿新醅名不老。醉倒花前，真个无烦恼。满座清欢供一笑。春酲拚却明窗晓。 
点绛唇
过眼溪山，向来都是经行处。骖鸾人去。冷落吹箫侣。 
小立江亭，愁对蒹葭浦。无情绪。酒杯慵举。闲看江枫舞。 
诉衷情
无端风雨送清秋。天气冷飕飕。行人先自离索，直是不禁愁。 
思往事，忆前游。泪难收。重阳近也，黄花依旧，谁伴清瓯。 
念奴娇（上巳太守待同官曲水园，因成）
快风收雨，正江城初霁，物华如许。丽日融和春思好，是处莺啼燕语。嫩绿成阴，落红堆绣，只恐春将暮。园林清昼，看看又见飞絮。 
太守无限风流，铃斋多暇，载酒郊原路。几队旌旗光闪烁，鼓吹更翻新谱。曲水流觞，兰亭修禊，俯仰成今古。为君一醉，归时楼上初鼓。 
冉冉云（牡丹盛开，招同官小饮，赋此）
雨洗千红又春晚。留牡丹、倚阑初绽。娇娅姹、偏赋精神君看。算费尽、工夫点染。 
