<!-- { "loadSidebar": true } -->
萍末风轻入夜凉。飞桥画阁跨方塘。月移花影上回廊。 
粲枕随钗云鬓乱，红绵扑粉玉肌香。起来手看鸳鸯。 
浣溪沙
窗外疏篁对节金。画桥新绿一篙深。沈沈清夜对横参。 
酒晕半消红玉脸，云鬟轻制小犀簪。梦回陈迹杳难寻。 
浣溪沙（昆山月华阁）
沙上寒鸥接翼飞。潮生潮落水东西。征船鸣橹趁潮归。 
望断碧云无锦字，谩题红叶有新诗。黄昏微雨倚阑时。 
浣溪沙
漠漠新田绿未齐。柳阴阴下水平堤。竹间时有乳鸦啼。 
云敛屏山横枕畔，夜阑璧月转林西。玉芝香里彩鸳栖。 
浣溪沙
紫燕双双掠水飞。廉纤小雨未成泥。篱边开尽野蔷薇。 
会少离多终有恨，暂来还去益堪悲。后期重约采莲时。 
浣溪沙
窄窄霜绡稳称身。强临歌酒惨离魂。故人相遇益伤神。 
断雨残云千里隔，琼枝璧月四时新。为君留取镜中春。 
浣溪沙
且斗尊前见在身。昔游如梦可销魂。玉容依约旧精神。 
千里重来人事改，一杯相属意还新。韶华不减洞中春。 
浣溪沙（赋向伯恭芗林木犀二首）
木似文犀感月华。寸根移种自仙家。春兰秋菊浪矜夸。 
玉露初零秋夜永，幽香直入小窗纱。此时风月独输他。 
浣溪沙
叶剪玻璃蕊糁金。清香端不数琼沈。独将高韵冠芗林。 
千里江山新梦后，一天风露小庭深。主人归兴已骎骎。伯恭时守平江府，署中亦有木犀，开时大起归兴，余故有后词末韵。不数月，得请，归芗林旧隐。 
浣溪沙
浅褐衫儿寿带藤。碾花如意枕冠轻。凤鞋弓小称娉婷。 
约略梳妆随事好，出尘标韵出尘清。一枝梅映玉壶冰。 
浣溪沙
窗外桃花烂熳开。年时曾伴玉人来。一枝斜插凤皇钗。 
今日重来人事改，花前无语独徘徊。凄凉怀抱可怜哉。 
虞美人
瑶琴一弄清商怨。楼外桐阴转。月会澄淡露华浓。寂寞小池烟水、冷芙蓉。 
攀花撷翠当时事。绿叶同心字。有情还解忆人无。过尽寒沙新雁、甚无书。 
虞美人
飞梁石径关山路。惨淡秋容暮。一行新雁破寒空。肠断碧云千里、水溶溶。 
鸾衾欲展谁堪共。帘幕霜华重。鸭炉香尽锦屏中。幽梦今宵何许、与君同。 
虞美人
红尘匹马长安道。人与花俱老。缓垂鞭袖过平康。散尽高阳、零落少年场。 
朱弦重理相思调。无奈知音少。十年如梦尽堪伤。乐事如今、回首做凄凉。 
虞美人（甲辰入燕）
彩旗摇曳樯乌转。鹢首征帆展。高城楼观暮云平。叠鼓凝笳都在、断肠声。 
绿窗朱户空回首。明月还依旧。乱山无数水茫茫。谁念塞垣风物、日煞凄惶。 
虞美人
堆琼滴露冰壶莹。楼外天如镜。水晶双枕衬云鬟。卧看千山明月、听潺湲。 
渡江桃叶分飞后。马上犹回首。邮亭今夜月空圆。不似当时携手、对婵娟。 
虞美人
碧溪曾寄流红字。忍话当时事。重来种种尽堪悲。有酒盈杯、聊为故人持。 
夜闲剪烛西窗语。怀抱今如许。尊前莫讶两依依。绿鬓朱颜、不似少年时。 
虞美人
鸾屏绣被香云拥。平帖幽闺梦。觉来重试古龙涎。深炷玉炉、烧气不烧烟。 
匆匆人去三更也。月到回廊下。出门无语送郎时。泪共一天风露、湿罗衣。 
生查子
画堂初见伊，明月当窗满。今夜月如眉，话别河桥畔。 
重见约中秋，莫负于飞愿。免使月圆时，两处空肠断。 
生查子
霜寒月满窗，夜永人无寐。绛蜡有余情，偏照鸳鸯被。 
看尽旧时书，洒尽今生泪。衙鼓已三更，还是和衣睡。 
生查子
金壶插玉芝，人面交相照。花影满方床，翠叠屏山杳。 
风月亦多情，特地今宵好。尽道夜初长，弹指东窗晓。 
生查子
几番花信风，数点笼丝雨。并辔踏香尘，选胜东郊路。 
韶华转首空，谁解留春住。幸到绿尊前，且作莺花主。 
生查子
银缸委坠红，碧锁朦胧晓。别泪洒金徽，一曲情多少。 
邮亭今夜长，明月香帏悄。纵使梦相逢，何处寻蓬岛。 
南歌子
萧寺疏钟断，虚堂夜气清。凉蟾偏向小窗明。露井碧梧寒叶、颤秋声。 
幽恨人谁问，孤衾泪独横。此时风月此时情。拟倩蓝桥归梦、见云英。 
南歌子
远水澄明绿，孤云黯淡愁。白萍红蓼满汀洲。肠断圆蟾空照、木兰舟。 
节物伤羁旅，归程叹滞留。佳期已误小红楼。赖得今年犹有、闰中秋。 
南歌子
恨入眉峰翠，寒生酒晕红。临期凝泪洒西风。须信世间无物、似情浓。 
玉蹬敲霜月，金钲伴晓钟。凄凉古驿乱山重。今夜拥衾无寐、与君同。 
南乡子
天外雨初收。风紧云轻已变秋。邂逅故人同一笑，迟留。聚散人生宜自谋。 
去路指南州。万顷云涛一叶舟。莫话太湖波浪险，归休。人在溪边正倚楼。 
南乡子
因为此词 
木落雁南翔。锦鲤殷勤为渡江。泪墨银钩相忆字，成行。滴损云笺小凤皇。 
陈事费思量。回首烟波卷夕阳。尽道凭书聊破恨，难忘。及至书来更断肠。 
菩萨蛮（沐发）
鸳鸯枕上云堆绿。兰膏微润知新沐。开帐对华灯。见郎双眼明。 
锦衾香馥郁。槛竹敲寒玉。何物最无情。晓鸡咿喔声。 
菩萨蛮
杏花零落清明雨。卷帘双燕来还去。枕上玉芙蓉。暖香堆锦红。 
翠翘金钿雀。蝉鬓慵梳掠。心事一春闲。黛眉颦远山。 
菩萨蛮
飞英不向枝头住。等闲又送春归去。云幄翠阴浮。长随日脚流。 
玉箫吹凤怨。惊起楼中燕。飞去自双双。恼人空断肠。 
菩萨蛮（广陵盛事）
水光山影浮空碧。柳丝摇曳春无力。柳岸系行舟。吹箫忆旧游。 
旧游堪更忆。望断迷南北。千古恨悠悠。长江空自流。 
菩萨蛮
当时携手今千里。可堪重到相逢地。触目尽关心。流莺尚好音。 
无人知我意。只有涓涓泪。寂寞到斜阳。罗衣裛旧香。 
菩萨蛮
鸣笳叠鼓催双桨。扁舟稳泛桃花浪。别泪洒东风。前欢如梦中。 
梦魂无定据。不到相逢处。纵使梦相逢。香闺岂解同。 
菩萨蛮
金铺半掩银蟾满。个人应恨归来晚。轧轧橹声迟。那知心已飞。 
迎门一笑粲。娇困横波慢。偎倚绿窗前。今宵人月圆。 
菩萨蛮
双双紫燕来华屋。雨余芳草池塘绿。一夜摆花风。莺花满树红。 
杯深君莫诉。醉袖歌金缕。无奈惜花心。老来情转深。 
菩萨蛮
朝来一阵狂风雨。春光已作堂堂去。茂绿满繁枝。青梅结子时。 
攀枝惊晼晚。乐事孤心眼。正是惜春归。那堪怨别离。 
菩萨蛮
凝羞隔水抛红豆。嫩桃如脸腰如柳。心事暗相期。阳台云雨迷。 
玉楼花似雪。花上朦胧月。挥泪执柔荑。匆匆话别时。 
菩萨蛮
花冠鼓翼东方动。兰闺惊破辽阳梦。翠被小屏山。晓窗灯影残。 
并头双燕语。似诉横塘雨。风雨晓寒多。征人可奈何。 
忆秦娥（西湖）
湖光碧。春花秋月无今昔。无今昔。十年往事，尽成陈迹。 
玉箫声断云屏隔。山遥水远长相忆。长相忆。一生怀抱，为君牵役。 
忆秦娥
花阴月。兰堂夜宴神仙客。神仙客。江梅标韵，海棠颜色。 
良辰佳会诚难得。花前一醉君休惜。君休惜。楚台云雨，今夕何夕。 
清平乐
彩舟双橹。六月临平路。小雨轻风消晚暑。绕岸荷花无数。 
玉人璨枕方床。遥知待月西厢。昨夜有情风月，今宵特地凄凉。 
清平乐
南窗月满。绣被堆香暖。苦恨春宵更漏短。应讶郎归又晚。 
征帆初落桥边。迎门一笑嫣然。今夜流霞共酌，何妨金盏垂莲。 
清平乐
明眸秀色。肌理凝香雪。罗绮丛中标韵别。捧酒歌声清越。 
不辞醉脸潮红。却愁归骑匆匆。回首绿窗朱户，断肠明月清风。 
谒金门
溪声咽。溪上有人离别。别语叮咛和泪说。罗巾沾泪血。 
尽做刚肠如铁。到此也应愁绝。回首断山帆影灭。画船空载月。 
谒金门
相思切。触目只供愁绝。好梦惊回清漏咽。烛残香穗结。 
长恨南楼明月。只解照人离缺。同倚朱栏飞大白。今宵风月别。 
忆王孙
凉生冰簟怯衣单。明月楼高空画栏。满院啼螀人未眠。掩重关。乌鹊南飞风露寒。 
阮郎归
烟笼寒水暝禽栖。满庭红叶飞。兰堂寂寂画帘垂。霜浓更漏迟。 
鸳被冷，麝香微。强欹单枕时。西窗看尽月痕移。此情君怎知。 
柳梢青
数声鶗F774。可怜又是，春归时节。满院东风，海棠铺绣，梨花飘雪。 
丁香露泣残枝，算未比、愁肠寸结。自是休文，多情多感，不干风月。 
柳梢青
子规啼月。幽衾梦断，销魂时节。枕上斑斑，枝头点点，染成清血。 
凄凉断雨残云，算此恨、文君更切。老去情怀，春来况味，那禁离别。 
柳梢青
联璧寻春，踏青尚忆，年时携手。此际重来，可怜还是，年时时候。 
阴阴柳下人家，人面桃花似旧。但愿年年，春风有信，人心长久。 
好事近
花露滴香红，花底漏声初歇。人似一枝梅瘦，照冰壶清彻。 
翠蛾云鬓为谁容，虫丝宝奁结。可惜一春憔悴，负满怀风月。 
好事近
十幅健帆风，天意巧催行客。极目五湖云浪，泛满空秋色。 
玉人应怪误佳期，凝恨正脉脉。锦鳞为传尺素，报兰舟消息。 
卜算子
风雨送春归，寂寞花空委。枝上红稀地上多，万点随流水。 
翠黛敛春愁，照影临清泚。应念韶华惜蕣颜，洒遍胭脂泪。 
卜算子
小阁枕清流，一霎莲塘雨。风递幽香入槛来，枕簟全无暑。 
遐想似花人，阅岁音尘阻。物是人非空断肠，梦入芳洲路。 
卜算子（题扇）
玉斧斩冰轮，中有乘鸾女。鬓乱钗横襟袖凉，只恐劝飞举。 
青冥缥缈间，自有吹箫侣。不向巫山十二峰，朝暮为云雨。 
卜算子
前度月圆时，月下相携手。今夜天边月又圆，夜色如清昼。 
风月浑依旧。水馆空回首。明夜归来试问伊，曾解思量否。 
卜算子
重重雪外山，渺渺烟中路。路转山横无尽愁，正是分携处。 
望极锦中书，肠断鱼中素。锦素沈沈两未期，鱼雁空相误。 
卜算子
春事付莺花，曾是莺花主。醉拍春衫金缕衣，只向花间住。 
密意君听取。莫逐风来去。若是真心待于飞，云里千条路。 
小重山（吴松浮天阁送别）
楼外江山展翠屏。沈沈虹影畔，彩舟横。一尊别酒为君倾。留不住，风色太无情。 
斜日半山明。画栏重倚处，独销凝。片帆回首在青冥。人不见，千里暮云平。 
小重山
淡淡秋容烟水寒。楼高清夜永，倚阑干。玉人不见坐长叹。箫声远，明月满空山。 
遐想绿云鬟。青冥风露冷，独乘鸾。别时容易见时难。凭孤枕，聊复梦婵娟。 
小重山
之筹边阁，诚不负所闻。明年归，则陈已入道矣。崔守呼之至，即席赠此 
流水桃花小洞天。壶中春不老，胜尘寰。霞衣鹤氅并桃冠。新装好，风韵愈飘然。 
