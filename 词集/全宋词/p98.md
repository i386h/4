<!-- { "loadSidebar": true } -->
望西清、犹叨法从，梦魂宁隔台躔。莳七松、便为小隐，开三径、且乐余年。宾友相过，鸡豚为具，从容聊作饮中仙。君试听，阳春佳阕，今日恰新传。休辞酒，从教醉舞，踏碎花毡。 
感皇恩（休官）
解组盛明时，角巾东路。家在深村更深处。扫开三径，坐看一川烟雨。故山休笑我，来何暮。 
苦贪富贵，多忧多虑。百岁光阴能几许。醉乡日月，莫问人间寒暑。兴来随短棹，过南浦。 
朝中措（安人生日?三之一）
年时生日宴高堂。欢笑拥炉香。今日山前停棹，也须随分飞觞。 
东阳太守，携家远去，方溯桐江。把酒祝君长健，相随归老吾乡。 
朝中措
日也 
前年初对大明宫。寒律转春风。几度乡关归梦，催成两鬓霜蓬。 
山州岁晚，还逢令节，空记前踪。莫遣酒兵相向，愁城生怕频攻。 
朝中措（腊日?三之三）
休惊初腊冻全消。旬日是春朝。梅吐芳心半笑，柳含青眼相撩。 
风光如许，那知太守，老去无聊。乘兴方思把笺，归心已逐轻桡。 
凤栖梧（安人生日?五之一）
五日小春休屈指。花发西轩，早已传春意。应为高堂催燕喜。一枝得得来呈瑞。 
绮席初开云幕邃。兰蕙腾芳，人生蓬壶里。寿酒满斟那惜醉。锦囊行拜恩封贵。 
凤栖梧（五之二）
雨洗轩庭迎晚照。黄菊才芳，未觉秋光老。怪底烘堂添语笑。姮娥此夜来蓬岛。 
献寿新词谁解道。满眼儿孙，著语皆争巧。潋滟金杯休惜酹。追欢不怕霜天晓。 
凤栖梧（婺州席上?五之三）
风动飞E648迎晓霁。银海光浮，宴启群仙会。骑省流芳谁可继。尊前看取连枝贵。 
华发衰翁羞晚岁。未报皇恩，尚忝专城寄。酒入愁肠应易醉。已拚一醉酬君意。 
凤栖梧（癸未生日?五之四）
老去光阴惊掣电。生长元丰，试数今谁健。多谢天公怜岁晚。清时乞得身闲散。 
忆昔生朝叨睿眷。台馈颁恩，内酒当筵劝。今日衰残欢意鲜。举杯目断尧天远。 
凤栖梧（丁宅二侍儿?五之五）
缓带垂红双侍女。彩凤衔来，秀色生庭户。转蕙光风香暗度。回眸绰约神仙侣。 
寡和清歌声激楚。夜饮厌厌，劝我杯频举。只恐酒阑催暮雨。凭谁约断阳台路。 
好事近（梅柳）
梅柳约东风，迎腊暗传消息。粉面翠眉偷笑，似欣逢佳客。 
晚来歌管破余寒，沈烟袅轻碧。老去不禁卮酒，奈尊前春色。 
菩萨蛮（上元）
重帘卷尽楼台日。华灯万点欢声入。老病莫凭阑。一城星斗寒。 
艳妆翻舞雪。目眩红生缬。不是故无情。羞君双鬓青。 
菩萨蛮
南山只与溪桥隔。年来厌著寻山屐。卧对曲屏风。淡烟疏雨中。 
功成投老去。拚作林塘主。万事不关心。酒杯红浪生。 
清平乐（上元）
红莲照晚。花底明人眼。无限游人谁惜倦。只有衰翁心懒。 
笙歌缓引更筹。更阑客散添愁。香雾半窗幽梦，烟波千里归舟。 
人月圆（壬午生日，时初遇会庆节，至翌日小集）
封人祝望尧云了，归路蔼欢声。何妨明日，开筵笑语，聊庆初生。 
官闲岁晚身犹健，兰玉更盈庭。持杯为寿，从教夜醉，谁怕参横。 
西江月（壬午生日）
易老方惊岁晚，难禁又报生朝。从他华发转萧萧。且共尊前一笑。 
为具随宜DD70C23F，烘堂不用笙箫。只烦欢伯散无聊。醉里追回年少 
惜分飞（次韵丁希闵）
年少春心花里转。只恐飞花片片。沈醉归深院。妓衣何用令高卷。 
要看梁州初入遍。放出楼中舞燕。有眼何曾见。看来未足重开宴。 
减字木兰花（安人生日）
思堂醇酎。满酌金杯争献寿。记取年时。头白成双唱旧词。 
莫言秋晚。五日小春黄菊绽。折一枝来。纶诰金花要并开。 

　
李清照
孤雁儿（并序?世人作梅词，下笔便俗。予试作一篇，乃知前言不妄耳）
藤床纸帐朝眠起。说不尽、无佳思。沈香断续玉炉寒，伴我情怀如水。笛里三弄，梅心惊破，多少春情意。 
小风疏雨萧萧地。又催下、千行泪。吹箫人去玉楼空，肠断与谁同倚。一枝折得，人间天上，没个人堪寄。 
满庭霜
小阁藏春，闲窗锁昼，画堂无限深幽。篆香烧尽，日影下帘钩。手种江梅更好，又何必、临水登楼。无人到，寂寥浑似，何逊在扬州。 
从来，知韵胜，难堪雨藉，不耐风柔。更谁家横笛，吹动浓愁。莫恨香消雪减，须信道、扫迹情留。难言处，良宵淡月，疏影尚风流。 
玉楼春
红酥肯放琼苞碎。探著南枝开遍未。不知酝藉几多香，但见包藏无限意。 
道人憔悴春窗底。闷损阑干愁不倚。要来小酌便来休，未必明朝风不起。 
渔家傲
雪里已知春信至。寒梅点缀琼枝腻。香脸半开娇旖旎。当庭际。玉人浴出新妆洗。 
造化可能偏有意。故教明月玲珑地。共赏金尊沈绿蚁。莫辞醉。此花不与群花比。 
清平乐
年年雪里。常插梅花醉。挼尽梅花无好意。赢得满衣清泪。 
今年海角天涯。萧萧两鬓生华。看取晚来风势，故应难看梅花。 
南歌子
天上星河转，人间帘幕垂。凉生枕簟泪痕滋。起解罗衣聊问、夜何其。 
翠贴莲蓬小，金销藕叶稀。旧时天气旧时衣。只有情怀不似、旧家时。 
转调满庭芳
芳草池塘，绿阴庭院，晚晴寒透窗纱。□□金锁，管是客来唦。寂寞尊前席上，惟□、海角天涯。能留否，酴醿落尽，犹赖有□□。 
当年，曾胜赏，生香薰袖，活火分茶。□□□龙骄马，流水轻车。不怕风狂雨骤，恰才称、煮酒残花。如今也，不成怀抱，得似旧时那时。 
渔家傲
天接云涛连晓雾。星河欲转千帆舞。仿佛梦魂归帝所。闻天语。殷勤问我归何处。 
我报路长嗟日暮。学诗谩有惊人句。九万里风鹏正举。风休住。蓬舟吹取三山去。 
如梦令
常记溪亭日暮。沈醉不知归路。兴尽晚回舟，误入藕花深处。争渡。争渡。惊起一滩鸥鹭。 
如梦令
昨夜雨疏风骤。浓睡不消残酒。试问卷帘人，却道海棠依旧。知否。知否。应是绿肥红瘦。 
多丽（咏白菊）
小楼寒，夜长帘幕低垂。恨萧萧、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝藉，不减酴醿。 
渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时。人情好，何须更忆，泽畔东篱。 
菩萨蛮
风柔日薄春犹早。夹衫乍著心情好。睡起觉微寒。梅花鬓上残。 
故乡何处是。忘了除非醉。沈水卧时烧。香消酒未消。 
菩萨蛮
归鸿声断残云碧。背窗雪落炉烟直。烛底凤钗明。钗头人胜轻。 
角声催晓漏。曙色回牛斗。春意看花难。西风留旧寒。 
浣溪沙
莫许杯深琥珀浓。未成沈醉意先融。□□已应晚来风。 
瑞脑香消魂梦断，辟寒金小髻鬟松。醒时空对烛花红。 
浣溪沙
小院闲窗春色深。重帘未卷影沈沈。倚楼无语理瑶琴。 
远岫出山催薄暮，细风吹雨弄轻阴。梨花欲谢恐难禁。 
浣溪沙
淡荡春光寒食天。玉炉沈水袅残烟。梦回山枕隐花钿。 
海燕未来人斗草，江海已过柳生绵。黄昏疏雨湿秋千。 
凤凰台上忆吹箫
香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。 
明朝，这回去也，千万遍阳关，也即难留。念武陵春晚，云锁重楼，记取楼前绿水，应念我、终日凝眸。凝眸处，从今更数，几段新愁。 
一翦梅
红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。 
花自飘零水自流。一种相思，两处闲愁。此情无计可消除，才下眉头，却上心头。 
蝶恋花
泪湿罗衣脂粉满。四叠阳关，唱到千千遍。人道山长山又断。萧萧微雨闻孤馆。 
惜别伤离方寸乱。忘了临行，酒盏深和浅。好把音书凭过雁。东莱不似蓬莱远。 
蝶恋花
暖日晴风初破冻。柳眼梅腮，已觉春心动。酒意诗情谁与共。泪融残粉花钿重。 
乍试夹衫金缕缝。山枕斜欹，枕损钗头凤。独抱浓愁无好梦。夜阑犹剪灯花弄。 
鹧鸪天
寒日萧萧上锁窗。梧桐应恨夜来霜。酒阑更喜团茶苦，梦断偏宜瑞脑香。 
秋已尽，日犹长。仲宣怀远更凄凉。不如随分尊前醉，莫负东篱菊蕊黄。 
小重山
春到长门春草青。江梅些子破，未开匀。碧云笼碾玉成尘。留晓梦，惊破一瓯春。 
花影压重门。疏帘铺淡月，好黄昏。二年三度负东君。归来也，著意过今春。 
怨王孙
湖上风来波浩渺。秋已暮、红稀香少。水光山色与人亲，说不尽、无穷好。 
莲子已成荷叶老。青露洗、萍花汀草。眠沙鸥鹭不回头，似也恨、人归早。 
临江仙
语作“庭院深深”数阕，其声即旧临江仙也。 
庭院深深深几许，云窗雾阁常扃。柳梢梅萼渐分明。春归秣陵树，人客远安城。 
感月吟风多少事，如今老去无成。谁怜憔悴更凋零。试灯无意思，踏雪没心情。 
醉花阴
薄雾浓云愁永昼。瑞脑消金兽。佳节又重阳，玉枕纱厨，半夜凉初透。 
东篱把酒黄昏后。有暗香盈袖。莫道不消魂，帘卷西风，人似黄花瘦。 
好事近
风定落花深，帘外拥红堆雪。长记海棠开后，正是伤春时节。 
酒阑歌罢玉尊空，青缸暗明灭。魂梦不堪幽怨，更一声啼F774。 
诉衷情
夜来沈醉卸妆迟。梅萼插残枝。酒醒熏破春睡，梦远不成归。 
人悄悄，月依依。翠帘垂。更挼残蕊，更捻余香，更得些时。 
行香子
草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。 
星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。 
添字丑奴儿
窗前谁种芭蕉树，阴满中庭。阴满中庭。叶叶心心，舒卷有余情。 
伤心枕上三更雨，点滴霖霪。点滴霖霪。愁损北人，不惯起来听。 
忆秦娥
临高阁。乱山平野烟光薄。烟光薄。栖鸦归后，暮天闻角。 
断香残酒情怀恶。西风催衬梧桐落。梧桐落。又还秋色，又还寂寞。 
念奴娇（春情）
萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。 
楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。 
永遇乐
