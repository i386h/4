<!-- { "loadSidebar": true } -->
时光只解催人老，不信多情。长恨离亭。泪滴春衫酒易醒。 
梧桐昨夜西风急，淡月胧明。好梦频惊。何处高楼雁一声。 
采桑子
林间摘遍双双叶，寄与相思。朱槿开时。尚有山榴一两枝。 
荷花欲绽金莲子，半落红衣。晚雨微微。待得空梁宿燕归。 
喜迁莺
风转蕙，千露催莲。莺语尚绵蛮。尧蓂随月欲团圆。真驭降荷兰。 
褰油幕。调清乐。四海一家同乐。千官心在玉炉香。圣寿祝天长。 
喜迁莺
歌敛黛，舞萦风。迟日象筵中。分行珠翠簇繁红。云髻袅珑璁。 
金炉暖。龙香远。共祝尧龄万万。曲终休解画罗衣，留伴彩云飞。 
喜迁莺
花不尽，柳无穷。应与我情同。觥船一棹百分空。何处不相逢。 
朱弦悄。知音少。天若有情应老。劝君看取利名场。今古梦茫茫。 
喜迁莺
烛飘花，香掩烬，中夜酒初醒。画楼残点两三声。窗外月胧明。 
晓帘垂，惊鹊去。好梦不知何处。南园春色已归来。庭树有寒梅。 
喜迁莺
曙河低，斜月淡，帘外早凉天。玉楼清唱倚朱弦。余韵入疏烟。 
脸霞轻，眉翠重。欲舞钗钿摇动。人人如意祝炉香。为寿百千长。 
撼庭秋
别来音信千里。怅此情难寄。碧纱秋月，梧桐夜雨，几回无寐。 
楼高目断，天遥云黯，只堪憔悴。念兰堂红烛，心长焰短，向人垂泪。 
少年游
重阳过后，西风渐紧，庭树叶纷纷。朱阑向晓，芙蓉妖艳，特地斗芳新。 
霜前月下，斜红淡蕊，明媚欲回春。莫将琼萼等闲分。留赠意中人。 
少年游
霜花满树，兰凋蕙惨，秋艳入芙蓉。胭脂嫩脸，金黄轻蕊，犹自怨西风。 
前欢往事，当歌对酒，无限到心中。更凭朱槛忆芳容。肠断一枝红。 
少年游
芙蓉花发去年枝。双燕欲归飞。兰堂风软，金炉香暖，新曲动帘帷。 
家人拜上千春寿，深意满琼卮。绿鬓朱颜，道家装束，长似少年时。 
少年游
谢家庭槛晓无尘。芳宴祝良辰。风流妙舞，樱桃清唱，依约驻行云。 
榴花一盏浓香满，为寿百千春。岁岁年年，共欢同乐，嘉庆与时新。 
酒泉子
三月暖风，开却好花无限了，当年丛下落纷纷。最愁人。 
长安多少利名身。若有一杯香桂酒，莫辞花下醉芳茵。且留春。 
酒泉子
春色初来，遍拆红芳千万树，流莺粉蝶斗翻飞。恋香枝。 
劝君莫惜缕金衣。把酒看花须强饮，明朝后日渐离披。惜芳时。 
木兰花
东风昨夜回梁苑。日脚依稀添一线。旋开杨柳绿蛾眉，暗拆海棠红粉面。 
无情一去云中雁。有意归来梁上燕。有情无意且休论，莫向酒杯容易散。 
木兰花
帘旌浪卷金泥凤。宿醉醒来长瞢忪。海棠开后晓寒轻，柳絮飞时春睡重。 
美酒一杯谁与共。往事旧欢时节动。不如怜取眼前人，免更劳魂兼役梦。 
木兰花
燕鸿过后莺归去。细算浮生千万绪。长于春梦几多时，散似秋云无觅处。 
闻琴解佩神仙侣。挽断罗衣留不住。劝君莫作独醒人，烂醉花间应有数。 
木兰花
池塘水绿风微暖。记得玉真初见面。重头歌韵响铮琮，入破舞腰红乱旋。 
玉钩阑下香阶畔。醉后不知斜日晚。当时共我赏花人，点检如今无一半。 
木兰花
玉楼朱阁横金锁。寒食清明春欲破。窗间斜月两眉愁，帘外落花双泪堕。 
朝云聚散真无那。百岁相看能几个。别来将为不牵情，万转千回思想过。 
木兰花
朱帘半下香销印。二月东风催柳信。琵琶旁畔且寻思，鹦鹉前头休借问。 
惊鸿去后生离恨。红日长时添酒困，未知心在阿谁边，满眼泪珠言不尽。 
木兰花
杏梁归燕双回首。黄蜀葵花开应候。画堂元是降生辰，玉盏更斟长命酒。 
炉中百和添香兽。帘外青蛾回舞袖。此时红粉感恩人，拜向月宫千岁寿。 
木兰花
紫薇朱槿繁开后。枕簟微凉生玉漏。玳筵初启日穿帘，檀板欲开香满袖。 
红衫侍女频倾酒。龟鹤仙人来献寿。欢声喜气逐时新，青鬓玉颜长似旧。 
木兰花
春葱指甲轻拢捻。五彩条垂双袖卷。寻香浓透紫檀槽，胡语急随红玉腕。 
当头一曲情无限。入破铮琮金凤战。百分芳酒祝长春，再拜敛容抬粉面。 
木兰花
红绦约束琼肌稳。拍碎香檀催急衮。垅头呜咽水声繁，叶下间关莺语近。 
美人才子传芳信。明月清风伤别恨。未知何处有知音。长为此情言不尽。 
迎春乐
长安紫陌春归早。亸垂杨、染芳草。被啼莺语燕催清晓。正好梦、频惊觉。 
当此际、青楼临大道。幽会处、两情多少。莫惜明珠百琲，占取长年少。 
诉衷情
青梅煮酒斗时新。天气欲残春。东城南陌花下，逢著意中人。 
回绣袂，展香茵。叙情亲。此情拚作，千尺游丝，惹住朝云。 
诉衷情
东风杨柳欲青青。烟淡雨初晴。恼他香阁浓睡，撩乱有啼莺。 
眉叶细，舞腰轻。宿妆成。一春芳意，三月如风，牵系人情。 
诉衷情
芙蓉金菊斗馨香。天气欲重阳。远村秋色如画，红树间疏黄。 
流水淡，碧天长。路茫茫。凭高目断。鸿雁来时，无限思量。 
诉衷情
数枝金菊对芙蓉。摇落意重重。不知多少幽怨，和露泣西风。 
人散后，月明中。夜寒浓。谢娘愁卧，潘令闲眠，心事无穷。 
诉衷情
露莲双脸远山眉。偏与淡妆宜。小庭帘幕春晚，闲共柳丝垂。 
人别后，月圆时。信迟迟。心心念念，说尽无凭，只是相思。 
诉衷情
秋风吹绽北池莲。曙云楼阁鲜。画堂今日嘉会，齐拜玉炉烟。 
斟美酒，祝芳筵。奉觥船。宜春耐夏，多福庄严，富贵长年。 
诉衷情
世间荣贵月中人。嘉庆在今辰。兰堂帘幕高卷，清唱遏行云。 
持玉盏，敛红巾。祝千春。榴花寿酒，金鸭炉香，岁岁长新。 
诉衷情
海棠珠缀一重重。清晓近帘栊。胭脂谁与匀淡，偏向脸边浓。 
看叶嫩，惜花红。意无穷。如花似叶，岁岁年年，共占春风。 
胡捣练
小桃花与早梅花，尽是芳妍品格。未上东风先拆。分付春消息。 
佳人钗上玉尊前，朵朵秾香堪惜。谁把彩毫描得。免恁轻抛掷。 
殢人娇
二月春风，正是杨花满路。那堪更、别离情绪。罗巾掩泪，任粉痕沾污。争奈向、千留万留不住。 
玉酒频倾，宿眉愁聚。空肠断、宝筝弦柱。人间后会，又不知何处。魂梦里、也须时时飞去。 
殢人娇
玉树微凉，渐觉银河影转。林叶静、疏红欲遍。朱帘细雨，尚迟留归燕。嘉庆日、多少世人良愿。 
楚竹惊鸾，秦筝起雁。萦舞袖、急翻罗荐。云回一曲，更轻栊檀板。香炷远、同祝寿期无限。 
殢人娇
一叶秋高，向夕红兰露坠。风月好、乍凉天气。长生此日，见人中嘉瑞。斟寿酒、重唱妙声珠缀。 
凤箢移宫，钿衫回袂。帘影动、鹊炉香细。南真宝录，赐玉京千岁。良会永、莫惜流霞同醉。 
踏莎行
细草愁烟，幽花怯露。凭阑总是销魂处。日高深院静无人，时时海燕双飞去。 
带缓罗衣，香残蕙炷。天长不禁迢迢路。垂杨只解惹春风，何曾系得行人住。 
踏莎行
祖席离歌，长亭别宴。香尘已隔犹回面。居人匹马映林嘶，行人去棹依波转。 
画阁魂消，高楼目断。斜阳只送平波远。无穷无尽是离愁，天涯地角寻思遍。 
踏莎行
碧海无波，瑶台有路。思量便合双飞去。当时轻别意中人，山长水远知何处。 
绮席凝尘，香闺掩雾。红笺小字凭谁附。高楼目尽欲黄昏，梧桐叶上萧萧雨。 
踏莎行
绿树归莺，雕梁别燕。春光一去如流电。当歌对酒莫沈吟，人生有限情无限。 
弱袂萦春，修蛾写怨。秦筝宝柱频移雁。尊中绿醑意中人，花朝月夜长相见。 
踏莎行
小径红稀，芳郊绿遍。高台树色阴阴见。春风不解禁杨花，濛濛乱扑行人面。 
翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。 
渔家傲
画鼓声中昏又晓。时光只解催人老。求得浅欢风日好。齐揭调。神仙一曲渔家傲。 
绿水悠悠天杳杳。浮生岂得长年少。莫惜醉来开口笑。须信道。人间万事何时了。 
渔家傲
荷叶荷花相间斗。红娇绿嫩新妆就。昨日小池疏雨后。铺锦绣。行人过去频回首。 
倚遍朱阑凝望久。鸳鸯浴处波文皱。谁唤谢娘斟美酒。萦舞袖。当筵劝我千长寿。 
渔家傲
荷叶初开犹半卷。荷花欲拆犹微绽。此叶此花真可羡。秋水畔。青凉伞映红妆面。 
美酒一杯留客宴。拈花摘叶情无限。争奈世人多聚散。频祝愿。如花似叶长相见。 
渔家傲
杨柳风前香百步。盘心碎点真珠露。疑是水仙开洞府。妆景趣。红幢绿盖朝天路。 
小鸭飞来稠闹处。三三两两能言语。饮散短亭人欲去。留不住。黄昏更下萧萧雨。 
渔家傲
粉笔丹青描未得。金针彩线功难敌。谁傍暗香轻采摘。风渐渐。船头解散双鸂鶒。 
夜雨染成天水碧。朝阳借出胭脂色。欲落又开人共惜。秋气逼。盘中已见新莲菂。 
渔家傲
叶下眠未稳。风翻露飐香成阵。仙女出游知远近。羞借问。饶将绿扇遮红粉。 
一掬蕊黄沾雨润。天人乞与金英嫩。试折乱条醒酒困。应有恨。芳心拗尽丝无尽。 
渔家傲
罨画溪边停彩舫。仙娥绣被呈新样。飒飒风声来一饷。愁四望。残红片片随波浪。 
琼脸丽人青步障。风牵一袖低相向。应有锦鳞闲倚傍。秋水上。时时绿柄轻摇扬。 
渔家傲
宿蕊斗攒金粉闹。青房暗结蜂儿小。敛面似啼开似笑。天与貌。人间不是铅华少。 
叶软香清无限好。风头日脚乾催老。待得玉京仙子到。凭向道。红颜只合长年少。 
渔家傲
脸傅朝霞衣剪翠。重重占断秋江水。一曲采莲风细细。人未醉。鸳鸯不合惊飞起。 
欲摘嫩条嫌绿刺。闲敲画扇偷金蕊。半夜月明珠露坠。多少意，红腮点点相思泪。 
渔家傲
越女采莲江北岸。轻桡短棹随风便。人貌与花相斗艳。流水慢，时时照影看妆面。 
莲叶层层张绿伞。莲房个个垂金盏。一把藕丝牵不断。红日晚。回头欲去心撩乱。 
渔家傲
粉面啼红腰束素。当年拾翠曾相遇。密意深情谁与诉。空怨慕，西池夜夜风兼露。 
池上夕阳笼碧树。池中短棹惊微雨。水泛落英何处去。人不语，东流到了无停住。 
渔家傲
幽鹭慢来窥品格。双鱼岂解传消息。绿柄嫩香频采摘。心似织。条条不断谁牵役。 
粉泪暗和清露滴。罗衣染尽秋江色。对面不言情脉脉。烟水隔。无人说似长相忆。 
渔家傲
楚国细腰元自瘦。文君腻脸谁描就。日夜声声催箭漏。昏复昼。红颜岂得长如旧。 
醉折嫩房和蕊嗅。天丝不断清香透。欲傍小阑凝坐久。风满袖。西池月上人归后。 
渔家傲
嫩绿堪裁红欲绽。蜻蜓点水鱼游畔。一霎雨声香四散。风飐乱。高低掩映千千万。 
