<!-- { "loadSidebar": true } -->
街槐阴下玉骢嘶。苦相催。醉中归。可惜明朝，秋色满东篱。只恐又成轻别也，情脉脉，恨凄凄。 
满庭芳（乙已八月十日登博见楼作）
丹＿浮空，琉璃耀日，上云楼阁眈眈。□□居士，燕坐息玄谈。十载劳心问道，今悟罢、截日停参。凝神处，九苞丹凤，翔舞在山南。 
喃喃。成障碍，千经万论，从此休贪。且陶陶兀兀，对酒醺酣。清兴有时狂放，扁舟上、绿水澄潭。渔歌起，从他两岸，齐笑老翁憨。 
卜算子
人事几时穷，我性偏宜静。世上谁无富贵心，到了须由命。 
闲里且偷安，醉后休教醒。醉里高妙入神，妙处君须听。 
卜算子
梅蕾破香时，雪月交光夜。何处飞来两玉娥，体态双闲雅。 
纵目碧城楼，劝酒留云榭。唱底仙家古道情，分付知音者。 
瑞鹧鸪（登博见楼作）
与君蹑足共凭阑。俯视周回四面山。目静鲁邦心渺渺，气吞梦泽意闲闲。 
烟云变化更明晦，乌鹊忘机互往还。唤取黄尘冠盖客，暂来徒倚片时间。 
瑞鹧鸪
几时芟棘翦蒿蓬。付我天然地一弓。乔木茂林森耸耸，遥岑叠嶂碧重重。 
水心台榭超尘表，楼上乾坤跨域中。黄鹤巴陵千古事，那知不是此衰翁。 
感皇恩（雁汊泊舟作）
秋意满江湖，雨轻风熟，上水扁舟片帆速。远山低岸，贪看浅红深绿。不知回柁尾，沧湾宿。 
推枕起来，举杯相属。休叹风尘为微禄。几年行路，但觉登临不足。且翻楚调入，清江曲。 
临江仙（同王侯二公登裴公亭）
忽忆裴公台上去，远空秋气棱棱。万山一水秀还明。此时三楚客，何意续骚经。 
爱竹子猷参杖履，能诗侯喜同登。赓酬不尽古今情。清风生白尘，侧月照疏星。 
好事近（和人题渭川钓渔图韵）
风景好樵川，郭外三洲烟渚。过尽古今清逸，奈天公不与。 
地灵人意曾符同，留待烟霞侣。一棹轻舟开岸，弄滩声风雨。 
好事近
宿面浅匀妆，梅粉旋生春色。绣草冠儿宫样，系丁香新缬。 
凤檀槽上四条弦，轻□□□攧。恰似浔阳江畔，话长安时节。 
鹊桥仙（乙巳第四次雪）
银花千里，玉阶三尺，远近高低一色。天公今岁被诗催，特地放、冬前四白。 
梅梢竹外，频频轻撼，嫌乱瑶芳素质。耐寒相对不胜清，毡帐底、偎红未得。 
木兰花慢
残红吹尽了，换新绿、染疏林。正杜宇催归，行人贪路，天气轻阴。江亭旧游宴处，但遥山、数叠晚云深。犹忆佳人敛黛，为予别泪盈襟。 
而今。旅况难禁。逢胜概、懒登临。念景熟难忘，情多易感，取次关心。平明又西去也，望关山、古道马骎骎。回首当年一梦，笑将浊酒重斟。 
木兰花慢（登楼观稼作）
无言凭燕几，爱香袅、博山炉。正暖日辉辉，晴云淡淡，千里平芜。田家尽收刈了，见牛羊、下垅暝烟孤。闻说丰年景致，老农击攘呜呜。 
狂夫。素乏良图。从上策、赋归欤。有千亩松筠，三洲风月，尽遂吾初。凭谁去西塞岸，问玄真、此意果何如。寂寞无人共乐，醉乡是我华胥。 
木兰花慢（思旧事有作）
对轩辕古镜，照华发、短刁骚。念壮岁心情，平生志气，可笑徒劳。云中谩夸魏尚，请休论、定远说班超。总是黄粱一梦，怎如尘外逍遥。 
蛮徭。洞入云霄。算无分、到仙曹。愿归隐闽山，来临渭水，葺个云巢。楼居共、真仙伴侣，又有时、混迹入渔樵。且恁随缘玩世，帝乡路觉迢迢。 
木兰花慢
朝天门外路，路坦坦、走去声瑶京。悔年少狂图，争名远宦，为米孤征。星星。半凋鬓发，事千端、回首只堪惊。居士新来悟也，渭川小隐初成。 
临清。巧创幽亭。真富贵、享安荣。有猿鸟清讴，松篁森卫，桧柏双旌。蛙鸣。自然鼓吹，粲林华、前后锦围屏。须信早朝鸡唱，未如夜枕滩声。 
木兰花慢（看春有感）
平生花恨少，又那得、酒中愁。自禅板停参，薄团悟罢，身世忘忧。南柯旧时太守，尽当年、富贵即时休。莫羡痴儿小子，心心念念封候。 
优游。取次凝眸。春浩浩、思悠悠。爱万木欣荣，幽泉流注，好鸟勾舟、感生生、自然造化，玩吾心、此外复何求。应有知音共赏，定当一语相投。 
柳梢青
叶下云行，亭皋风静，凉雨丝丝。断雁孤鸣，寒蛩相应，寂寂书帏。 
蒲团纸帐兰台。梦不到、邯郸便回。蚁穴荣华，人间功业，都恼人怀。 
鹧鸪天（城南书院饯别张南轩赴阙奏事知严州吕胜己）
竹树萧萧屋数椽。平湖漫漫纳通川。有时竹杖芒鞋至，醉著山光水色间。 
成小隐，未经年。功名夷路稳加鞭。逢时且数中书考，他日还寻独乐园。 
鹧鸪天
记得追游故老家。红莲幕府在长沙。放船桥口秋随月，走马春园马氏故宫有会春园。夜踏花。 
思往昔，谩咨嗟。几番魂梦转天涯。葵轩老子今何在，岳麓风雩噪暮鸦。岳麓书院旁有风雩亭 
鹧鸪天
一夜春寒透锦帏。满庭花露起多时。垒金梳子双双耍，铺翠花儿袅袅垂。 
人去后，信来稀。等闲屈指数归期。门前恰限行人至，喜鹊如何圣得知。 
鹧鸪天
日日楼心与画眉。松分蝉翅黛云低。象牙白齿双梳子，驼骨红纹小棹蓖。 
朝暮宴，浅深杯。更阑生怕下楼梯。徐娘怪我今疏懒，不及卢郎年少时。 
鹧鸪天
纸帐虚明好醉眠。博山轻袅水沈烟。了知世上都如梦，须信壶中别有天。 
知我者，为君言。道人有个好因缘。丹成有日归云路，且醉梅花作地仙。 
点绛唇（长沙送同官先归邵武）
满路梅花，为谁开遍春风萼。短亭萧索。草草传杯酌。 
送子先归，我羡辽东鹤。他年约。瘦藤芒＿。共子同丘壑。 
点绛唇
日月无根，循环常共天难老。世间扰扰。只见闲烦恼。 
满酌高吟，便是今生了。还知道。旧时官好。几个新华表。 
点绛唇
一叶扁舟，浮家来向江边住。这回归去。作个渔樵侣。 
不挂征帆，也莫摇双橹。天涯路。云山烟渚。总是留人处。 
点绛唇
桂子飘香，江南秋老霜风作。自怜漂泊。几度伤离索。 
孤馆迢迢，满引村醪酌。情无著。好音难托。又失黄花约。 
点绛唇（代作，贺生子）
瑞气盈门，神仙谪下看看到。已知消耗。弧矢呈祥了。 
种德阴功，自有多男报。还知道。果生蓬岛。不比人间早。刘梦得诗云：海中仙果子生迟。 
鱼游春水
林梢听布谷。郭外舒怀仍快目。平田浩荡，氵虢々泉鸣暗谷。香稻吐芒针棘细，秀麦摇风波浪绿。山童野老，意亲情熟。 
我待休官弃禄。屏迹幽闲安退缩。渭川千亩修篁，巑巑绀玉。顾盼滩流萦八节，呼吸湖光穿九曲。贪求自乐，尽忘尘俗。 
霜天晓角（题九里驿）
晓来风作。病怯春衫薄。郭外溪山明秀，红尘里、自拘缚。 
村酒频斟酌。野花偏绰约。十载人非物是，惊回首、梦初觉。 
虞美人（咏菊）
疏风摆撼芙蓉沼。垅上梅英小。谁家姊妹去寻芳。粉面云鬟参杂、汉宫妆。 
邯郸奏罢宫中乐。邂逅同杯酌。老来花酒制颓龄。为爱嫣然娇靥、斗盈盈。 
虞美人
年年冬后心情快。常是留宾醉。尊前笑靥粲金钿，更有半黄枨橘、满堆盘。 
人人爱道休官去。总是闲言语。古今文士与贤才。为甚独高陶令、赋归来。 
虞美人（月下听琴，西湖作）
横波清翦西湖水。黛拂吴山翠。藕丝衫子水沈香。坐久冰肌玉骨、起微凉。 
金徽泛柳听佳句。叠叠胎仙舞。曲终松下小盘桓。风露泠泠、直欲便骖鸾。 
菩萨蛮
遥山几叠天边碧。故教遮断天涯客。楼倚暮云端。春风罗袖寒。 
与君千里别。共此关山月。皓月一般明。君心怎敢凭。 
菩萨蛮（题莲花庵）
岭猿啸罢千山碧。小庵虚室团团白。庵在小山头。从来少客游。 
道人方打坐。举袖来迎我。问我此来因。拈花与道人。 
南歌子
湛露凉亭馆，香风散芰荷。晚来月色似金波。间绿围红、同伴雪儿歌。 
年少风流足，情深欢会多。佳人月下拜嫦娥。不似隔年牛女、望星河。 
八声甘州（怀渭川作）
自秋来、多病意无聊，不作渭川游。想兰菊凋疏，松筠茂密，亭馆清幽。四望遥山万叠，叠叠翠光浮。人道蓬莱岛，彷佛瀛洲。 
居士心迷丘壑，念迂疏老懒，难觅封侯。看才能成事业，且自抽头。携老稚、团栾百口，要他年、在此作菟裘。无言也，此生心事，都付东流。 
如梦令
花上娇莺哑咤。著色江南图画。可惜好春风，有酒无人同把。拚舍。拚舍。独醉好天良夜。 
如梦令（同官新得故官故姬）
王谢堂前旧燕。毕意情高意远。只恐宠恩深，后会不教人见。深劝。深劝。不枉追欢一遍。 
如梦令（催梅雪）
梅雪渐当时候。访问全无消耗。凭仗小阳春，催取南枝先到。然后。然后。雪月交光同照。 
西江月（为内子寿）
日日齐眉举案，年年劝酒持觥。今年著意寿卿卿。幼稚绵绵可庆。 
官冷未尝贫贱，家肥胜似功名。所为方便合人情。管取前途更永。 
渔家傲（沅州作）
长记浔阳江上宴。庾公楼上凭阑遍。北望淮山连楚甸。真伟观。中原气象依稀见。 
漂泊江湖波浪远。依然身在蛮溪畔。愁里不知时节换。春早晚。杜鹃声里飞花满。 
渔家傲
闻道西洲梅已放。几时乘兴同寻访。稚子携壶翁策杖。徐徐往。青山绿水皆堪赏。 
满月当空川晃晃。却呼艇子摇双桨。几阵浓香新酝酿。波溶漾。宛然身在西湖上。 
渔家傲
特为梅花来渭水。有人折得横梢至。粉毖香慳春意未。多应是。江南信息争先寄。 
水绿山青风日美。此时正惬幽人意。驱使风光佳句里。□满纸。却将旧日诗词比。 
杏花天
当年悔我抛生计。趁升斗、蛮乡远地。谁知事向无心起。回首邯郸梦里。 
风雪满□□□□。最好处、吴头楚尾。青山本是强人意。更时见、梅花助美。 

　
赵长卿
水龙吟（酴醿?春景）
韶华迤逦三春暮。飞尽繁红无数。多情为与，牡丹长约，年年为主。晓露凝香，柔条千缕，轻盈清素。最堪怜，玉质冰肌婀娜，江梅谩休争妒。 
翠蔓扶疏隐映，似碧纱笼罩，越溪游女。从前爱惜娇姿，终日愁风怕雨。夜月一帘，小楼魂断，有思量处。恐因循易嫁，东风烂熳，暗随春去。 
念奴娇（梅）
小春时候，见早梅吐玉，裁琼妆白。点点枝头光照眼，恼损柔肠情客。暗里芳心，出群标致，经岁成疏隔。如今风韵，何人依旧冰雪。 
冷艳潇洒天然，香姿肯易许，游蜂狂蝶。夜半黄昏担带了，多少清风明月。宋玉虽悲，元超虽恨，见了千愁歇。东君还许，有情取次攀折。 
满庭芳（元日）
爆竹声飞，屠苏香细，华堂歌舞催春。百年消息，经半已凌人。念我功名冷落，又重是、一岁还新。惊心事，安仁华鬓，年少已逡巡。 
