<!-- { "loadSidebar": true } -->
轻红腻白。步步熏兰泽。约腕金环重，宜装饰。未知安否，一向无消息。不似寻常忆。忆后教人，片时存济不得。 
长相思
铁瓮城高，蒜山渡阔，干云十二层楼。开尊待月，掩箔披风，依然灯火扬州。绮陌南头。记歌名宛转，乡号温柔。曲槛俯清流。想花阴、谁系兰舟。 
念凄绝秦弦，感深荆赋，相望几许凝愁。勤勤裁尺素，奈双鱼、难渡瓜洲。晓鉴堪羞。潘鬓点、吴霜渐稠。幸于飞、鸳鸯未老，不应同是悲秋。 
满庭芳（三之一）
山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。 
销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。 
满庭芳（三之二）
红蓼花繁，黄芦叶乱，夜深玉露初零。霁天空阔，云淡梦江清。独棹孤蓬小艇，悠悠过、烟渚沙汀。金钩细，丝纶慢卷，牵动一潭星。 
时时，横短笛，清风皓月，相与忘形。任人笑生涯，泛梗飘萍。饮罢不妨醉卧，尘劳事、有耳谁听。江风静，日高未起，枕上酒微醒。 
满庭芳（三之三）
碧水惊秋，黄云凝暮，败叶零乱空阶。洞房人静，斜月照徘徊。又是重阳近也，几处处，砧杵声催。西窗下，风摇翠竹，疑是故人来。 
伤怀。增怅望，新欢易失，往事难猜。问篱边黄菊，知为谁开。谩道愁须殢酒，酒未醒、愁已先回。凭阑久，金波渐转，白露点苍苔。 
江城子（三之一）
西城杨柳弄春柔。动离忧。泪难收。犹记多情，曾为系归舟。碧野朱桥当日事，人不见，水空流。 
韶华不为少年留。恨悠悠。几时休。飞絮落花时候、一登楼。便做春江都是泪，流不尽，许多愁。 
江城子（三之二）
南来飞燕北归鸿。偶相逢。惨愁容。绿鬓朱颜，重见两衰翁。别后悠悠君莫问，无限事，不言中。 
小槽春酒滴珠红。莫匆匆。满金钟。饮散落花流水、各西东。后会不知何处是，烟浪远，暮云重。 
江城子（三之三）
枣花金钏约柔荑。昔曾携。事难期。咫尺玉颜，和泪锁春闺。恰似小园桃与李，虽同处，不同枝。 
玉笙初度颤鸾篦。落花飞。为谁吹。月冷风高，此恨只天知。任是行人无定处，重相见，是何时。 
满园花
一向沈吟久。泪珠盈襟袖。我当初不合、苦撋就。惯纵得软顽，见底心先有。行待痴心守。甚捻著脉子，倒把人来僝僽。 
近日来、非常罗皂丑。佛也须眉皱。怎掩得众人口，待收了孛罗。罢了从来斗。从今后。休道共我，梦见也、不能得句。 
迎春乐
菖蒲叶叶知多少。惟有个、蜂儿妙。雨晴红粉齐开了。露一点、娇黄小。 
早是被、晓风力暴。更春共、斜阳俱老。怎得香香深处，作个蜂儿抱。 
鹊桥仙
纤云弄巧，飞星传恨，银汉迢迢暗度。金风玉露一相逢，便胜却、人间无数。 
柔情似水，佳期如梦，忍顾鹊桥归路。两情若是久长时，又岂在、朝朝暮暮。 
菩萨蛮
虫声泣露惊秋枕。罗帏泪湿鸳鸯锦。独卧玉肌凉。残更与恨长。 
阴风翻翠幔。雨涩灯花暗。毕竟不成眠。鸦啼金井寒。 
减字木兰花
天涯旧恨。独自凄凉人不问。欲见回肠。断尽金炉小篆香。 
黛蛾长敛。任是春风吹不展。困倚危楼。过尽飞鸿字字愁。 
木兰花
秋容老尽芙蓉院。草上霜花匀似翦。西楼促坐酒杯深，风压绣帘香不卷。 
玉纤慵整银筝雁。红袖时笼金鸭暖。岁华一任委西风，独有春红留醉脸。 
画堂春
落红铺径水平池。弄晴小雨霏霏。杏园憔悴杜鹃啼。无奈春归。 
柳外画楼独上，凭阑手捻花枝。放花无语对斜晖。此恨谁知。 
千秋岁
水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。 
忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。 
踏莎行
雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。 
驿寄梅花，鱼传尺素。砌成此恨无重数。郴江幸自绕郴山，为谁流下潇湘去。 
蝶恋花
晓日窥轩双燕语。似与佳人，共惜春将暮。屈指艳阳都几许。可无时霎闲风雨。 
流水落花无问处。只有飞云，冉冉来还去。持酒劝云云且住。凭君碍断春归路。 
一落索
杨花终日空飞舞，奈久长难驻。海潮虽是暂时来，却有个、堪凭处。 
紫府碧云为路。好相将归去。肯如薄幸五更风，不解与、花为主。 
丑奴儿
夜来酒醒清无梦，愁倚阑干。露滴轻寒。雨打芙蓉泪不干。 
佳人别后音尘悄，瘦尽难拚。明月无端。已过红楼十二间。 
南乡子
妙手写徽真。水翦双眸点绛唇。疑是昔年窥宋玉，东邻。只露墙头一半身。 
往事已酸辛。谁记当年翠黛颦。尽道有些堪恨处，无情。任是无情也动人。 
醉桃源（以阮郎归歌之亦可）
碧天如水月如眉。城头银漏迟。绿波风动画船移。娇羞初见时。 
银烛暗，翠帘垂。芳心两自知。楚台魂断晓云飞。幽欢难再期。 
河传（二之一）
乱花飞絮。又望空斗合，离人愁苦。那更夜来，一霎薄情风雨。暗掩将、春色去。 
篱枯壁尽因谁做。若说相思，佛也眉儿聚。莫怪为伊，底死萦肠惹肚。为没教、人恨处。 
河传（二之二）
恨眉醉眼。甚轻轻觑著，神魂迷乱。常记那回，小曲阑干西畔。鬓云松、罗袜刬。 
丁香笑吐娇无限。语软声低，道我何曾惯。云雨未谐，早被东风吹散。闷损人、天不管。 
浣溪沙（五之一）
漠漠轻寒上小楼。晓阴无赖似穷秋。淡烟流水画屏幽。 
自在飞花轻似梦，无边丝雨细如愁。宝帘闲挂小银钩。 
浣溪沙（五之二）
香靥凝羞一笑开。柳腰如醉肯相挨。日长春困下楼台。 
照水有情聊整鬓，倚阑无绪更兜鞋。眼边牵系懒归来。 
浣溪沙（五之三）
霜缟同心翠黛连。红绡四角缀金钱。恼人香爇是龙涎。 
枕上忽收疑是梦，灯前重看不成眠。又还一段恶因缘。 
浣溪沙（五之四）
脚上鞋儿四寸罗。唇边朱粉一樱多。见人无语但回波。 
料得有心怜宋玉，只应无奈楚襄何。今生有分共伊麽。 
浣溪沙（五之五）
锦帐重重卷暮霞。屏风曲曲斗红牙。恨人何事苦离家。 
枕上梦魂飞不去，觉来红日又西斜。满庭芳草衬残花。 
如梦令（五之一）
门外鸦啼杨柳。春色著人如酒。睡起熨沈香，玉腕不胜金斗。消瘦。消瘦。还是褪花时候。 
如梦令（五之二）
遥夜沈沈如水。风系驿亭深闭。梦破鼠窥灯，霜送晓寒侵被。无寐。无寐。门外马嘶人起。 
如梦令（五之三）
幽梦匆匆破后。妆粉乱痕沾袖。遥想酒醒来，无奈玉销花瘦。回首。回首。绕岸夕阳疏柳。 
如梦令（五之四）
楼外残阳红满。春入柳条将半。桃李不禁风，回首落英无限。肠断。肠断。人共楚天俱远。 
如梦令（五之五）
池上春归何处。满目落花飞絮。孤馆悄无人，梦断月堤路。无绪。无绪。帘外五更风雨。 
阮郎归（四之一）
退花新绿渐团枝。扑人风絮飞。秋千未拆水平堤。落红成地衣。 
游蝶困，乳莺啼。怨春春怎知。日长早被酒禁持。那堪更别离。 
阮郎归（四之二）
宫腰袅袅翠鬟松。夜堂深处逢。无端银烛殒秋风。灵犀得暗通。 
身有恨，恨无穷。星河沈晓空。陇头流水各西东。佳期如梦中。 
阮郎归（四之三）
潇湘门外水平铺。月寒征棹孤。红妆饮罢少踟蹰。有人偷向隅。 
挥玉箸，洒真珠。梨花春雨余。人人尽道断肠初。那堪肠已无。 
阮郎归（四之四）
湘天风雨破寒初。深沈庭院虚。丽谯吹罢小单于。迢迢清夜徂。 
乡梦断，旋魂孤。峥嵘岁又除。衡阳犹有雁传书。郴阳和雁无。 
满庭芳（三之一）
北苑研膏，方圭圆璧，名动万里京关。碎身粉骨，功合上凌烟。尊俎风流战胜，降春睡、开拓愁边。纤纤捧，香泉溅乳，金缕鹧鸪斑。 
相如，方病酒，一觞一咏，宾有群贤。便扶起灯前，醉玉颓山。搜揽胸中万卷，还倾动、三峡词源。归来晚，文君未寝，相对小妆残。 
满庭芳（三之一）
晓色云开，春随人意，骤雨才还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。 
多情。行乐处，珠钿翠盖，玉辔红缨。渐酒空金榼，花困蓬瀛。豆寇梢头旧恨，十年梦、屈指堪惊。恁阑久，疏烟淡日，寂寞下芜城。 
满庭芳（茶词?三之一）
雅燕飞觞，清谈挥座，使君高会群贤。密云双凤，初破缕金团。窗外炉烟似动。开瓶试、一品香泉。轻淘起，香生玉尘，雪溅紫瓯圆。 
娇鬟。宜美盼，双擎翠袖，稳步红莲。坐中客翻愁，酒醒歌阑。点上纱笼画烛，花骢弄、月影当轩。频相顾，余欢未尽，欲去且流连。 
桃源忆故人
玉楼深锁薄情种。清夜悠悠谁共。羞见枕衾鸳凤。闷即和衣拥。 
无端画角严城动。惊破一番新梦。窗外月华霜重。听彻梅花弄。 
词笑令（十首并诗?①王昭君）
诗曰：汉宫选女适单于。明妃敛袂登毡车。玉容寂寞花无主，顾影低回泣路隅。行行渐入阴山路。目送征鸿入云去。独抱琵琶恨更深，汉宫不见空回顾。 
回顾。汉宫路。杆拨檀槽鸾对舞。玉容寂寞花无主。顾影偷弹玉箸。未央宫殿知何处。目送征鸿南去。 
词笑令（②乐昌公主）
诗曰：金陵往昔帝王州。乐昌主第最风流。一朝隋兵到江上，共抱凄凄去国愁。越公万骑鸣箫鼓。剑拥玉人天上去。空携破镜望江尘，千古江枫笼辇路。 
辇路。江枫古。楼上吹箫人在否。菱花半璧香尘污。往日繁华何处。旧欢新爱谁是主。啼笑两难分付。 
词笑令（③崔徽）
诗曰：蒲中有女号崔徽。轻似南山翡翠儿。使君当日最宠爱，坐中对客常拥持。一见裴郎心似醉。夜解罗衣与门吏。西门寺里乐未央，乐府至今歌翡翠。 
翡翠。好容止。谁使庸奴轻点缀。裴郎一见心如醉。笑里偷传深意。罗衣中夜与门吏。暗结城西幽会。 
词笑令（④无双）
诗曰：尚书有女名无双。蛾眉如画学新妆。姊家仙客最明后，舅母惟只呼王郎。尚书往日先曾许。数载睽违今复遇。闻说襄王二十年，当时未必轻相慕。 
相慕。无双女。当日尚书先曾许。王郎明俊神仙侣。肠断别离情苦。数年睽恨今复遇。笑指襄江归去。 
词笑令（⑤灼灼）
诗曰：锦城春暖花欲飞。灼灼当庭舞柘枝。相君上客河东秀，自言那复旁人知。妾愿身为梁上燕。朝朝暮暮长相见。云收月堕海沈沈，泪满红绡寄肠断。 
