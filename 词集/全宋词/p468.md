<!-- { "loadSidebar": true } -->
百花头上立，且休问、向北开迟。老了何郎，不成便无诗。惟只有、西州倦客，怕说著、西湖旧时。难忘处，放鹤山空人未归。 
祝英台近（为自得齐赋）
水空流，心不竞，门掩柳阴早。芸暖书芗，声压四檐悄。断尘飞远清风，人间醒醉，任蝶梦、何时分晓。 
古音少。素琴久已无弦，俗子未知道。听雨看云，依旧静中好。但教春气融融，一般意思，小窗外、不除芳草。 
华胥引（赋松花）
碧浮春盖，黄点秋旗，细芳泛月。露委残钗，烟梳高髻曾戏折。几度宿寄山房，□麹尘云屑。香入蜂须，蜜房风味应别。 
篘酒浮汤，爱霏霏、粉黄清绝。嫩苞新子，凭谁香歌五粒。只怕东风吹尽，长萧萧黄发。独鹤归来，满庭零乱金雪。 
甘州（题曾心传藏温日观墨蒲萄画卷）
相不劳、添竹引龙须，断梗忽传芳。记珠悬润碧，飘摇秋影，曾印禅窗。诗外片云落莫，错认是花光。无色空尘眼，雾老烟荒。 
一翦静中生意，任前看冷淡，真味深长。有清风如许，吹断万红香。且休教夜深人见，怕误他、看月上银床。凝眸久，却愁卷去，难博西凉。 

　
韩信同
沁园春（寿南窗叶知录）
望紫云翁，启明在东，长庚在西。但空有寸心，荆州江汉，未能百里，弱水沙黎。菊底秋深，樵边信至，一曲阳春草木知。长吟咏，觉声如韩操，骨似陶诗。 
不应鬓发能稀。七十寿强如六十耆。想高谈倾坐，风斯下矣，微乱漱物，清且涟漪。谩说翁，休夸淇叟，用舍行藏各有时。真修养，有近思家学，字字参芝。 

　
王炎午
沁园春
又是年时，杏红欲脸，柳绿初芽。奈寻春步远，马嘶湖曲，卖花声过，人唱窗纱。暖日晴烟，轻衣罗扇，看遍王孙七宝车。谁知道，十年魂梦，风雨天涯。 
休休何必伤嗟。谩赢得、青青两鬓华。且不知门外，桃花何代，不知江左，燕子谁家。世事无情，天公有意，岁岁东风岁岁花。拚一笑，且醒来杯酒，醉后杯茶。 

　
徐瑞
点绛唇
多事春风，年年绿遍江南草。罗裙色好。莫把相如恼。 
梦入瑶台，搔背麻姑爪。还惊觉。杜鹃啼早。一夜相思老。 

　
王去疾
菩萨蛮
吴波深波声急。阑干下瞰鱼龙宅。江北与江南。斜阳山外山。 
十洲三岛地。梦里身曾至。今日醉危亭。神仙邀我盟。 
忆旧游（前题分得论字）
正落花时节，憔悴东风，绿满愁痕。悄客梦惊呼伴侣，断鸿有约，回泊归云。江空共道惆怅，夜雨隔篷闻。尽世外纵横，人间恩怨，细酌重论。 
叹他乡异县，渺旧雨新知，历落情真。匆匆那忍别，料当君思我，我亦思君。人生自非麋鹿，无计久同群。此去重销魂，黄昏细雨人闭门。 

　
陈恕可
水龙吟（浮翠山房拟赋白莲）
素姬初宴瑶池，佩环误落云深处。分香华井，洗妆湘渚，天姿淡泞。碧盖吹凉，玉冠迎晓，盈盈笑语。记当时乍识，江明夜静，只愁被、婵娟误。几点沙边飞鹭。旧盟寒、无迷烟雨。相思未尽，纤罗曳水，清铅泣露。玉镜台空，银瓶绠绝，断魂何许。待今宵试探，中流一叶，共凌波去。 
齐天乐（余闲书院拟赋蝉）
碧柯摇曳声何许，阴阴晚凉庭院。露湿身轻，风生翅薄，昨夜绡衣初翦。琴丝宛转。弄几曲新声，几番凄惋。过雨高槐，为渠一洗故宫怨。 
清虚襟度漫与，向人低诉处，幽思无限。败叶枯形，残阳绝响，消得西风肠断。尘情已倦。任翻鬓云寒，缀貂金浅。蜕羽难留，顿觉仙梦远。 
齐天乐（同上）
蜕仙飞佩流空远，珊珊数声林杪。薄暑眠轻，浓阴听久，勾引凄凉多少。长吟未了。想犹怯高寒，又移深窈。与整绡衣，满身风露正清晓。 
微薰庭院昼永，那回曾记得，如诉幽抱。断响难寻，余悲独省，叶底还惊秋早。齐宫路杳。叹往事魂消，夜阑人悄。谩省轻盈，粉奁双鬓好。 
桂枝香（天柱山房拟赋蟹）
西风故国。记乍免内黄，归梦溪曲。还是秦星夜映，楚霜秋足。无肠枉抱东流恨，任年年、褪匡微绿。草汀篝火，芦洲纬箔，早寒渔屋。 
叙旧别、芳篘荐玉。正香擘新橙，清泛佳菊。依约行沙乱雪，误惊窗竹。江湖岁晚相思远，对寒灯、谩怀幽独。嫩汤浮眼，枯形蜕壳，断魂重续。 

　
刘铉
少年游（戏友人与女客对棋）
石榴花下薄罗衣。睡起却寻棋。未省高低，被伊春笋，拈了白玻璃。 
钏脱钗斜浑不省，意重子声迟。对面痴心，只愁必局，肠断欲输时。 
蝶恋花（送春）
人自怜春春未去。萱草石榴，也解留春住。只道送春无送处。山花落得红成路。 
高处莺啼低蝶舞。何况日长，燕子能言语。会与光阴相客主。晴云又卷西边雨。 
乌夜啼（石榴）
垂杨影里残红。甚匆匆。只有榴花、全不怨东风。暮雨急。晓鸦湿。绿玲珑。比似茜裙初染、一般同。 

　
梁明夫
贺新郎（寿吕道山四十九岁）
万里天去。见浔阳江上，风引仙舟淮浦。到得玉阶方寸地，历历苍生辛苦。要尽活、江南一路。昼绣归来沾御渥，听邦人、箫鼓迎初度。龟与鹤，亦掀舞。 
前身定是磻溪吕。笑当时、八十始卜，非熊非虎。试数行年逢革卦，革命正逢汤武。真千载、风云会遇。拟向庐山招五老，诣道山、同献蓬莱赋。仍剪菊，荐秋露。 

　
梅坡
鹊桥仙（三月廿一）
华桐日永，泛兰风细，节近朱明十日。玉麟何事吐书来，瑞世应、文章东壁。 
绿衣戏彩，金樽酌醴，兰玉阶庭森列。更看千岁树青青，管取并、三槐手植。 
满江红（四月初六）
天佑生贤，安排处、麦秋六日。人尽道、英雄慷慨，中兴人物。佛祖庆生宜后两，洞宾初度犹迟七。欲急流勇退作神仙，如何得。 
州县考，劳书绩。东西府，今虚席。看台星北拱，寿星南极。即见紫泥书下逮，须还班头立。愿得君、千载庆风云，齐箕翼。 
水调歌头（寿马守?五月十八）
五月进农黍，三叶换阶蓂。不知今夕何夕，嵩岳床生申。莲幕泮宫小试，花县二车偏历，所至蔼芳声。一札颁明诏，千里寄专城。 
席方温，边报警，塞飞尘。腹中数万兵甲，笑却狄人兵。金印明年如斗，黄阁有人引类，阔步到公卿。遥拜祝椿算，长愿待枫宸。 
千秋岁引（寿女人?八月初二）
两叶蓂开，千年桃熟，恰近秋期十三日。寿星辉映福星现，寿山高对城山立。蕊宫仙，王母宴，瑶池客。 
齐劝芳樽斟玉液。齐唱新词翻玉笛。岁岁今朝陪燕集。荣华富贵长年出，重重锦上花添色。谢庭兰，燕山桂，登科必。 

　
徐观国
蓦山溪
儒官措大，是官曰都得做。宰相故崇下，呼召也须同，太原公子，能武又能文，闲暇里，抱琴书，车马时相过。 
樽开北海，减请还知么。叵耐这点徒，刚入词、把人点污。儒冠屈辱，和我被干连，累告讦，孟尝君，带累三千处。 

　
阮郎中
失调名（赠妓）
东风捻就，腰儿纤细。系的粉裙儿不起。近来只惯掌中看，忍教在、烛花影里。 
更阑应是，酒红微褪。暗蹙损、眉儿娇翠。夜深著两小鞋儿，靠那处、屏风立地。 

　
俞克成
蝶恋花（怀旧）
梦断池塘惊乍晓。百舌无端，故作枝头闹。报道不禁寒料峭。未教舒展闲花草。 
尽日帘垂人不到。老去情疏，底事伤春瘦。相对一樽归计早。玉山不减巫山好。 

　
胡浩然
万年欢（上元）
灯月交光，渐轻风布暖，先到南国。罗绮娇容，十里绛纱笼烛。花艳惊郎醉目。有多少、佳人如玉。春衫袂，整整齐齐，内家新样妆束。 
欢情未足。更兰谩勾牵旧恨，萦乱心曲。怅望归期，应是紫姑频卜。暗想双眉对蹙。断弦待、鸾胶重续。休迷恋，野草闲花，凤箫人在金谷。 
东风齐著力（除夕）
残腊收寒，三阳初转，已换年华。东君律管，迤逦到山家。处处笙簧鼎沸，会佳宴、坐列仙娃。花丛里，金炉满爇，龙麝烟斜。 
此景转堪夸。深意祝、寿同福海增加。玉觥满泛，且莫厌流霞。幸有迎春寿酒，银瓶浸、几朵梅花。休辞醉，园林秀色，百草萌牙。 
送入我门来（除夕）
荼垒安扉，灵馗挂户，神傩烈竹轰雷。动念流光，四序式周回。须知今岁今宵尽，似顿觉明年明日催。向今夕，是处迎春送腊，罗绮筵开。 
今古偏同此夜，贤愚共添一岁，贵贱仍偕。互祝遐龄，山海固难摧。石崇富贵篯铿寿，更潘岳仪容子建才。仗东风尽力，一齐吹送，入此门来。 
春霁（春晴）
迟日融和，乍雨歇东郊，嫩草凝碧。紫燕双飞，海棠相衬，妆点上林春色。点然望极。因人天气浑无力。又听得。园苑，数声莺啭柳阴直。 
当此暗想，故国繁华，俨然游人，依旧南陌。院深沈、梨花乱落，那堪如练点衣白。酒量顿宽洪量窄。算此情景，除非殢酒狂欢，恣歌沈醉，有谁知得。 
满庭芳（吉度）
潇酒佳人，风流才子，天然分付成双。兰堂绮席，烛影耀荧煌。数辐红罗绣帐，宝妆篆、金鸭焚香。分明是，芙渠浪里，一对浴鸳鸯。 
欢娱，当此际，山盟海誓，地久天长。顾五男二女，七子成行。男作公卿将相，女须嫁、君宰侯王。从兹去，荣华富贵，福禄寿无疆。 

　
宋丰之
小冲山
花样妖娆柳样柔。眼波流不断、满眶秋。窥人佯整玉搔头。娇无力，舞罢却成羞。 
无计与迟留。满怀禁不得、许多愁。一溪春水送行舟。无情月，偏照水东楼。 

　
孙夫人
风中柳（闺情）
锁减芳容，端的为郎烦恼。鬓慵梳、宫妆草草。别离情绪，等归来都告。怕伤郎、又还休道。 
利锁名缰，几阻当年欢笑。更那堪、鳞鸿信杳。蟾枝高折，愿从今须早。莫辜负、凤帏人老。 

　
陈若晦
满庭芳（游人涤赋）
五洞深沈，九峰回抱，望中云汉相侵。暮春天气，宫殿翠烟深。一片山光澹净，溪月上、碧水浮金。琼楼杪，仙人度曲，空外响虚音。 
龙香，时暗引，青鸾白鹤，飞下秋阴。露华冷、琼珠点缀瑶林。犹记华胥梦断，从别后、几许追寻。人间世，逝川东注，红日又西沈。 

　
徐一初
摸鱼儿
对茱萸、一年一度。龙山今在何处。参军莫道无勋业，消得从容尊俎。君看取。便破帽飘零，也博名千古。当年幕府。知多少时流，等闲收拾，有个客如许。 
追往事，满目山河晋土。征鸿又过边羽。登临莫上高层望，怕见故宫禾黍。觞绿醑。浇万斛牢愁，泪阁新亭雨。黄花无语。毕竟是西风，朝来披拂，犹忆旧时主。 

　
陈彦章妻
沁园春
记得爷爷，说与奴奴，陈郎俊哉。笑世人无眼，老夫得法，官人易聘，国土难媒。印信乘龙，夤绿叶凤，选似扬鞭选得来。果然是，西雍人物，京样官坯。 
