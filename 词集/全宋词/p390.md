<!-- { "loadSidebar": true } -->
城上风光莺语乱。城下烟波春拍岸。绿杨芳草几时休，泪眼愁肠先已断。情怀渐变成衰晚。鸾鉴朱颜惊暗换。昔年多病厌芳尊，今日芳尊惟恐浅。 
玉楼春
锦箨参差朱栏曲。露濯文犀和粉绿。未容浓翠伴桃红，几许纤枝留凤宿。嫩似春荑明似玉。一寸芳心谁管束。劝君速吃莫踌躇，看被南风吹作竹。 

　
陈尧佐
踏莎行
二社良辰，千家庭院。翩翩又见新来燕。凤凰巢稳许为邻，潇湘烟暝来何晚。乱入红楼，低飞绿岸。画梁时拂歌尘散。为谁归去为谁来，主人恩重珠帘卷。 

　
丁谓
凤栖梧
十二层楼春色早。三殿笙歌，九陌风光好。堤柳岸花连复道。玉梯相对开蓬岛。莺啼乔林鱼在藻。太液微波，绿斗王孙草。南阙万人瞻羽葆。后天祝圣天难老。 
凤栖梧
朱阙玉城通阆苑。月桂星榆，春色无深浅。萧瑟篌笙仙客宴。蟠桃花满蓬莱殿。 
九色明霞裁羽扇。云雾为车，鸾鹤骖凋辇。路指瑶池归去晚。壶中日月如天远。 

　
林逋
相思令
吴山青。越山青。两岸青山相对迎。争忍有离情。 
君泪盈。妾泪盈。罗带同心结未成。江边潮已平。 
点绛唇
金谷年年，乱生春色谁为主。馀花落处。满地和烟雨。又是离歌，一阕长亭暮。王孙去。萋萋无数。南北东西路。 
霜天晓角
冰清霜洁。昨夜梅花发。甚处玉龙三弄，声摇动、枝头月。 
梦绝。金兽爇。晓寒兰烬灭。要卷珠帘清赏，且莫扫、阶前雪。 

　
杨亿
少年游
江南节物，水昏云淡，飞雪满前村。千寻翠岭，一枝芳艳，迢递寄归人。 
寿阳妆罢，冰姿玉态，的的写天真。等闲风雨又纷纷。更忍向、笛中闻。 

　
陈亚
生查子（药名寄章得象陈情）
朝廷数擢贤，旋占凌霄路。自是郁陶人，险难无移处。也知没药疗饥寒，食薄何相误。大幅纸连粘，甘草归田赋。 
生查子（药名闺情）
相思意已深，白纸书难足。字字苦参商，故要槟郎读。 
分明记得约当归，远至樱桃熟。何事菊花时，犹未回乡曲。 
生查子（同上）
小院雨馀凉，石竹风生砌。罢扇尽从容，半下纱厨睡。起来闲坐北亭中，滴尽真珠泪。为念婿辛勤，去折蟾宫桂。 
生查子（同上）
浪荡去未来，踯躅花频换。可惜石榴裙，兰麝香销半。琵琶闲抱理相思，必拨朱弦断。拟续断朱弦，待这冤家看。 

　
夏竦
喜迁莺
霞散绮，月沈钩。帘卷未央楼。夜凉河汉截在流。宫阙锁清秋。 
瑶阶曙。金盘露。凤髓香和烟雾。三千珠翠拥宸游。水殿按凉州。 
鹧鸪天
镇日无心扫黛眉。临行愁见理征衣。尊前只恐伤郎意，阁泪汪汪不敢垂。停宝马，捧瑶卮。相斟相劝忍分离。不如饮待奴先醉，图得不知郎去时。 

　
聂冠卿
多丽（李良定公席上赋）
想人生，美景良辰堪惜。问其间、赏心乐事，就中难是并得。况东城、凤台沙苑，泛晴波、浅照金碧。露洗华桐，烟霏丝柳，绿阴摇曳，荡春一色。画堂迥、玉簪琼佩，高会尽词客。清欢久、重然绛蜡，别就瑶席。 
有翩若轻鸿体态，暮为行雨标格。逞朱唇、缓歌妖丽，似听流莺乱花隔。慢舞萦回，娇鬟低亸，腰肢纤细困无力。忍分散、彩云归后，何处更寻觅。休辞醉，明月好花，莫谩轻掷。 

　
李遵勖
望汉月
黄菊一业临砌。颗颗露珠装缀。独教冷落向秋天，恨东君不曾留意。雕阑新雨霁。绿藓上，乱铺金蕊。此花开后更无花，愿爱惜、莫同桃李。 
滴滴金
帝城五夜宴游歇。残灯外、看残月。都人犹在醉乡中，听更漏初彻。 
行乐已成闲话说。如春梦、觉时节。大家同约探春行，问甚花先发。 

　
沈邈
剔银灯（途次南京忆营妓张温卿）
一夜隋河风劲。霜湿水天如镜。古柳堤长，寒烟不起，波上月无流影。那堪频听。疏星外、离鸿相应。 
须信道、情多是病。酒未到、愁肠还醒。数叠兰衾，馀香未减，甚时枕鸳重并。教伊须更。将盟誓、后约言定。 
剔银灯
江上秋高霜早。云静月华如扫。候雁初飞，啼螀正苦，又是黄花衰草。等闲临照。潘郎鬓、星星易老。 
那堪更、酒醒孤棹。望千里、长安西笑。臂上妆痕，胸前泪粉，暗惹离愁多少。此情谁表。除非是、重相见了。 

　
滕宗谅
临江仙
湖水连天天连水，秋来分外澄清。君山自是小蓬瀛。气蒸云梦泽，波撼岳阳城。 
帝子有灵能鼓瑟，凄然依旧伤情。微闻兰芝动芳馨。曲终人不见，江上数峰青。 

　
张昪
满江红
无利无名，无荣无辱，无烦无恼。夜灯前、独歌独酌，独吟独笑。况值群山初雪满，又兼明月交光好。便假饶百岁拟如何，从他老。知富贵，谁能保。知功业，何时了。算簟瓢金玉，所争多少。一瞬光阴何足道，但思行乐常不早。待春来携酒殢东风，眠芳草。 
离亭燕
一带江山如画。风物向秋潇洒。水浸碧天何处断，翠色冷光相射。蓼岸荻花中，隐映竹篱茅舍。 
天际客帆高挂。门外酒旗低迓。多少六朝兴废事，尽入渔樵闲话。怅望倚危栏，红日无言西下。 

　
王益
诉衷情
烧残绛蜡泪成痕。街鼓报黄昏。碧云又阻来信，廊上月侵门。愁永夜，拂香茵。待谁温。梦兰憔悴，掷果凄凉，两处销魂。 

　
石延年
鹊桥仙（七夕词）
一分素景，千家新月，凉露楼台遍洗。宝奁深夜结蛛丝，纴五孔、金针不寐。 
燕归梁（春愁）
芳草年年惹恨幽。想前事悠悠。伤春伤别几时休。算从古、为风流。 
春山总把，深匀翠黛，千叠在眉头。不知供得几多愁。更斜日、凭危楼。 

　
关咏
迷仙引
春阴霁。岸柳参差，袅袅金丝细。画阁昼眠莺唤起。烟光媚。燕燕双高，引愁人如醉。慵缓步，眉敛金铺倚。嘉景易失，懊恼韶光改。花空委。忍厌厌地。施朱粉，临鸾鉴，腻香销灭摧桃李。 
独自个凝睇。暮云暗、遥山翠。天色无情，四远低垂淡如水。离恨托、征鸿寄。旋娇波、暗落相思泪。妆如洗。向高楼、日日春风里。悔凭兰、芳草人千里。 

　
刘潜
六州歌头（项羽朝）
秦亡草昧，刘项起吞并。驱龙虎。鞭寰宇。斩长鲸。扫欃枪。血染彭门战。视馀耳，皆鹰犬。平祸乱。归炎汉。势奔倾。兵散月明。风急旌旗乱，刁斗三更。命虞姬相对，泣听楚歌声。玉帐魂惊。 
泪盈盈。恨花无主。凝愁绪。挥雪刃，掩泉局。时不利。骓不逝。困阴陵。叱追兵。暗鸣摧天地，望归路，忍偷生。功盖世。成闲纪。建遗灵。江静水寒烟冷，波纹细、古木凋零。遣行人到此，追念痛伤情。胜负难凭。 
水调歌头
落日塞垣路，风劲戛貂裘。翩翩数骑闲猎，深入黑山头。极目平沙千里，惟见雕弓白羽，铁面骇骅骝。隐隐望青冢，特地起闲愁。汉天子，方鼎盛，四百州。玉颜皓齿，深锁三十六宫秋。堂有经纶贤相，边有纵横谋将，不作翠蛾羞。戎虏和乐也，圣主永无忧。 

　
李冠
蝶恋花（春暮）
遥夜亭皋闲信步。才过清明，渐觉伤春暮。数点雨声风约住。朦胧淡月云来去。桃杏依稀香暗度。谁在秋千，笑里轻轻语。一寸相思千万绪。人间没个安排处。 
六州歌头（骊山）
凄凉绣岭，宫殿倚山阿。明皇帝。曾游地。锁烟萝。郁嵯峨。忆昔真妃子。艳倾国，方姝丽。朝复暮。嫔嫱妒。宠偏颇。三尺玉泉新浴，莲羞吐、红浸秋波。听花奴，敲羯鼓，酣奏鸣龟。体不胜罗。舞婆娑。正霓裳曳。惊烽燧。千万骑。拥雕戈。情宛转。魂空乱。蹙双蛾。奈兵何。痛惜三春暮，委妖丽，马嵬坡。平寇乱。回宸辇。忍重过。香痉紫囊犹有，鸿都客、钿合应讹。使行人到此，千古只伤歌。事往愁多。 
六州歌头
秦亡草昧，刘项起吞并。鞭寰宇。驱龙虎。扫欃枪。斩长鲸。血染中原战。视馀耳，皆鹰犬。平祸乱。归炎汉。势奔倾。兵散月明。风急旌旗乱，刁斗三更。共虞姬相对，泣听楚歌声。玉帐魂惊。 
泪盈盈。念花无主。凝愁苦。挥雪刃，掩泉扃。时不利。骓不逝。闲阴陵。叱追兵。鸣暗摧天地，望归路，忍偷生。功盖世，何处见遗灵。江静水寒烟冷，波纹细、古木凋零。遣行人到此，追念益伤情。胜负难凭。 
蝶恋花（佳人）
贴鬓香云双绾绿。柳弱花娇，一点春心足。不肯玉箫闲度曲。恼人特把青蛾蹙。 
静夜溪桥霜薄屋。独影行歌，惊起双鸾宿。愁破酒阑闺梦熟。月斜窗外风敲竹。 
千秋万岁
杏花好、子细君须辨。比早梅深、夭桃浅。把鲛绡、淡拂鲜红面。蜡融紫萼重重现。烟外悄，风中笑，香满院。 
欲绽全开俱可羡。粹美妖娆无处选。除卿卿似寻常见。倚天真、艳冶轻朱粉，分明洗出胭脂面。追往事，绕芳榭，千千遍。 

　
谢绛
菩萨蛮（咏目）
娟娟侵鬓妆痕浅。双眸相媚鸾如翦。一瞬百般宜。无论笑与啼。 
酒阑思翠被。特故瞢腾地。生怕促归轮。微波先注入。 
夜行船（别情）
昨夜佳期初共。鬓云低、翠翘金凤。尊前和笑不成歌，意偷转、眼波微送。 
草草不容成楚梦。渐寒深、翠帘霜重。相看送到断肠时，月西斜、画楼钟动。 
诉衷情（宫怨）
银缸夜永影长孤。香草续残炉。倚屏脉脉无语，粉泪不成珠。双粲枕，百娇壶。忆当初。君恩莫似，秋叶无情，欲向人疏。 

　
宋祁
浪淘沙近
少年不管。流光如箭。因循不觉韶光换。至如今，始惜月满、花满、酒满。 
扁舟欲解垂杨岸。尚同欢宴。日斜歌阕将分散。倚兰桡，望水远、天远、人远。 
蝶恋花
雨过蒲萄新涨绿。苍玉盘倾，堕碎珠千斛。姬监拥前红簇簇。温泉初试真妃浴。 
驿使南来丹荔熟。故翦轻绡，一色颁时服。娇汗易唏凝醉玉。清凉不用香绵扑。 
玉楼春（春景）
东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。 
蝶恋花（情景）
绣幕茫茫罗帐卷。春睡腾腾，困人娇波慢。隐隐枕痕留玉脸。腻云斜溜钗头燕。远梦无端欢又散。泪落胭脂，界破蜂黄浅。整了翠鬟匀了面。芳心一寸情何限。 
鹧鸪天
画毂凋鞍狭路逢。一声肠断绣帘中。身无彩凤双飞翼，心有灵犀一点通。 
金作屋，玉为笼。车如流水马游龙。刘郎已恨蓬山远，更隔蓬山几万重。 
好事近
睡起玉屏风，吹去乱红犹落。天气骤生轻暖，衬沈香帷箔。珠帘约住海棠风，愁拖两眉角。昨夜一庭明月，冷秋千红索。 

　
贾昌朝
木兰花令
都城水绿嬉游处。仙棹往来人笑语。红随远浪泛桃花，雪散平堤飞柳絮。东君欲共春归去。一阵狂风和骤雨。碧油红旆锦障泥，斜日画桥芳草路。 

　
尹洙
水调歌头（和苏子美）
