<!-- { "loadSidebar": true } -->
金丹大药人人有。要须是、心传口授。一片白龙肝，一盏醍醐酒。只为离无寻坎有。移却南宸回北斗。好笑。见金翁姹女，两个厮斗。 
些儿铅汞调匀，观汉月海潮，抽添火候。一箭透三关，方表神仙手。兔子方来乌处住，龟儿便把蛇吞了。知否，那两个钟吕，是吾师友。 
望江南
黄中宝，须向胆中求。春气令人生万物，乾坤膝下与吾俦。百脉自通流。 
施造化，左右火双抽。浩浩腾腾光宇宙，苦烟烟上霭环楼。夫妇渐相谋。 
望江南
玄珠降，丹窟在中宫。九候息调重九数，赤波或进太阳东。心肾遂交通。 
逢六变，重六息阴功。火自海门朝帝坐，水从莲萼佐丁公。紫电透玲珑。 
望江南
毛发薄，三转运行阳。胎色渐红阴渐缩，推移岁运助阳刚。育火养中央。 
成物象，五转辨微茫。出入尚迟形上小，晨昏时饮玉壶浆。天籁奏笙簧。 
望江南
丹已返，四转运行阴。逢六闭藏阳户气，三关全透合丁壬。龟游任浮沉。 
时出入，无碍贯他心。游戏神通常出面，圆光周匝绕千寻。寒暑不相侵。 
望江南
珠自右，紫电入丹城。内养婴儿成赤象，时逢五转采阳精。火自水中生。 
烧鬼岳，紫电起峥嵘。随意嬉游寰海内，寐如砂碛卧长鲸。时序与偕行。 
望江南
日精满，阴魄化无形。每遇月圆开地户，神龟时饮碧瑶精。清洁复如冰。 
阳砂赤，阴粉色微青。粉换肉兮砂换骨，凡胎换尽圣胎灵。飞举似流星。 
望江南
形秀日，七转任飞腾。幽静深岩图宴坐，息无来往气坚凝。却粒着其能。 
生成火，返本气澄清。九候浴时开地户，月中取火日求冰。五内换重新。 
望江南
内外变，八转始还元。地带长垂主坎户，周行胎息贯天门。太始道方存。 
纯一体，赤黑气常喷。丹火发时烧内景，冷泉涌处浴猴孙。神水赤龟吞。 

　
邹应龙
木兰花（寿伯母太夫人上官氏）
吾家二老。前有高平生癸卯。若到今辰。讵止荣华九十龄。 
共惟伯母。九十新年还又五。五五相承。好看重逢乙巳春。 
鹧鸪天
九十吾家两寿星。今夫人赛昔夫人。百年转眼新开帙，十月循环小有春。 
生日到，转精神。目光如镜步如云。年年长侍华堂宴，子子孙孙孙又孙。 
鹧鸪天
寿母开年九十三。佳辰就养大江南。缇屏晃耀新宁国，绣斧斓斑老朴庵。 
倾玉斝，擘黄柑。两孙垂绶碧于蓝。便当刊颂崆峒顶，留与千年作美谈。 
鹧鸪天（在朝日寿母昌国叶夫人）
帝里风光别是天。花如锦绣柳如烟。还逢令节春三二，又庆慈闱岁八千。 
斟寿斝，列长筵。子孙何以咏高年。各裒千首西湖什，一度生朝献一篇。 
鹧鸪天（任静江经略安抚日元夕奉亲出郊）
彩结轻车五马随。倾城争出看花枝。笙歌十里岩前去，灯火千门月下归。 
莲炬引，老莱衣。蛾眉无数卷帘窥。谁知万里逢灯夕，却胜寻常三五时。 
卜算子（寿母）
满一望三时中（春三十日生），春景方明媚。又见蟠桃结子来，王母初筵启。 
无数桂林山，不尽漓江水。总入今朝祝寿杯，永保千千岁。 

　
邹应博
感皇恩（知平江日寿母上官太夫人）
觅得个州儿，稍供彩戏。多谢天公为排备。一轮明月，酝作清廉滋味。倾入寿杯里，何妨醉。 
我有禄书，呈母年万计。八十三那里暨。便和儿算，恰一百四十地。这九千馀岁，长随侍。 
鹧鸪天
天遣丰年祝母龄。人人安业即安亲。探支十日新阳福，来献千秋古佛身。 
儿捧盏，妇倾瓶。更欣筵上有嘉宾。紫驼出釜双台馈，玉节升堂两使星。 
鹧鸪天（家居日寿词）
十月二十一日，吾母太淑人生日也。今年九十，仰荷乾坤垂佑，赐以福寿康宁，愿益加景覆，令其耳目聪明，手足便顺，五脏六腑，和气流通，常获平安之庆，子孙贤顺，寸禄足以供甘旨也。 
诸佛林中女寿星。千祥百福产心田。喜归玉母初生地，满劝麻姑不老泉。 
吾梦佛，半千员。一年一佛护庭萱。数过九十从头数，四百馀零一十年。 

　
叶秀发
醉落魄（自寿）
胸襟洒落。光风霁月澄寥廓。生平素志惟丘壑。随分田园，花木四时乐。 
儿孙不用千金橐。吾家自有诗书粕。生朝有酒团栾酌。因笑渠侬，痴骖画松鹤。 

　
李刘
贺新郎（上赵侍郎生日）
鹄立通明殿。又重逢、揆余初度，梦庚华旦。不学花奴簪红权，且看秋香宜晚。任甲子、从新重换。天欲东都修车马，故降神生甫维周翰。歌崧岳，咏江汉。 
明堂朝罢夷琛献。引星辰、万人共听，风尘长算。清昼山东诸将捷，席卷黄河两岸。问谁在、玉皇香案。师保万民功业别，向西京、原庙行圭瓚。定郏鄏，蔔瀍涧。 
鱼游春水（寿衙大参）
湖南三千里。百万人家争送喜。元戎初度，和气水流山峙。荆楚中间寿域开，翼轸傍边台躔起。崧岳降神，维箕骑尾。 
见说君王注倚。问舟楫、监梅谁是。国人争望周公，东归几几。功名多载旂常上，福禄平分天壤里。家家弦管，年年孤矢。 
水调歌头（寿赵茶马）
万里碧鸡使，叱驭问邛峡。枪旗有烨，川秦奔走送龙媒。好在灵均初度，唤起长庚佳梦，霜月照金罍。寿似武侯柏，香在草堂梅。 
舞娉婷，斟凿落，沃崔嵬。神尧孙子，向来八九上三台。挂了桑弧聊蓬矢，便恐彤弓柜瓚，分宝下天阶。归赋梁园雪，试唤长卿来。 
酹江月（寿漕使）
汉庭用老，想君王也忆、潜郎白首。底事煌煌金玉节，奔走天涯许久。江右风流，湖南清绝，更借诗翁手。明年七十，人间此事希有。 
固是守得堂间，鲂齐亭下。寿岳峰前，寿星池畔，且寿长沙酒。期颐三万，祖风应管依旧。 
满庭芳（上程宪卓，程尚书大昌侄）
郑履声传，倪经业绍，半千贤运重开。妙年阔步，高折桂枝回。卿月郎星历遍，都贪把、符竹南来。棠阴永，仍持玉节，臬事副钦哉。 
吾生，真幸会，旧家桃李，曾费栽培。更春风次第，吹到寒C14B。遥望绂麟祥旦，霄躔邈、阻奉琅杯。谁知道，清源路远，直上即蓬莱（自泉守改宪）。 
生查子（寿谢宪，在四川类省试院）
湘江贯地维，衡岳生人杰。谁遣益州星，暂伴峨眉月。初度庆今朝，绣斧双龙节。为国罩嘉鱼。趣观黄金阙。 
浣溪沙（庆董内机）
濯锦江边玉树明。碧油幢里彩衣荣。当年此日下长庚。 
细酌成都千岁酒，闲看嶰谷一阳春。归听云母隔屏声。 
朝中措（自寿）
我生辰在斗牛中。井路有何功。运转峨眉山月，按行雪界天风。 
归欤老矣，愁添鬓白，酒借颜红。丘壑堪容我辈，轩裳分付诸公。 
水调歌头（寿丘漕?九月初三）
端正九秋月，今夜始生明。扬辉毓秀，飘然海上跨长鲸。认得灵均初度，直用望舒为御，重耀紫枢庭。何事乘槎使，尚藉执珪卿。 
合东西，瞻使节，镜中行。腾腾渐渐，绕枝乌鹊不须惊。太白擒胡了未，即墨降城安否，玉斧仗修成。圆却山河影，捣药兔长生。 
鹧鸪天（寿吴倅?九月初七）
恰则重阳信宿前。菊潭先寿濮阳仙。暂陪明月清风夜，共醉孤云落照边。 
群玉府，紫微天。看看东璧二星连。月中斫桂吴夫子，定是长生不记年。 
生查子（寿魏制干?九月十九）
万里彩衣远，旬日黄花后。蓬矢纪佳辰，莲幕翻新奏。 
更看桂枝香，归献灵椿寿。同对小蟠桃，共醉长生酒。 

　
郑清之
念奴娇（菊）
楚天霜晓，看老来秋圃，寒花犹在。金阙栽培端正色，全胜东篱风采。雅韵清虚，幽香淡泊，惟有陶家爱。同他尘世，落红愁处如海。 
多少风雨飘摇，夫君何素，晚节应难改。休道三闾曾旧识，轻把木兰相对。延桂同盟，索梅为友，不复娇春态。年年秋后，笑观芳草萧艾。 

　
李仲虺
如梦令（石门岩）
门外数峰围绕。帖石路儿弯小。花老不禁风，委地乱红多少。人悄。人悄。隔叶数声啼鸟。 

　
黄笋
眼儿媚
画楼濒水翠梧阴。清夜理瑶琴。打窗风雨，逼帘烟月，种种关心。 
当时不道春无价，幽梦费重寻。难忘最是，鲛绡晕满，蟫锦香沉。 
柳梢青
病酒心情。唤愁无限，可奈流莺。又是一年，花惊寒食，柳认清明。 
天涯翠巘层层。是多少、长亭短亭。倦倚东风，只凭好梦，飞到银屏。 
玉楼春
龟纹晓扇堆云母。日上彩阑新过雨。眉心犹带宝觥酲，耳性已通银字谱。 
密奁彩索看着午。晕素分红能几许。妆成挼镜问春风，比似庭花谁解语。 

　
陈耆卿
鹧鸪天（母侯置酒南教场赏芙蓉）
莫惜花前泥酒壶。沙场千步锦平铺。将军闲试临边手，按出吴宫小阵图。 
清露里，晓霜馀。娇红淡白更怜渠。人间落木萧萧下，独倚秋江画不如。 
鹧鸪天（再赋）
艳朵珍丛间舞衣。蹴球场外打红围。小舆穿入花深处，且住簪花醉一卮。 
秋欲尽，最怜伊。江梅未破菊离披。情知不与韶华竞，回首西风怨阿谁。 

　
林表民
玉漏迟（和赵立之）
并湖游冶路。垂冶万柳，麹尘笼雾。草色将春，离思暗伤南浦。旧日愔愔坊陌，尚想得、画楼窗户。成远阻。凤笺空寄，燕梁何许。 
凄凉瘦损文园，记翠筦联吟，玉壶通语。事逐征鸿，几度悲欢休数。莺醉乱花深里，悄难替、愁人分诉。空院宇。东风晚来吹雨。 

　
薛师石
渔父词（其一）
十载江湖不上船。卷篷高卧月明天，今夜泊，杏花湾。只有笭箵当酒钱。 
渔父词（其二）
邻家船上小姑儿。相问如何是别离。双坠髻，一湾眉。爱看红鳞比目鱼。 
渔父词（其三）
平明雾霭雨初晴。儿子敲针钩成。香饵小，茧丝轻。钓得鱼儿不识名。 
渔父词（其四）
船系兰芷鲙长鲈。曲袷方袍忽访吾。神甚爽，貌全枯。莫是当年楚大夫。 
渔父词（其五）
春融水暖百花开。独棹扁舟过钓台。鸥与鹭，莫相猜。不是逃名不肯来。 
渔父词（其六）
夜来采石渡头眠。月下相逢李谪仙。歌一曲，别无言。白鹤飞来雪满船。 
渔父词（其七）
莫论轻重钓竿头。住得船归即便休。酒味溥，胜空瓯。事事何须着意求。 

　
李从周
玲珑四犯
初拨琵琶，未肯信，知音真个稀少。尽日芳情，萦系玉人怀抱。须待化作杨花，特地过、旧家池沼。想绮窗、刺绣迟了，半缕茜茸微绕。 
旧时眉妩贪相恼。到春来、为谁浓扫。新归燕子都曾识，不敢教知道。长是倦出绣幕，向梦里、重谋一笑。怎得同携手，花阶月地，把愁勾了。 
抛球乐
风罥蔫红雨易晴。病花中酒过清明，绮窗幽梦乱于柳，罗袖泪痕凝似饧。冷地思量着，春色三停早二停。 
谒金门
花似匝。两点翠蛾愁压。人又不来春且恰。谁留春一霎。 
