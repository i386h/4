<!-- { "loadSidebar": true } -->
零落不因春雨，吹嘘何假东风。纱窗一点自然红。费尽工夫怎种。 
有艳难寻腻粉，无香不惹游蜂。更阑人静画堂中。相伴玉人春梦。 
踏莎行（灯花）
解遣愁人，能添喜气。些儿好事先施力。画堂深处伴妖娆，绛纱笼里丹砂赤。 
有艳难留，无根怎觅。几回不忍轻轻别。玉人曾向耳边言，花有信、人无的。 

　
廖刚
望江南二首（送黄冕仲知福唐）
无诸好，方面镇全闽。千骑泛云归洞府，三山明玉外风尘。依约是蓬瀛。 
贤刺史，龙虎擅香名。金花已传当日梦，锦衣聊慰故乡情。和气万家春。又无诸好，金地遍重城。乌石亭危千嶂合，荔枝楼暖百花明。十里暮潮平。 
贤刺史，来暮相欢迎。终向凤池朝紫极，暂依猿洞驻朱轮。风月锦堂春。 
满路花（和敏叔中秋词?癸巳，周守约敏叔来作中秋）
雨霁烟波阔，雁度陇云愁。西风庭院不胜秋。桂华光满，偏照最高楼。东山携妓约，故人千里，夜来为舣仙舟。 
明眸皓齿，歌舞总名流。恼人情态物中尤。阳春一曲，谁把万金酬。便好拼沉醉，此夕姮娥，共须着意攀留。 
望江南二首（贺毛检讨生辰）
柯山瑞，云路玉桥横。六月天香琼蕊秀，千年人瑞昴星明。风露湿麒麟。 
廊庙器，冰雪照精神。妙世文章凌贾马，致君事业富姬衡。松桧倚青青。 
望江南
蓬山晓，龟鹤倚芝庭。云覆宝熏迷舞凤，玉扶琼液荐文星。棠荫署风清。 
人尽道，天遣瑞升平。九万鹏程才振翼，八千椿寿恰逢春。貂衮瞩公荣。 
阮郎归
因戏作云。乙未云间舟中。 
月桥风槛水边居。画楼三鼓初。草堂收拾读闲书。起看清夜徂。 
闲想像，尽踌躇。玉牌金字铺。梦魂纵有也成虚。那堪和梦无。 
蓦山溪（次韵知点）
论长校短，总是非闲誉。光景百年中，似难留、长江东去。随缘游戏，触□寄高情，西楼月，北窗风，鸲鹆尊前舞。 
故人襟韵，千里心相许。飞骑趁花时，正名园、揉风洗雨。玻璃潋滟，聊共醉红裙，阳春曲，碧云词，慷慨怀千古。 

　
赵鼎臣
念奴娇
旧游何处，记金汤形胜，蓬瀛佳丽。渌水芙蓉，元师与宾僚，风流济济。万柳庭边，雅歌堂上，醉倒春风里。十年一梦，觉来烟水千里。 
惆怅送子重游，南楼依旧不，朱阑谁倚。要识当时，惟是有明月，曾陪珠履。量减杯中，雪添头上，甚矣吾衰矣。酒徒相问，为言憔悴如此。 
念奴娇
姮娥伴侣，降人世，天与长生仙箓。五色云开浮瑞霭，中有西真眉目。贤德家风，艳容天赋，占尽人间福。长庚明月，誓同千古相逐。 
开宴香蔼华堂，金杯休诉，好醉蟠桃熟。子子孙孙同上寿，有个人人同祝。两鬓春风，一钗香雾，长与瑶池绿。更祈眉寿，愿如南山松竹。 

　
韩嘉彦
玉漏迟
杏香消散尽，须知自昔，都门春早。燕子来时，绣陌乱铺芳草。惠圃妖桃过雨，弄笑脸、红筛碧沼。深院悄。绿杨巷陌，莺声争巧。 
早是赋得多情，更遇酒临花，镇辜欢笑。数曲阑干，故国谩劳凝眺。汉外微云尽处，乱峰镇、一竿修竹。间琅玕，东风泪零多少。 

　
唐庚
诉衷情（旅愁）
平生不会敛眉头。诸事等闲休。元来却到愁处，须著与他愁。 
残照外，大江流。去悠悠。风悲兰杜，烟淡沧浪，何处扁舟。 

　
惠洪
浣溪沙（送因觉先）
南涧茶香笑语新。西州春涨小舟横。困顿人归烂熳晴。 
天迥游丝长百尺，日高飞絮满重城。一番花信近清明。 
浣溪沙（妙高墨梅）
日暮江空船自流。谁家院落近沧洲。一枝闲暇出墙头。 
数朵幽香和月暗，十分归意为春留。风撩片片是闲愁。 
渔父词（万回）
玉带云袍重顶露。一生笑傲知何故。万里归来方旦暮。休疑虑。大千捏在豪端聚。 
不解犁田分亩步。却能对客鸣花鼓。忽共老安相耳语。还推去。莫来拦我球门路。 
渔父词（丹霞）
不怕石头行路滑。归来那爱驹儿踏。言下百骸俱拨撒。无剩法。灵然昼夜光通绕。 
古寺天寒还恶发。夜将木佛齐烧杀。炙背横眠真快活。憨抹挞。从教院主无须发。 
渔父词（宝公）
来往独龙冈畔路。杖头落索间家具。后事前观如目睹。非谶语。须知一念无今古。 
长笑老萧多病苦。笑中与药皆狼虎。蜡炬一枝非嘱付。聊戏汝。热来脱却娘生袴。 
渔父词（香严）
画饼充饥人笑汝。一庵归扫南阳坞。击竹作声方省悟。徐回顾。本来面目无藏处。 
却望沩山敷坐具。老师头角浑呈露。珍重此恩逾父母。须荐取。堂堂密密声前句。 
渔父词（药山）
野鹤精神云格调。逼人气韵霜天晓。松下残经看未了。当斜照。苍烟风撼流泉绕。 
闺阁珍奇徒照耀。光无渗漏方灵妙。活计现成谁管绍。孤峰表。一声月下闻清啸。 
渔父词（亮公）
讲虎天华随玉尘。波心月在那能取。旁舍老僧偷指注。回头觑。虚空特地能言语。 
归对学徒重自诉。从前见解都欺汝。隔岸有山横暮雨。翻然去。千岩万壑无寻处。 
渔父词（灵云）
急雨颠风花信早。枝枝叶叶春俱到。何待小桃方悟道。休迷倒。出门无限青青草。 
根不覆藏尘亦扫。见精明树唯心造。试借疑情看白皂。回头讨。灵云笑杀玄沙老。 
渔父词（船子）
万叠空青春杳杳。一蓑烟雨吴江晓。醉眼忽醒惊白鸟。拍手笑。清波不犯鱼吞钓。 
津渡有僧求法要。一桡为汝除玄妙。已去回头知不峭。犹迷照。渔舟性懆都翻了。 
凤栖梧
碧瓦笼晴烟雾绕。水殿西偏，小立闻啼鸟。风度女墙吹语笑。南枝破腊应开了。 
道骨不凡江瘴晓。春色通灵，医得花重少。爆暖酿寒空杳杳。江城画角催残照。 
千秋岁
半身屏外。睡觉唇红退。春思乱，芳心碎。空馀簪髻玉，不见流苏带。试与问，今人秀整谁宜对。湘浦曾同会。手搴轻罗盖。疑是梦，今犹在。十分春易尽，一点情难改。多少事，却随恨远连云海。 
青玉案
绿槐烟柳长亭路。恨取次、分离去。日永如年愁难度。高城回首，暮云遮尽，目断人何处。 
解鞍旅舍天将暮。暗忆丁宁千万句。一寸柔肠情几许。薄衾孤枕，梦回人静，彻晓潇潇雨。 
西江月
十指嫩抽春笋，纤纤玉软红柔。人前欲展强娇羞。微露云衣霓袖。 
最好洞天春晚，黄庭卷罢清幽。凡心无计奈闲愁。试捻花枝频嗅。 
西江月
大厦吞风吐月，小舟坐水眠空。雾窗春晓翠如葱。睡起云涛正涌。 
往事回头笑处，此生弹指声中。玉笺佳句敏惊鸿。闻道衡阳价重。 
鹧鸪天
蜜烛花光清夜阑。粉衣香翅绕团团。人犹认假为真实，蛾岂将灯作火看。 
方叹息，为遮拦。也知爱处实难拼。忽然性命随烟焰，始觉从前被眼瞒。 
清商怨
一段文章种性。更谪仙风韵。画戟丛中，清香凝宴寝。 
落日清寒勒花信。愁似海、洗光词锦。后夜归舟，云涛喧醉枕。 
青玉案
凝祥宴罢闻歌吹。画毂走，香尘起。冠压花枝驰万骑。马行灯闹，凤楼帘卷，陆海鳌山对。 
当年曾看天颜醉。御杯举，欢声沸。时节虽同悲乐异。海风吹梦，岭猿啼月，一枕思归泪。 
西江月
入骨风流国色，透尘种性真香。为谁风鬓涴新妆。半树入村春暗。 
雪压枝低篱落，月高影动池塘。高情数笔寄微茫。小寝初开雾帐。 
浪淘沙
城里久偷闲。尘浣云衫。此身已是再眠蚕。隔岸有山归去好，万壑千岩。 
霜晓更凭阑。减尽晴岚。微云生处是茅庵。试问此生谁作伴，弥勒同龛。 
浪淘沙（自南游，多崇冈，陵峻岭，略见西湖秀色，用和靖语作长短句云）
山径晚樵还。深壑孱颜。孙山背后泊船看。手把遗编披白帔，剩却清闲。篱落竹丛寒。渔业凋残。水痕无底照秋宽。好在夕阳凝睇处，数笔秋山。 

　
苏过
点绛唇
新月娟娟，夜寒江静山衔斗。起来搔首。梅影横窗瘦。 
好个霜天，闲却传杯手。君知否。乱鸦啼后。归与浓如酒。 

　
陆蕴
感皇恩（旅思）
残角两三声，催登古道。远水长山又重到。水声山色，看尽轮蹄昏晓。风头日脚下，人空老。 
匹马旧时，西征谈笑。绿鬓朱颜正年少。旗亭斗酒，任是十千倾倒。而今酒兴减，诗情少。 

　
谢克家
忆君王
依依宫柳拂宫墙。楼殿无人春画长。燕子归来依旧忙。忆君王。月破黄昏人断肠。 

　
秦湛
卜算子（春情）
春透水波明，寒峭花枝瘦。极目烟中百尺楼，人在楼中否。 
四和袅金凫，双陆思纤手。捻倩东风浣此情，情更浓于酒。 

　
范 周
木兰花慢
美兰堂昼永，晏清暑、晚迎凉。控水槛风帘，千花竞拥，一朵偏双。银塘。尽倾醉眼，讶湘娥、倦倚两霓裳。依约凝情鉴里，并头宫面高妆。 
莲房。露脸盈盈，无语处、恨何长。有翡翠怜红，鸳鸯妒影，俱断柔肠。凄凉。芰荷暮雨，褪娇红、换紫结秋房。堪把丹青对写，凤池归去携将。 
宝鼎现
夕阳西下，暮霭红隘，香风罗绮。乘丽景、华灯争放，浓焰烧空连锦砌。睹皓月、浸严城如画，花影寒笼绛蕊。渐掩映、芙蓉万顷，迤逦齐开秋水。 
太守无限行歌意。拥麾幢、光动珠翠。倾万井、歌台舞榭，瞻望朱轮骈鼓吹。控宝马、耀貔貅千骑。银烛交光数里。似乱簇、寒星万点，拥入蓬壶影里。 
宴阁多才，环艳粉、瑶簪珠履。恐看看、丹诏催奉，宸游燕侍。便趁早、占通宵醉。缓引笙歌妓。任画角、吹老寒梅，月落西楼十二。 

　
李德载
眼儿媚
雪儿魂在水云乡。犹忆学梅妆。玻璃枝上，体薰山麝，色带飞霜。 
水边竹外愁多少，不断俗人肠。如何伴我，黄昏携手，步月斜廊。 
早梅芳近
深院静，小阑傍。标致不寻常。尽他桃杏占风光。谁敢斗新妆。 
玉堂中，梁苑里。休把雪来轻比。莫吹长笛巧摧残。留取月中看。 
早梅芳近
残腊里，早梅芳。春信报新阳。晓来枝上斗寒光。轻点寿阳妆。 
雪难欺，霜莫妒。别是一般风措。望林人意正夭饶。又看长新条。 

　
赵士暕
好事近（蜡梅）
雪里晓寒浓，已见蜡梅初折。应是月娥仙挂，与娇魂香魄。 
玉人挨鬓一枝斜，不忍更多摘。酒面暗沉疏影，照鹅儿颜色。 
好事近
潇洒点疏丛，浑似蜜房雕刻。不爱艳妆浓粉，借娇黄一拂。 
有情常恁早相逢，须信做尤物。已是恼人风韵，更芝兰香骨。 
好事近
造化有深功，缀就梢头黄蜡。剪刻翻成新样，与江梅殊别。 
半开微露紫檀心，潇洒对风月。素手偏宜折取，向乌云斜插。 
好事近
剪蜡缀寒条，标韵自然奇绝。不待陇头春信，喜一枝先折。 
寿阳妆鉴晓初开，残柍若飞雪。何似嫩黄新蕊，映眉心娇月。 

　
江衍
锦缠绊（黄钟宫）
