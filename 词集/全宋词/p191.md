<!-- { "loadSidebar": true } -->
墙角栽梅分两下。夹竹穿松，巧傍柴门亚。不似西湖明月夜。展开一片江南画。 
老子寻芳心已罢。为爱孤高，结约如莲社。清静界中观物化。憧憧门外驰车马。 
蝶恋花（一名凤栖梧长沙作）
天际行云红一缕。无尽青山，江水悠悠去。更上层楼凭远处。凄凉今古悲三楚。 
心事多端谁共语。酒醒愁来，望望家何所。薄宦漂零成久旅。天涯却羡鸿遵渚。 
蝶恋花（观雪作）
姑射真仙蓬海会。驭气乘龙，作意游方外。冬后翦花飞素彩。腊前陨璞抛团块。 
幂幂绵云相映带。川谷林峦，混一乾坤大。白玉装成全世界。江湖点染微瑕颒。 
蝶恋花（长沙送同官先归邵武）
屈指瓜期犹渺渺。羡子征鞍，去上长安道。到得故园春正好。桃腮杏脸迎门笑。 
闻道难兄登显要。雁字云霄，花萼应同调。旧恨新愁须拚了。功名趁取方年少。 
蝶恋花
眼约心期常未足。邂逅今朝，暂得论心曲。忽堕鲛珠红簌簌。双眸翦水明如烛。 
可恨匆匆归去速。去去行云，望断凄心目。何似当初情未熟。免教添得愁千斛。 
蝶恋花（霰雨雪词）
天色沈沈云色赭。风搅阴寒，浩荡吹平野。万斛珠玑天弃舍。长空撒下鸣鸳瓦。 
玉女凝愁金阙下。褪粉残妆，和泪轻挥洒。欲降尘凡飙驭驾。翩翩白凤先来也。 
长相思
体夭夭。步飘飘。绶带金泥缕绛绡。珑璁趁步摇。 
浅霞消。两峰遥。斜插层楼金系腰。花羞人面娇。 
长相思（效南唐体）
展颦蛾。抹流波。并插玲珑碧玉梭。松分两髻螺。 
晓霜和。冻轻呵。拍罢《阳春》《白雪》歌。偎人春意多。 
长相思（探梅摘归）
冒寒吹。访琼姬。行到青山遇玉肌。凝情欲待谁。 
出疏篱。手同携。踏月随香清夜归。乘欢拨冻醅。 
浣溪沙
浅著铅华素净妆。翩跹翠袖拂云裳。傍人作意捧金觞。 
曲度清悲云冉冉，花飞零乱月茫茫。梦回人去似高唐。 
浣溪沙
直系腰围鹤间霞。双垂项帕凤穿花。新妆全学内人家。 
惠性芳心谁得似，饶嗔□恶也还他。只消凡事与饶些。 
清平乐
红尘久住。仙驭凌波去。本似行云无定处。那更腊残风雨。 
瑶芳片片轻飞。但留青子栾枝。孤负岁寒幽意，如今却与春宜。 
清平乐（咏木犀）
灵心暗属。髻垒黄金粟。寂静虚堂情不足。微步徘徊山麓。 
蕊珠宫里新妆。生香全似瑶芳。应为莺花留恋，人间暂歇鸾凤。 
促拍满路花（瑞香）
名花无影迹，寒气日凄凉。人间千万树，歇芬芳。紫微宫女，仙驭降霓裳。名在仙班簿，不属尘凡，洞天密锁云窗。 
遗珰连宝珥，人世识天香。凝寒承雨露，傲冰霜。凌仙仙子，邂逅水云乡。更约南枝友，游遍江南，共归三岛扶桑。 
谒金门（闻莺声作）
花满树。两个黄鹂相语。恰似碧城双玉女。对歌还对舞。 
可惜娟娟楚楚。同伴彩云归去。居士心如泥上絮。那能无恨处。 
谒金门
嗟久客。又见他乡寒食。流水断桥春寂寂。孤村烟火息。 
白去红飞无迹。千树总成新碧。醉里伤春愁似织。东风欺酒力。 
谒金门
芳思切。旧事不堪重说。浓露凝香花喷血。花心双蛱蝶。 
燕语莺啼都歇。又过清明时节。记得离歌三两阕。未歌先哽咽。 
谒金门
春又过。那更雨摧风挫。留得浅红三两朵。竹梢烟雾锁。 
把酒对花危坐。多病多愁都可。舞蝶游蜂迷道左。惜春忙似我。 
谒金门
秋夜静。屋上狂风初定。两两啼蛄相答应。灯蛾摇烛影。 
枕上鸡声遥听。起舞良宵偏永。明日谩寻吊剑整。衰颜重揽镜。 
谒金门（早梅）
芳信拆。漏泄东君消息。帝殿宝炉烟未熄。龙香飘片白。 
点缀枯梢的皪。疏影荡摇寒碧。指与纤纤教自摘。枝横云鬓侧。 
谒金门
天气暖。开了荼＿一半。红日迟迟风拂面。阶前花影乱。 
俊雅风流不见。定被莺花留恋。千尺游丝舒又＿。系人心上线。 
谒金门
歌罢奏。敛步拂开罗袖。宾扇轻摇香汗透。软香沾素手。 
小立偎人良久。一寸娇波横溜。心事未言眉已皱。无端催劝酒。 
南乡子
斗笠棹扁舟。碧水湾头放自流。尽日垂丝鱼不上，优游。更觉心松奈得愁。 
行客语沧洲。笑道渔翁太拙休。万事要求须有道，何由。教与敲针换曲钩。 
南乡子
纵棹越溪船。破浪冲涛到碧湾。种就长堤千亩竹，无边。插玉屯云满渭川。 
平日乐归田。不恋荣华不慕仙。得个容身栖隐处，宽闲。每日江边理钓竿。 
减字木兰花
烟云变化。面面青山如展画。俯对平川。野水烟村远接天。 
有时纵目。景物繁华观不足。月下风头。一曲清讴博见楼。 
瑞鹤仙（栽梅）
南州春又到。向腊尽冬残，冰姑先报。芳心爱春早。露生香馥馥，靓妆皎皎。诗人最巧。道竹外、斜枝更好。旋移根引水，浇培松竹，凑成三妙。 
回首。当年客里，荆棘途中，幸陪欢笑。闲愁似扫。记风雪、关山道。待飘花结子，和羹煮酒，还我山居送老。那青红、浪蕊浮花，尽锄去了。 
瑞鹤仙（嘲博见楼）
倚阑观四远。近有客登临，故相磨难。山形欠舒展。小峰峦云树，晦明更变。江淮楚甸。又何曾、分明在眼。但临深、自觉身高，未可便名博见。 
休辨。吾心乐处，不要他人，共同称善。痴儿浅浅。因他谩说一遍。问还知宴坐，回光收视，大地河山尽现。待於中、会得些时，举觞奉劝。 
瑞鹤仙（众会谢右司赵鄂州劝酒二首右司）
人生如意少。谁得似仙翁，身名俱好。亨衢腾踏早。驾双旌五马。便居蓬岛。闽山蜀道。秉玉节、油幢屡到。号当今、有脚阳春，处处变愁成笑。 
尤妙。晚陪论道。密赞调元，虎符重剖。去劳自保。奉香火、归来了。见煌煌甲第，两两龙驹，绿鬓朱颜未到。是平生、种德阴功，自天有报。 
瑞鹤仙（鄂州）
金枝联玉叶。世代有宗英，声华烨烨。君侯更超绝。抱不群才气，壮图英发。津途轨辙。□武上、青宵迥别。自玉阶、契合君王，拍拍满怀风月。 
奇绝。身居萧散，志在功名，眼高天阔。恩来魏阙。长江上驻旌节。待胡尘有警，纶巾羽扇，谈笑周郎事业。恁时看、国倚强宗，诏褒伟烈。 
瑞鹤仙
人多於其上藉草酌酒歌乐 
残梅飘簌簌。看柳上春归，柔条新绿。娇莺离幽谷。弄弹簧清响，飞迁乔木。年华妞迅速。叹浮生、流晖转烛。自春来、每每遨游，多办九霞＿醁。 
溪北。踏青微步，斗草慵眠，锦裀花褥。铅华簇簇。歌声妙、间丝竹。爱一川好处，高山流水，不减城南杜曲。笑平生、卓地无锥，老来富足。 
满江红
往事千端，都笑道、衰翁宦拙。今会得、人情物态，尽皆休说。广厦尽堪舒笑傲，层楼又见凌空阔。试闲思、画戟比衡门，谁优劣。 
尘里事，无休歇。楼上趣，真奇绝。有一川虚旷，万山环列。识破古今如旦暮，肯将物我刚分别。愿时时、与客坐楼心，谈风月。 
满江红（中秋日）
屈指重阳，有半月、犹零九日。且停待、今宵月上，宝轮飞出。有客最谙闲况味，无人会得真消息。算何须、抵死要荣华，劳心力。 
楼观迥，遥山碧。槽醡小，真珠滴。随分赏、闲亭别圃，好天良夕。篱畔行看金蕊耀，林梢便见瑶芳白。玩春来、夏去复秋冬，尘中客。 
满江红（登长沙定王台和南轩张先生韵）
小立危亭，风惨淡、斜阳满目。望渺渺、湘江一派，楚山千簇。芳草连云迷远树，断霞散绮飞孤鹜。感骚人、赋客向来词，愁如束。 
嗟远宦，甘微粟。惊世事，伤浮俗。且经营一醉，未怀荣辱。君不见、渊明归去后，一觞自泛东篱菊。仰高风、寂寞奠生刍，人如玉。 
满江红（辛丑年假守沅州，蒙恩贬罢，归次长沙道中作）
忆昔西来，春已暮、余寒犹力。正迤逦、登山临水，未嗟行役。云笈偶寻高士传，桃川又访秦人迹。向此时、游宦兴阑珊，归无策。 
归计定，归心迫。惊换岁，犹为客。还怅望、家山千里，迥无消息。□□不堪泥路远，烟林赖有梅花白。为孤芳、领略岁寒情，谁人识。於时部使者一二人，修私怨，攘微功，阴加中伤，不遗余力。有一故人当道，甚怜无辜，津送之意甚动，逆旅不至狼狈者，故人之恩也，遂发兴於风雨梅花之间。 
满江红（题博见楼）
物理分明，人事巧、元来是拙。常自觉、满怀春意，向他谁说。剩喜登临频眺望，那知出处成迂阔。细闲思、萧散较贪痴，谁为劣。 
高楼上，蝉声歇。飞栋外，云行绝。见明河星斗，半空森列。领略光阴成赋咏，等档酬唱休旌别。要良辰、把酒倩佳宾，嘲风月。 
满江红（赴长沙幕府，别饯，送客）
拍碎红牙，一声上、梁尘暗落。纨扇掩、雏莺叶下，巧呈绰约。字字只愁郎＿浅，声声似怨年华薄。坐中人、相顾感幽怀，添萧索。 
歌暂阕，杯交错。人又去，情怀＿。那堪听风雨，渭城吹角。去去已离闽岭路，行行渐近滕王阁。便无情、山海曾相逢，坚心著。 
满江红（郡集观舞）
檀板频催，双捻袖、飞来趁拍。锦裀上、娇抬粉面，浅蛾脉脉。鸾觑莺窥秋水净，鸿惊凤翥祥云白。看妖娆、体态与精神，天仙谪。 
鞓带紧，弓靴窄。花压帽，云垂额。□回雪、定拚醉倒，厌厌良夕。明日恨随芳草远，回头目断遥山隔。料多情、应也念行人，思佳客。 
满江红
墙下松筠，并手种、花窠尽著。试屈指、一年前事，恍然如昨。繁杏新荷春夏景，疏梅细菊秋冬约。渭川翁、随分小生涯，些官爵。 
分物我，争强弱。都做梦，谁先觉。好一条平路，是人迷却。斑鬓已灰心里事，瘦藤谩挂瓢中药。愿当今、四海九州人，同欢乐。 
满江红（观雪述怀）
雪压山颓，谁撒下、琼花玉蕊。寒气凛、沈沈天籁，望迷千里。群雀耐寒枯树顶，扁舟独钓平沙觜。把江南、图画展开看，都难比。 
台榭远，合临喜。楼阁上，歌声起。赏时光，居士独怜愁底。安得四方寒＿彦，归吾广厦千间里。但今生、此愿得从心，心休矣。 
满江红
惨惨枯梢，初疑似、真酥点滴。见深红蒂萼，方认早梅消息。粉艳牵连春意动，冰姿照映霜华白。伴苍松、修竹似幽人，相寻觅。 
香远近，枝南北。幽涧畔，疏篱侧。便佣儿贩妇，也知怜惜。渭水渔翁方入社，西湖处士成陈迹。爱平生、炯炯岁寒心，无今昔。 
江城子（盆中梅）
年年腊后见冰姑。玉肌肤。点琼酥。不老花容，经岁转敷腴。向背稀稠如画里，明月下、影疏疏。 
江南有客问征途。寄音书。定来无。且傍盆池，巧石倚浮图。静对北山林处士，妆点就、小西湖。 
江城子
一钩新月下庭西。绣帘低。漏声迟。小宴幽欢，依约似当时。娇盼注人都不语，眉黛蹙，鬓云＿。 
