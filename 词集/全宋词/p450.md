<!-- { "loadSidebar": true } -->
炉烟不断腾金兽。香雾入帘波影皱。秋堂锦席艳君仙，不惜绮罗萦舞袖。 
昼弦素管春风手，娇妙如花轻似柳。劝君须尽眼中欢，绿酒十分千秋寿。 
玉楼春
厌玉为浆麟作□。玉树琼葩长不谢。翠帘绣暖燕归来，宝鸭花香蜂上下。 
沙堤佩马催公驾，月白风清天不夜。重来赫赫照岩廊，不动堂堂凝泰华。 
小重山
春正浓时月正圆。华堂初燕喜，雨真仙。霞衣相对旧貂蝉。人间少，福寿子孙贤。 
□□佳非烟。花光羞粉艳，敢争妍。笑歌声里捧金舡。深深愿，松柏永同坚。 
鹧鸪天
万里霜空爽气高。翩翩天雁薄云霄。佳祥已协当年梦，岂但非熊可珥貂。 
金笏带，紫花袍。朱衣双引玉宸朝。百年富贵须平步，仍有功名信史褒。 
西江月
盛德须知异禀，天教占尽秋光。一轮明月照华堂。荐寿笙歌嘹亮。 
座上簪缨并列，庭前兰玉成行。只应难老胜松篁。五福人间供仰。 
踏莎行
月挂琼钩，日添绣线。骑花翻浪重帘卷。风传环佩晓珊珊，画堂羯鼓催开燕。 
翠缕香凝，玉膏酒滟。仙翁莫诉玻璃满。凤衔丹诏下云电。千秋长在黄金殿。 
鹧鸪天
九凤箫低彩雾高。鸾车鹤驭下层霄。天教来辅长生帝，宝殿千秋侍赭袍。 
飞急召，促归朝。沙路稳为马蹄娇。功成并画兰台上，奎画重看御赞褒。 

　
谈元范
清玉案
虾须帘上银钩小。筵内轻寒绕。红叶征香侵语笑。金钗珠履，凤箫龟鼓，疑是蓬莱岛。 
萱堂日日春生貌。嫩绿休然鬓边好。赋得修龄应不少。年年长见，画梁双燕，楼外青袍草。 

　
倪翼周
青玉案
烟浓水淡荷香浅。近翠幕、闻弦管。逸气棱层冲碧汉。绝无风骨，炼成铅鼎，未许童颜换。 
长门深锁文君院。前度蛮笺泪痕满。为问乘槎人不远。只消丹桂，一枝分付，早早随伊愿。 
青玉案
四时令节惟重九。况此日、逢佳偶。金菊已花杯有酒。瑶池宴罢，一枝斜插，好作渊朋友。 
翠眉淡淡匀宫柳。比似年时更清瘦。双绾带儿新结就。长情恩爱，随家俭约，素与君同寿。 
青玉案
薰风解尽吾民愠。正蓬渚芳遍。昨夜商周生伊旦。从来仁者，仲尼称寿，更捧金杯劝。 
我有诗词三百卷。等留取、频频献。且看明年秋欲半。紫薇花下，绿槐阴外，天语颁新宴。 
青玉案
熙春堂下花无数。红紫映、桃溪路。蝶往蜂来知几许。翠筠亭外，绿阳堤畔，时听娇莺语。 
绮筵罗列开樽俎。况总是、神仙侣。竞举笙歌持玉醑。介公眉寿，年年此日，常与花为主。 

　
段倚
醉蓬莱
正星杓首舍，月律开祥，嗣兴芳序。梦协长庚，诞清朝仪羽。运继姬周，庆流嵩岳，认再生申甫。职尹京华，功宣国计，声猷兼著。 
子建文章，懿侯宗范，叔度襟怀，紫芝眉宇。燕启佳辰，满东风兰雾。脆管繁弦，绣茵檀板，会饭中仙侣。世仰真贤，朝尊大老，长亲尧主。 

　
贺及
新荷叶
莲萼飘香，金风乍扇轻凉。郁郁葱葱，瑞烟萦绕华堂。星辰孕秀，良霄梦、吉协熊祥。紫芝眉宇，莹然如峙圭璋。 
忠孝传芳，集庆门、奕世簪裳。他日岩廊，致君直上虞唐。百千椿算，争期并、鹤老龟长。年年今日，会拚一醉觥觞。 

　
傅伯达
沁园春
白帝司权，炎宫回驭，一叶报秋。正银河高泻，金风乍扇，冰轮将满，火伞初收。吴越传芳，斗牛钟秀，间世生贤谁与俦。那堪更负，过人才气，济世谋猷。 
风流花县优游，有善政廉名达郡侯。鹗书朝荐，泥封暮召，荣登桂籍，平步瀛洲。歌驻行云，舞翔回雪，寿酒深倾碧玉瓯。从今愿，愿龄齐鼻祖，名在丹丘。 

　
郑达可
满庭芳
肥绽梅红，嫩翻荷绿，微凉时起青苹。人间福艾，都属老人星。累建高牙大纛，循良治、是处彬彬。棠阴里，丰碑纪德，仁爱浃生民。 
纶巾。风物里，一筇徒倚，傲睨寰瀛。况清朝黄发，尤急谘询。第恐商山芝客，岂容便、蝉蜕功名。他时看，腰横玉带，朱紫列云仍。 
念奴娇
嫩凉如水，正一天风露，秋容如沐。明日中秋今夜月，千里清辉光足。周室姬公，唐家元轨，来享人间福。老人星瑞，光芒南照檐曲。 
行看裂土分茅，朱颜青鬓，好称腰横玉。便挽银河斟北斗，倾作千钟醽醁。子舍荣华，孙枝赫奕，茂盛同松竹。尊前欢笑，竞将椿算为祝。 

　
臧余庆
南歌子
橘里风烟好，壶中日月长。松身鹤发自安强。应有老人呈瑞、动光芒。 
酒饮无边酒，香烧不断香。从今乞与醉为乡。更醉百年三万、六千场。 
鹧鸪天
天与君王管晏才。尚书两曳履声来。今朝望着楼头看，已有台星照斗魁。 
金蹀躞，玉崔嵬。天香满袖早朝回。中书尚享无穷考，长揖南风醉寿杯。 
鹧鸪天
寿菊才开三四葩。秋光着意主人家。清香未许人间识，先借重阳醉紫霞。 
儿绿绶，母金花。斑衣庭下乐无涯。要知他日中书考，细数沙堤堤上沙。 
感皇恩
消息近春来，东风还又。先代椒盘劝金斗。坐间和气，压尽一番梅柳。掖庭频寓直，君恩厚。 
天佑两宫，南山齐寿。况有仙丹在公手。论功医国，合在药王之右。不妨千岁饮，长生酒。 
感皇恩
南岳有真仙，人间祥瑞。酒量诗豪世无比。晚年林下，做个清闲活计。诮如千岁鹤，巢云际。 
此日大家，广排筵会。酒劝千钟莫辞醉。昔时彭祖，寿年八百余岁。十分才一分，那里暨。 
感皇恩
交广出沉香，路遥难致。何况卑人更不易。寿星香帕，我又几曾识置。有般祝寿底，忒忔戏。 
剪下一张，池州表纸。捻得轻圆更滑腻。五双纸捻，管打十个喷嚏□□□□儿，一百岁。 

　
胡于
鹧鸪天寿
去日清霜菊满丛。归来高柳絮缠空。长驱万里山收瘴，径度层波海不风。 
阴德遍，岭西东。天教慈母寿无穷。遥知今夕称觞处，衣彩还将衣绣同。 
鹧鸪天寿
阿母蟠桃下记春。长沙星里寿星明。金花罗纸新裁诏，具叶傍行别绶经。 
同龙子，祝龟龄。天教二老鬓长青。明年今日称觞处，更有孙枝满谢庭。 
鹧鸪天寿
楚楚吾家千里驹。老人心事正开渠。风流不减庭前玉，爱惜真如掌上珠。 
纡绿绶，荐方壶。老人沉醉弟兄扶。问将何物为儿寿，付与家传万卷书。 
鹧鸪天寿
袅袅薰风响佩环。广寒仙子跨清鸾。谁教瑞世仪周间，自赋多才继《小山》。 
铃阁静，画堂闲。衮衣象服镇团栾。年年此日称觞处，留待菖薄驻玉颜。 

　
中国章
鹧鸪天
载地分符衣绣衣。棠阴处处浙东西。政成已可书银笔，词鹿仍堪付雪儿。 
春未半，日方迟。御沟金袅柳如丝。凤池留得梅花住，欲与先竹荐寿卮。 

　
陈日章
鹧鸪天
内乐清虚息万缘。逍遥真是地行仙。徒他玉带金鱼贵，听我纶巾羽扇便。 
倾九酝，祝长年。休辞潋滟十分舡。来年此日称觞处，定有重孙戏膝前。 

　
李景良
鹧鸪天
清晓祥云绕碧天。老人星忽下南躔。庭兰共酌长生酒，持上华堂彩侍前。 
开绮席，舞朱颜。轻红莲叶荐金盘。沉香小院浑先暑，更有杯传数百年。 

　
张思济
鹧鸪天
衣润红绡梅欲黄。几年欢意属华堂。红颜阿母逢占虺，班鬓儿童尽举觞。 
麟作脯，玉为浆。从今三万六千场。桑麻休说桑田变，自是经门日月长。 

　
李夫人
减字木兰花
幕天席地。瑞脑香浓笙歌沸。白纻衣轻。鹓鹓发霜髯照座明。 
轻簪小珥。却是人间真富贵。好着丹青。画与人间作寿星。 
蝶恋花
急鼓疏钟声报晓。楼上今朝，卷起重帘早。环佩珊珊香袅袅。尘埃不到如蓬岛。 
何用珠玑相映照。韵胜形清，自有天然好。莫向尊前辞醉倒。松枝鹤骨偏宜老。 
瑞鹧鸪
新晴庭院暑风轻。瑞气朝来特地清。霞帔羽衣筠竹杖，萱堂真有寿星明。 
自来忠孝传家世，所以芝兰满户庭。簪笏成行称寿处，老来皆已鬓星星。 

　
张藻
望海潮
露零金井，尘清玉宇，双蓂呈瑞新秋。佳气郁葱，祥烟缭绕，玉门初诞风流。宾客竞回眸。庆虎头食肉，燕颔封侯。骨相非凡，便宜谈笑上瀛洲。 
青衫莫欢淹留。有儿孙兰玉，不负箕裘。莲幕向来，花城今日，不妨小试良筹。名姓在金瓯。看佩珂鸣玉，促侍宸旒。直待功成名遂，归作赤松游。 

　
胡文卿
虞美人
枢庭喜庆生辰到。仙伯离蓬岛。鲁台云物正呈祥。线绣工夫从此、日添长。 
满斟绿醑深深劝。岁岁长相见。蟠桃结子几番红。笑赏清歌声调、叶黄钟。 
虞美人
香烟绕遍兰堂宴。香鸭珠帘卷。香风转后送韶音。香酝佳筵今日、庆佳辰。 
香山烧尽禽飞放。香袖佳人唱。香醪满满十分斟。香信传时延寿、保千春。 
虞美人
寿香烟篆金炉细。寿酒邀宾至。寿筵两畔列红妆。寿曲仙音一品、舞霓裳。 
寿星高挂生祥瑞。寿祝长生意。寿杯满劝庆遐龄。寿比南山松柏、永长春。 
虞美人
香云佳气交盘结。又庆生申节。满堂簪绂奉霞觞。瑞应台躔南极、见光芒。 
心田积累阴功足。来受人天福。从今几度见河清。知傲壶中日月、镇长春。 
虞美人
昨霄南极星光现。今日开华宴。朱颜翠鬓占春多。且向博山香袅、卷金荷。 
龟游鹤舞千年寿。更酌千钟酒。满庭佳客捧殷勤。此日蒲菊新绿、瓮头春。 
阮郎归
良辰佳景列华筵。笙歌奏筦弦。位居荣显子孙贤。功名事双全。 
庆祝寿，拜尊前。重重福禄坚。愿如彭祖寿齐年。金杯劝寿仙。 
阮郎归
谢娘诗礼有家风。吹窗清昼同。笑言偕老与梁鸿。闺门喜气融。 
来月殿，下珠宫。人间春意浓。一尊仙酝祝芳丛。蟠桃千岁红。 

　
杨道居
蝶恋花
气禀五行天与秀。瑞见枢延，况是黄钟奏。日影量来添午昼。柳梅消息年时候。 
红粉吹香帘幕透。深院笙歌，劝饮金钟酒。乐事赏心千岁有。黑头人做三公有。 

　
史佐尧
苏幕遮
柳垂金，梅褪玉。昴宿呈祥，符应生公族。盖世功名夸九牧。黼衮褒扬，庆阀辉南北。 
赐宫醪，分笃耨。天与长生，谩把仙椿祝。好继平阳腾茂躅。富贵千秋，饮听瑶池曲。 

　
徐去非
满庭芳
凤历书元，龟图画泰，瑞蓂两两初开。舞风仙子，飞雪拥春来。平荡人间险秽，端为你没点尘埃。清明世，冰辉太洁，鸥鹭莫惊猜。 
儿孙，同劝寿，桃添西阆，兰绕南陔。看琼玉妆成，万瓦楼台。飘洒风流酥满盏，浑疑醉，月影蓬莱。从今去，诗高未老，点化尽多才。 
锦被堆
一种两容仪，红共白、交映南枝。紫霞仙指冰翁语，花如醉玉，香同臭雪，别样风姿。 
相守岁寒期。春造化、密与天知。羞将脂粉隈桃李，独先结实，还同戴胜，归宴瑶池。 

　
贾少卿
临江仙
