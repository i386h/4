<!-- { "loadSidebar": true } -->
灞陵吟畅，岳阳登览，百色都副襟期。还好是、行天马渡，深月人归。倚柱荷香扑面，凭栏桂影侵衣。索梅无便，春风不碍，容我追随。 

　
丁持正
碧桃春
几年辛苦捣元霜。一朝琼粉香。云英缥渺曳仙裳。相将骑凤凰。 
鍧帝乐，酌天浆。千年颜色芳，从兹归去白云乡。碧桃春昼长。 

　
李石才
一箩金
武陵春色浓如酒。游冶才郎，初试花间手。绛蜡烛残人静后。眉峰便作伤春皱。 
一霎风狂和雨骤。柳嫩花柔，浑不禁僝僽。明日余香知在否。粉罗犹有残红透。 

　
魏顺之
水调歌头
人世斗南瑞，天上璧东星。谁分佳种，钟作间世玉麒麟。本是南阳相种，来应瑞龙间气，试听即英声。若问贤相敌，君去问参军。质金浑，标玉立，气冰清。梅花时候，结子便可鼎调金。人谓丹山苞凤，天产渥洼骏骨，德毓窦家椿。来作汤饼客，何幸厕嘉宾。 

　
伍梅城
贺新郎（贺李簿生孙）
甲子头春雨。知老天、净洗荆扬，十年烟雾。夜半堕中星一颗，飞下五云深处。帝亲敕六丁呵护。须信斯人为世瑞，非人龙、定是文中虎。斗世道，系天数。 
此儿殊怕人惊顾。况当家、廷评为祖，大中为父。料想廷评公一笑，笑对大中共语。应自把、小程夸取。会见九州熙白日，做状元、宰相荣门户。年正少，上新具。 
贺新郎（贺李廉泉螟兄月岩子为子）
梦到天宫里。见长庚星颗，忽自月边飞至。真奏玉皇金阙道，臣已五年于此五岁。今亦欲、过宫一次。福禄寿星齐赞叹，过宫时、须过廉泉位。帝首肯，从他意。 
朝来鹊送檐前喜。闻廉泉、似是紫岩，螟蛉兄子。是子南轩人物样，功业行看相似。岂同祖、同闻而已。细把所闻详所梦，想天文、实应人间事。况真是，长庚李。 
最高楼
知君久，勘破得名关。未老得先闲。今年最喜吟身健，生朝更觉酒肠宽。且随家，将秫种，买花看。 
门外吏、催科无一迹。窗下客、谈诗常经日。儿玉树，弟金兰号友兰。华堂举案齐眉乐，锦天歌客笑声欢。问何如，福东海，寿南山。 
醉蓬莱（寿郁梅野）
倚东风笑问。落红啼鴂，清明来未。小雨弄睛，做轻寒天气，南极光中，五云深处，人庆秋岁。翡翠屏间，琉璃帘下，彩衣明媚。九老风流，五侯家数，如此乾坤，有人如此。天正烦君，作江南一瑞。世上今秦，山中古晋，尽不经吾意。但要牡丹，年年今日，伴人沈醉。 
摸鱼儿（送陈太史东归）
极知君、腰骑鹤，此心与水相似。梧桐叶上黄昏雨，恨杀无情流水。滔滔地。今日大江头，明日人千里。君思往事。两袖淮云，一轮明月，要亦寻常耳。 
君去也，我亦扁舟东矣。尊前何惜同醉。五年未老君犹健，五十行当富贵。书频寄。报王粲、何时可决荆州计。俱胝一纸。更细算何时，五星同会，天下太平未。 
贺新郎（刘快轩新居）
上界神仙府。谁移来、登瀛堂畔，五云深处。江水一弓山万朵，竹外梅花千树。看都入、高人庭户。南北两厅相对起，要门前、便是浮岚路。依暖翠，开吟圃。 
莺迁喜奉高堂母。向销金帐下，坐看秦歌赵舞。唐宋几年名阀阅，到此步高一步。君听取，邦人庆语。多少朱门随世化，独眼前、突兀新如许。真个是，擎天柱。 

　
丁几仲
贺新郎（贺人妾生子）
喜溢蟾宫梦。起推衣、平章窦桂，湿鸦飞动。果报佳音传络秀，丹穴雏生彩凤。想孔释、亲来抱送。不羡徐卿秋水澈，试闻声、识破真英种。培杞梓，待时用。 
当年绛帐承新宠。问何如归来，碧荷香妾名重。都是刘郎看承处，多少温柔从臾怂恿。会起我嘉宾钦竦裴秀母事。左氏公羊，从初所学，看家传、声誉今腾涌。拚醉舞，与谁共。 

　
禅峰
百字谣（贺彭谦仲八月生子）
中秋近也，正于门瑞气，匆匆时节。隔岁维熊占吉梦，今夕天生英杰。仙籍流芳，瑞龙毓秀，应是非凡骨。诗书勋业，妙龄行见英发。 
好是日满三朝，胜陈汤饼，投辖留宾客。玉果犀钱排绮宴，窈窕歌珠舞雪。枕玉凉时，屏山深处，好事权休说。小蛮杨柳，迩来还可攀折。 

　
刘涧谷
西江月（贺人女晬）
淑质生当良月，晬辰喜遇今朝。掌心托个儒人苗。早晚夫人争叫。 
阿母神仙苗裔，阿爷宰相丰标。阿兄气宇更飘飘。阿弟看看速肖。 

　
游稚仙
浣溪沙（贸人女晬）
晬日先联瑞日红。寿星明照寿筵中。庆门乐事正重重。 
明日贾逵添戏彩，异时李汉看乘龙。鱼轩玉轴定荣封。 

　
李团湖
沁园春
六桂传家，三槐植庭，箕裘大儒。甚二郎意气，拟同棱契，一时庆会。致主唐虞。百揆登庸，双亲未老，此乐人间还有无。那堪更、有棣华韡韡，听履亨衢。 
朝来天上传呼。便写作、衣冠盛事图。有声容备乐，传宣锡劝，充庭牲饩，簇拥欢娱。整顿乾坤，巩安宗社，亦有臣功如此乎。中书考，愿年年此日，春满蓬壶。 

　
黄诚之
满江红（寿韩尚书）
五岳三光，钟秀气、笃生人杰。天付与、心肠锦绣，精神冰雪。姓字早登龙虎榜，文书夜直丝纶阁。谢君王、特地掇鸾坡，来闽粤。 
几千顷，恩波阔。十万户，欢声浃。看致君尧舜，归班夔契。谈笑扫清沙漠净，弥缝补就苍天缺。愿年年、长醉腊前春，梅梢月。 

　
熊子默
洞仙歌（寿刘帅）
春逢花好，一笑长相见。令似当年徊仙苑。况歌翻桃叶，香绕莱衣，须信道，人与千秋共远。 
不妨留绛节，看即沙堤，玉笋班高侍金辇。问人间、缘底事，犹欠河清，须妙手、鸿钧一传。待整顿乾坤、却归来，唤舞鹤翔云，洞天游伴。 

　
陈惟哲
水调歌头（寿曹太守）
近畿贤太守，陆地隐神仙。功高玉记，名通紫府自长年。拂拭壶中光景，游戏人间风月，富贵本青毡。十载五分牧，惠泽浸江天。把文章，做勋业，德才全。龟峰堂上，满城和气入歌筵。春在百花庭院，坐拥十眉珠翠，寿酒吸长川。来岁称觞处，稳向凤池边。 

　
欧阳朝阳
摸鱼儿（寿柴守，八月二十七日生，正是夫子绂麟之日）
正当绂麟时候，秋香还弄清晓。双旌五马人间贵，千里共腾欢笑。人未老。看绿鬓朱颜，赢得花簪帽。兽炉篆袅。听檀板轻敲，歌珠一串，依约似蓬岛。 
青云步，九万论程未了。芹宫多世仪表。提封晋郡重拈出，留样他年称好。书上考。怕种满棠阴，丹诏催归早。安期献枣。对鹤健丹香，龟轻莲叶，起舞醉清醥。 

　
碧虚
贺新郎（寿毕府判）
衮衮登台阁。问诸公、谁讲谁明，诗书礼乐。前日毕星光焰里，有一濂渠伊洛。被翠玉、江山占却。天下国家多少事，好人才、半刺东南角。当路者，欠商确。 
寿杯端拜深深酌。把寻常、祝颂芜词，一时删削。引饮莱公同鼎轴，共定澶渊一著。二百载、无人能学。文简毕公真事业，非先生之托谁之托。龟鹤舞，蛟龙跃。 

　
彭正大
琐寒窗（寿欧阳教授）
千里儒流，称觞此际，梅花三度。书台最上，健羡一翁如许。问吴江、别来旧人，当时折柳凭谁语。但春在芹宫，芳滋兰畹，一帘今雨。 
凭阑、凝望处。有绿水青山，乾坤付与。百年家谱，曾是斯文宗主。世间好景相寻，墨客骚人为伴侣。待西风、桂子重开，又步青云去。 

　
叶巽齐
感皇恩（寿王簿）
冬岭秀乔松，江南飞雪。数朵梅花弄春色。玉颜苍鬓，人似松梅标格。岁寒长不老，人奇绝。 
簿领余间，长生有道，福寿从今更千百。孙枝浸盛，万卷家传方册。樽前频醉，此宵风月。 

　
铁笔翁
庆长春（寿戴一轩）
有酒如渑，便开怀痛饮，我歌君拍。世事轮云都莫问，只要颜红鬓黑。鹂燕风清，鸳鸯水暖，打当生申节。薰风来也，几人感戴翁德。 
好是驾海胸襟，屠龙手段，一笑乾坤窄。门外尘涛三百尺，不博剡溪一雪。绿幕红围，妙歌细舞，且醉三千客。问翁年纪，广成千有二百。 

　
刘性初
醉蓬莱
喜首夏清和，槐绿成阴，榴红正朵。仙鹤蹁跹，来致千秋贺。南极长明，后天不老，瑞霭浮青琐。满树蟠桃，瑶池捧献，一年一颗。 
好敞亭台，胜添花柳，时醉时歌，时行时坐。受用黄庭，宝熟丹田火。晓对青山，日吟白发，尽功名江左。戏彩亭边，陶陶自得，有何不可。 

　
刘学颜
齐天乐（寿刘畊齐）
红冈小塔枫林路，曾见承平歌舞。舞罢人归，月斜影转，重见郎官星度。乡关境土，又二十余年，桑麻深露。说与闾巷，少年知得当时否。 
如今苍颜白发，问耕聊尔耳，依稀农圃。父老吾伊，深山鸡黍，谁念乱离父母。村南书午。谩对客烹茶，笑谈今古。千岁迢迢，竹风时扫户。 

　
江史君
好事近（寿六十）
耳顺恰当年，甲子方周五数。绛县老人曾纪，四百四十五。 
孙弘博士适遭逢，马援击蛮未遇。五福祝君全备，更尊荣安富。 

　
徐架阁
最高楼（寿七十）
年高德劭，休叹老而传。纵白发，尚红颜。楚丘且谓吾始壮，大致仕亦宜然。更尊荣，安富贵，寿绵延。 
闻道生辰当月吉，万福千祥降自天。献春酒，展华筵。从心奚止不逾矩，绛人彭祖信齐肩。更殷勤，加颂祷，等椿年。 

　
立齐
沁园春（寿白侍从八十）
表表耆英，松柏贞刚，冰霜洁清。正持囊紫禁，急流勇退，步角巾绿野，闲处安身。里社鸡豚，家山猿鹤，物我相忘法从荣。东溪畔，似非熊尚父，在渭之滨。 
闲来袖手梅亭。似桃李纷纷谷自春。算高风难进，缙绅楷式，颓波屹立，乡曲仪刑。厚德清名，疏星碧落，屈指如公今几人。无他祝，但似山难老，镇压嚣尘。 

　
黄革
酹江月（寿太守母八十?正月初一）
堂堂卿月，奉君恩来作，潜藩贤守。喜遇慈闱年八十，特向新下称寿。千里春风，满堂和气，是处歌声奏。荷衣紫绶，捧觞齐上春酒。 
人道彭祖高年，寿高八百，管从来稀有。似此遐龄，屈指算、犹有十分之九。惠满梅山，宠新芝检，归展调羹手。疏封国号，天教富贵长久。 

　
陈潜心
百字令（寿虞守?正月十二）
梅峰孕秀，太仙翁、咫尺元宵三夕。盛德温温如玉粹，多少殊勋嘉绩。两拥朱幡，独清节，高谊真难屈。景疏堂下，台星长伴南极。 
雅羡椿桂联芳，金章紫绶，拜舞欢声溢。福备宜高仁者寿，喜占人间八十。汉重申公，周登尚父，盛事今犹昔。九重注想，蒲车行聘遗逸。 

　
罗子衎
三登乐（庆黄守?正月廿二）
过了元宵，见七叶蓂又飞。恰今朝、昴宿降瑞。初度果生贤，尽道丰姿绝异。翰林人物，云霄富贵。 
自栖鸾展骥。迤逦黄堂，每登要路无留滞。暂归来，访松菊，趣装行用济。增崇福禄，寿延千百岁。 

　
刘公子
