<!-- { "loadSidebar": true } -->
故人渐老。只与虎头论墨妙。怀抱难开。快遣披云一笑来。 
减字木兰花
梅花未彻。付与团团沙塞月。端欲捐书。去乞君王丈二殳。 
貂裘锦帽。盘马不甘青鬓老。底事偏奇。细草平沙看打围。 
减字木兰花
河西春晚。独有柳条来入眼。塞外斜斜。不道欺寒红杏花。 
边笳初发。与唤团团沙塞月。雁响连天。谁倚城头百尺栏。 
减字木兰花（寄真宁）
团团璧月。今夜广寒真秀发。何处吹笙。催得清霜满凤城。 
淮南好梦。镜里星星还种种。犹记银床。曾为凉州唤玉觞。 
减字木兰花
淮天不断。点缀南云秋几雁。白露沾衣。始是银屏梦觉时。 
别离怀抱。消得镜中青鬓老。小字能无。烦寄平安一纸书。 
减字木兰花
斑斑小雨。初入高梧黄叶暮。又是重阳。昨夜西风作许凉。 
鲜鲜丛菊。只解凋人双鬓绿。试傍清尊。分付幽香与断魂。 
减字木兰花（简天牖）
九年离别。梦里相逢端怕说。携手河梁。雁DE48淮天如许长。 
鲈鱼正美。白发季鹰聊启齿。后夜江干。与把梅花子细看。 
减字木兰花（贻亢之）
淮山清夜。镜面平铺纤月挂。端是生还。同倚西风十二栏。 
休论往事。投老相逢真梦寐。两鬓疏疏。好在松江一尺鲈。 
满庭芳（立春）
声促铜壶，灰飞玉琯，梦惊偷换年华。江南芳信，疏影月横斜。又喜椒觞到手，宝胜里、仍翦金花。钗头燕，妆台弄粉，梅额故相夸。 
隼兴，人未老，东风袅袅，已傍高牙。渐园林月永，叠鼓凝笳。小字新传秀句，歌扇底、深把流霞。聊行乐，他时画省，归近紫皇家。 
满庭芳（九日）
玉垒尊罍，清秋关塞，正宜催唤香醪。凉风吹帽，横槊试登高。想见征西旧事，龙山会、宾主俱豪。来群雁，凉生画角，红叶聚亭皋。 
南州、应好在，长关梦眼，天际云涛。有一簪黄菊，两鬓霜毛。快把金荷共倒，凝望久、只遣魂消。君须听，新翻燕乐，余韵响檀槽。 
木兰花慢（雷峡道中作）
尽晴春自老，乍翠巘、出清流。望杳杳飞旌，翩翩戍骑，初过边头。幽花尚欹短岸，渐鸣禽、唤友绕行舟。端有雕戈锦领，竞驰EC72褭骅骝。 
凝眸。雁入长天，羌管罢、陇云愁共解鞍临水，雷惊电散，雪溅霜浮。玉觞正风味好，对幽香、堕蕊且消忧。莫以纶巾羽扇，便忘绿浦沧洲。 
醉落魄（又赏残梅）
梅花褪雪。赏心莫使慵欢悦。大家且恁同攀折。余蕊残英，偏称淡笼月。 
当初相见花初发。如今花谢人离缺。一年又比一年别。惟有花枝，只似旧时节。 
踏莎行（晚春）
一片花飞，青春已减。可堪南陌红千点。生憎杨柳要藏鸦，东风只遣横笳怨。 
看定新巢，初怜语燕。游丝正把残英罥。酒尊也会不相违，风光本自同流转。 
鹧鸪天（曹丞相诞日）
永遇英雄际会时。垂天鹏翼逐云飞。退朝日上青花道，催直霜零赤雁池。 
鸣汉履，侍唐眉。渭川莘野晚追随。归来仍对金銮老，三峡词源气未衰。 
鹧鸪天
作赋丁年厌兔园。紫微深锁九重关。花墩屡赐清闲燕，文石难忘咫尺颜。 
烟外屐，水边山。纶巾羽扇五湖间。自怜季子貂裘敝，来与机云相对闲。 
鹧鸪天
衮绣三朝社稷臣。旧调元鼎斡洪钧。垂绅屡转龙墀日，接膝潜回黼座春。 
金凿落，玉麒麟。凤鸣良月庆佳辰。巨鳌行听扃华禁，又起商周梦卜人。 
红楼慢（赠太守杨太尉）
声慑燕然，势压横山，镇西名重榆塞。干霄百雉朱阑下，极目长河如带。玉垒凉生过雨，帘卷晴岚凝黛。有城头、钟鼓连云，殷春雷天外。 
长啸。畴昔驰边骑。听陇底鸣笳，风搴双旆。霜髯飞将曾百战，欲掳名王朝帝。锦带吴钩未解，谁识凭栏深意。空沙场，牧马萧萧晚无际。 
声声慢（凤林园词）
林塘朱夏，雨过斑斑，绿苔绕地初遍。叶底雏鸾，犹记日斜春晚。芙蕖靓妆粉，傍高荷、闲倚歌扇。轻风起，縠纹滟滟，翠生波面。 
可是追凉月下，清坐久，微云屡遮星汉。露湿纶巾，遥望玉清台殿。白头共论胜事，须偿五湖深愿。南枝好，有南飞乌鹊，绕枝低转。 
水龙吟（秋兴）
秋生泽国，无边落木，又作萧萧下。澄江过雨，凉飙吹面，黄花初把。苍鬓羁孤，粗营鸡黍，浊醪催贳。对斜斜露脚，寒香正好，幽人去、空惊咤。 
头上纶巾醉堕，要欹眠、水云萦舍。牵衣儿女，归来欢笑，仍邀同社。月底蓬门，一株江树，悲虫鸣夜。把茱萸细看，牛山底事，强成沾洒。 
小重山
鹤舞青青雪里松。冰门龟在藻，绿蒙茸。一成不见蕊珠宫。蟠桃熟，犹待几东风。 
玉酒紫金钟。非烟罗幕暖，宝□浓。赠君春色腊寒中。君留取，长伴脸边红。 
东风第一枝
经国谋猷，补天气力，岳祗来佐兴运。王当华阙春融，共仰相门地峻。清台占象，见壁月、珠星明润。对一百五日风光，二十四番花信。 
勋共德、继增篆鼎。今共古、问谁比并。广乐初出，层霄寿斝，旋颁紫叶，湘桃浓杏。映采服、朱颜青鬓。看千岁，桀阁飞楼，燕赏太平光景。 
绛都春
韶华渐好。报锦里又是，春风来早。昴宿降萧，崧岳生申符英表。三朝幸望人倾祷。寿与长城俱老。碧油红旆，高牙大纛，一时荣耀。 
矫矫。甘泉旧德，少年日，翰苑玉堂曾到。润饰帝谟，粉泽皇猷文章妙。主盟经济尊吾道。早晚促归岩庙。愿同海内苍生，伫看凤诏。 
多丽
听新蝉，舜琴初弄清弦。伴薰风、葱葱佳气，钟希世英贤。正芳蓂、更余九荚，况强仕，犹待三年。笔下烟云，胸中岩壑，玉峰凛凛映人寒。公不见、清潭宝剑，九彩动星躔。浑疑是，风雷变化，落在人间。 
驻东阳、清谭终日，种成桃李森然。向庭闱、彩衣有庆，更华萼、棠棣相鲜。骥足难留，牛刀暂屈，匪朝伊夕步花砖。自今往、掀天扶地，声迹寄凌烟。它时事，赤松共约，携手骖鸾。 
玉楼春
今朝何以为公寿。极贵长年公素有。庭阶不乏长芝兰，少翁又是庭臣右。 
三能粲粲依魁秀。八柱巍巍蟠地厚。皇家卜册万斯年，年光长转洪钧手。 
玉楼春
我公两器兼文武。谈笑岩廊无治古。经颜绿发已官高，赤儿绣裳今仲父。 
我欲形容无妙识。颂穆清风须吉甫。望公聊比太山云，岁岁年年天下雨。 
清平乐
娟娟月满。冉冉梅花暖。春意初长寒力浅。渐拟芳菲满眼。 
当时吉梦重重。间生天子三公。付与人间桃李，年年管领春风。 
清平乐
瀛洲春酒。满酌公眉寿。月照水堤春榜柳，恩暖朝天衮绣。 
东君着意丁宁。芳酸先许梅英。要就升平滋味，待公来后和羹。 
清平乐
雪余寒退。惟有青松在。春不加荣寒不悴。用舍如公都耐。 
流肪磊落龟蛇。会留红日西斜。欲助我公寿骨，蟠桃等见桃花。 
清平乐
晨晖初转。拜舞金銮殿。想见对扬符睿春，天语丁宁见晚。 
雍容玉笋班聊，功名早上凌烟。金鼎刀圭莫惜，愿随鸡犬升仙。 
清平乐
庆钟华胄。人物朝端秀。朝罢章华骄马骤。十万人家举手。 
后房桃李娟娟。有谁云雨恩偏。看取晚春时候，兰芽玉茁争妍。 

　
赵子发
鹧鸪天
约略应飞白玉盘。明楼渐放满轮寒。天垂万丈清光外，人在三秋爽气间。 
闻叶吹，想风鬟。浮空仿佛女乘鸾。此时不合人间有，尽入嵩山静夜看。 
洞仙歌
荒山明月，下有云来去。深夜纤毫静可数。问古今底事，留此空光，修月户、犹是当年玉斧。 
思君持羽扇，来伴微吟，水珮风环饮松露。待勾漏丹成，约与轻飞，人间世、不知归处。更长啸、余声振林谿，见乱红惊飞，半岩花雨。 
桃源忆故人
芳菲已有东风露。寒著轻罗未去。午夜鸾车鹤驭。散入千莲步。 
粉香度曲嬉游女。草草相逢无据。肠断泪零无数。洒作花梢雨。 
浣溪沙
疏荫摇摇趁岸移。惊鸥点点过帆飞。船分水打嫩沙回。 
断梦不知人去处，卷帘还有燕来时。日斜风紧转湾西。 
南歌子
天末疑无路，波翻欲御风。此身忽在玉壶中。醉倒不知、南北与西东。 
猎猎遥鸣草、飕飕静打篷。与君回棹碧云浓。不是思归、只为酒船空。 
南歌子
人有纫兰佩，云无出岫心。扁舟来入碧涛深。坐见楚咻、儿女变齐音。 
但醉双瓶玉，从渠六印金。此时何处可幽寻。风定津头、白日照平林。 
点绛唇
野岸孤舟，断桥明月穿流水。雁声嘹呖。双落行人泪。 
去岁吾家，曾插黄花醉。今那是。杖藜西指。看即成千里。 
虞美人
飞云流水来无信。花发年年恨。小桃如脸柳如眉。记得那人模样、旧家时。 
楼高映步拖金缕。香湿黄昏雨。如今不见欲凭书。门外水平波暖、一双鱼。 
惜分飞
数点雨声惊残暑。帘外秋光容与。重换熏炉炷。渐低罗幕香成雾。 
今夜夜凉情几许。莫向屏山取取。却笑阳台女。楚人空□高唐赋。 
阮郎归
马蹄踏月响空山。梅生烟壑寒。水妃去后泪痕干。天风吹珮兰。 
纫香久，怕花残。与君聊据鞍。一枝欲寄北人看。如今行路难。 
忆王孙
日长高柳一蝉声。翡翠帘深宝簟清。梦远春云不散情。晓风轻。玉楝花飞宿雨晴。 
杨柳枝
淅淅西风生暮寒。绣衣单。碧梧叶落藕花残。恨前欢。 
月镂虚棂烟逗竹，梦千山。玉箫清夜忆孤鸾。镇长闲。 
望江南
新梦断，久立暗伤春。柳下月如花下月，今年人忆去年人。往事梦中身。 
菩萨蛮
闲庭草色侵阶绿。琐窗午梦人如玉。抛枕出罗帏。风吹金缕衣。 
怨春风雨恶。二月桃花落。雨后纵多睛。花休春不成。 
少年游
晓山日薄半春阴。烟暖柳拖金。满眼新晴，歌声妆影，悠荡碧云心。 
闲庭客散人归去，疏雨湿罗襟。楼阁濛濛，断虹明处，十里暮云深。 
采桑子
春蚕昨夜眠方起，闲了罗机。共采柔枝。桑柘阴阴三月时。 
背人佯笑移金钏，惆怅花期。故故留迟。独自归来雨满衣。 
浪淘沙
约素小腰身。不奈伤春。疏梅影下晚妆新。袅袅娉娉何样似，一缕轻云。 
歌巧动朱唇。字字娇嗔。桃花深处一通津。怅望瑶台清夜月，还送归轮。 

　
徐俯
浣溪沙
章水何如颍水清。江山明秀发诗情。七言还我是长城。 
小小钿花开宝靥，纤纤玉笋见云英。十千名酒十分倾。 
虞美人
梅花元自江南得。还醉江南客。雪中雨里为谁香。闻道数枝清笑、出东墙。 
多情宋玉还知否。梁苑无寻处。胭脂为萼玉为肌。却恨恼人桃杏、不同时。 
卜算子
心空道亦空，风静林还静。卷尽浮云月自明，中有山河影。 
供养及修行。旧话成重省。豆爆生莲火里时，痛拨寒灰冷。 
卜算子
天生百种愁，挂在斜阳树。绿叶阴阴占得春，草满莺啼处。 
