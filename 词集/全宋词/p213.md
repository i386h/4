<!-- { "loadSidebar": true } -->
自古高人最可嗟。只因疏懒取名多。居山一似庚桑楚，种树真成郭橐驼。 
云子饭，水晶瓜。林间携客更烹茶。君归休矣吾忙甚，要看蜂儿趁晚衙。 
鹧鸪天（寻菊花无有，戏作）
掩鼻人间臭腐场。古来惟有酒偏香。自从归住云烟畔，直到而今歌舞忙。 
呼老伴，共秋光。黄花何事避重阳。要知烂熳开时节，直待西风一夜霜。 
鹧鸪天（和吴子似山行韵）
谁共春光管日华。朱朱纷纷野蒿花。闲愁投老无多子，酒病而今较减些。 
山远近，路横斜。正无聊处管弦哗。去年醉处犹能记，细数溪边第几家。 
鹧鸪天（祝良显家牡丹一本百朵）
占断雕栏只一株。春风费尽几工夫。天香夜染衣犹湿，国色朝酣酒未苏。 
娇欲语，巧相扶。不妨老斡自扶疏。恰如翠幕高堂上，来看红衫百子图。 
鹧鸪天（赋牡丹，主人以谤花索赋解嘲）
翠盖牙签几百株。杨家姊妹夜游初。五花结队香如雾，一朵倾城醉未苏。 
闲小立，困相扶。夜来风雨有情无。愁红惨绿今宵看，却似吴宫教阵图。 
鹧鸪天（再赋）
浓紫深红一画图。中间更著玉盘盂。先裁翡翠装成盖，更点胭脂染透酥。 
香潋滟，锦模糊。主人长得醉工夫。莫携弄玉栏边去，羞得花枝一朵无。 
鹧鸪天（不寐）
老病那堪岁月侵。霎时光景值千金。一生不负溪山债，百药难治书史淫。 
随巧拙，任浮沈。人无同处面如心。不妨旧事从头记，要写行藏入笑林。 
鹧鸪天（戏题村舍）
鸡鸭成群晚不收。桑麻长过屋山头。有何不可吾方羡，要底都无饮便休。 
新柳树，旧沙洲。去年溪打那边流。自言此地生儿女，不嫁金家即聘周。 
鹧鸪天（博山寺作）
不向长安路上行。却教山寺厌逢迎。味无味处求吾乐，材不材间过此生。 
宁作我，岂其卿。人间走遍却归耕。一松一竹真朋友，山鸟山花好弟兄。 
鹧鸪天（寄叶仲洽）
是处移花是处开。古今兴废几池台。背人翠羽偷鱼去，抱蕊黄须趁蝶来。 
掀老瓮，拨新醅。客来且尽两三杯。日高盘馔供何晚，市远鱼鲑买未回。 
浣溪沙（黄沙岭）
寸步人间百尺楼。孤城春水一沙鸥。天风吹树几时休。 
突兀趁人山石狠，朦胧避路野花羞。人家平水庙东头。 
浣溪沙（泉湖道中赴闽宪，别诸君）
细听春山杜宇啼。一声声是送行诗。朝来白鸟背人飞。 
对郑子真岩石卧，趁陶元亮菊花期。而今堪诵北山移。 
浣溪沙（种松竹未成）
草木於人也作疏。秋来咫尺共荣枯。空山晚翠孰华余。 
孤竹君穷犹抱节，赤松子嫩已生须。主人相爱肯留无。 
浣溪沙（偶作）
艳杏夭桃两行排。莫携歌舞去相催。次第未堪供醉眼，去年栽。 
春意才从梅里过，人情都向柳边来。咫尺东家还又有，海棠开。 
浣溪沙（与客赏山茶，一朵忽堕地，戏作）
酒面低迷翠被重。黄昏院落月朦胧。堕髻啼妆孙寿醉，泥秦宫。 
试问花留春几日，略无人管雨和风。瞥向绿珠楼下见，坠残红。 
浣溪沙（赋清虚）
疆欲加餐竟未佳。只宜长伴病僧斋。心似风吹香篆过，也无灰。 
山上朝来云出岫，随风一去未曾回。次第前村行雨了，合归来。 
浣溪沙
新葺茅檐次第成。青山恰对小窗横。去年曾共燕经营。 
病怯杯盘甘止酒，老依香火苦翻经。夜来依旧管弦声。 
浣溪沙（偕叔高、子似宿山寺戏作）
花向今朝粉面匀。柳因何事翠眉颦。东风吹雨细於尘。 
自笑好山如好色，只今怀树更怀人。闲愁闲恨一番新。 
浣溪沙（赵景山席上用偶赋溪台和韵）
台倚崩崖玉灭瘢。青山却作捧心颦。远林烟火几家村。 
引入沧浪鱼得计，展成寥阔鹤能言。几时高处见层轩。 
浣溪沙
总把平生入醉乡。大都三万六千场。今古悠悠多少事，莫思量。 
微有寒些春雨好，更无寻处野花香。年去年来还又笑，燕飞忙。 
浣溪沙（常山道中）
北陇田高踏水频。西溪禾早已尝新。隔墙沽酒□纤鳞。 
忽有微凉何处雨，更无留影霎时云。卖瓜声过竹边村。 
新荷叶（上巳日，吴子似谓古今无此词，索赋）
曲水流觞，赏心乐事良辰。兰蕙光风，转头天气还新。明眸皓齿，看江头、有女如云。折花归去，绮罗陌上芳尘。 
能几多春。试听啼鸟殷勤。览物兴怀，向来哀乐纷纷。且题醉墨，似兰亭、列序时人。后之览者，又将有感斯文。 
生查子
漫天春雪来，才抵梅花半。最爱雪边人，楚些裁成乱。 
雪儿偏解歌，只要金杯满。谁道雪天寒，翠袖阑干暖。 
生查子
去年燕子来，帘幕深深处。香径得泥归，都把琴书污。 
今年燕子来，谁听呢喃语。不见卷帘人，一阵黄昏雨。 
昭君怨
人面不如花面。花到开时重见。独倚小阑干。许多山。 
落叶西风时候。人共青山都瘦。说道梦阳台。几曾来。 
乌夜啼
晚花露叶风条。燕飞高。行过长廊西畔、小红桥。 
歌再起，人再舞，酒才消。更把一杯重劝、摘樱桃。 
朝中措（九日小集，世长将赴省）
年年团扇怨秋风。愁绝宝杯空。山下卧龙丰度、台前戏马英雄。 
而今休矣，花残人似，人老花同。莫怪东篱韵减，只今丹桂香浓。 
朝中措
夜深残月过山房。睡觉北窗凉。起绕中庭独步，一天星斗文章。 
朝来客话，山林钟鼎，那处难忘。君向沙头细问，白鸥知我行藏。 
河渎神（女诫效花间体）
芳草绿萋萋。断肠绝浦相思。山头人望翠云旗。蕙香佳酒君归。 
惆怅画檐双燕舞。东风吹散灵雨。香火冷残箫鼓。斜阳门外今古。 
太常引（建康中秋为吕叔潜赋）
一轮秋影转金波。飞镜又重磨。把酒问姮娥。被白发、欺人奈何。 
乘风好去，长空万里，直下看山河。斫去桂婆娑。人道是、清光更多。 
清平乐（谢叔良惠木犀）
少年痛饮。忆向吴江醒。明月团圆高树影。十里蔷薇水冷。 
大都一点宫黄。人间直恁芳芬。怕是九天风露，染教世界都香。 
清平乐
东园向晓。阵阵西风好。唤起仙人金小小。翠羽玲珑装了。 
一枝枕畔开时。罗帏翠幕低垂。恁地十分遮护，打窗早有蜂儿。 
清平乐
春宵睡重。梦里还相送。枕畔起寻双玉凤。半日才知是梦。 
一从卖翠人还。又无音信经年。却把泪来做水，流也流到伊边。 
菩萨蛮
旌旗依旧长亭路。尊前试点莺花数。何处捧心颦。人间别样春。 
功名君自许。少日闻鸡舞。诗句到梅花。春风十万家。时籍中有放自便者。 
菩萨蛮（赠周国辅侍人）
画楼影蘸清溪水。歌声响彻行云里。帘幕燕双双。绿杨低映窗。 
曲中特地误。要试周郎顾。醉里客魂消。春风大小乔。 
菩萨蛮（赠张医道服为别，且令餽河豚）
万金不换囊中术。上医元自能医国。软语到更阑。綈袍范叔寒。 
江头杨柳路。马踏春风去。快趁两三杯。河豚欲上来。 
菩萨蛮（晋臣张菩提叶灯，席上赋）
看灯元是菩提叶。依然曾说菩提法。法似一灯明。须叟千万灯。 
灯边花更满。谁把空花散。说与病维摩。而今天女歌。赵茂中扶病携歌者来。 
菩萨蛮（题云岩）
游人占却岩中屋。白云只向檐头宿。谁解探玲珑。青山十里空。 
松篁通一径。噤嘇山花冷。今古几千年。西乡小有天。 
菩萨蛮（昼眠秋水）
葛巾自向沧浪濯。朝来洒酒那堪著。高树莫鸣蝉。晚凉秋水眠。 
竹床能几尺。上有华胥国。山上咽飞泉。梦中琴断弦。 
柳梢青
八难之辞 
莫炼丹难。黄河可塞，金可成难。休辟谷难。吸风饮露，长忍饥难。 
劝君莫远游难。何处有、西王母难。休采药难。人沈下土，我上天难。 
贺新郎
梁、曰齐泽、曰严濑，为四图，属予赋词。予谓蜀君平之高，扬子云所谓虽隋和何以加诸者，班孟坚独取子云所称述为王贡诸传序引，不敢以其姓名列诸传，尊之也。故予谓和之当并图君平像，置之四图之间，庶几严氏之高节者备焉。作乳燕飞词使歌之 
濮上看垂钓。更风流、羊裘泽畔，精神孤矫。楚汉黄金公卿印，比著渔竿谁小。但过眼、才堪一笑。惠子焉知濠梁乐，望桐江、千丈高台好。烟雨外，几鱼鸟。 
古来如许高人少。细平章、两翁似与，巢由同调。已被尧知方洗耳，毕竟尘污人了。要名字、人间如扫。我爱蜀庄沈冥者，解门前、不使徵书到。君为我，画三老。 
贺新郎（题赵兼善东山园小鲁亭）
下马东山路。恍临风、周情孔思，悠然千古。寂寞东家丘何在，缥缈危亭小鲁。试重上、岩岩高处。更忆公归西悲日，正＿＿、陌上多零雨。嗟费却，几章句。 
谢安雅志还成趣。记风流、中年怀抱长携歌舞。政尔良难君臣事，晚听秦筝声苦。快满眼、松篁千亩。把似渠垂功名泪，算何如、且作溪山主。双白鸟，又飞去。 
贺新郎（和徐斯远下第谢诸公载酒相访韵）
逸气轩眉宇。似王良、轻车熟路，骅骝欲舞。我觉君非池中物，咫尺蛟龙云雨。时与命、犹须天付。兰佩芳菲无人问，叹灵均、欲向重华诉。空壹郁，共谁语。 
儿曹不料扬雄赋。怪当年、甘泉误说，青葱玉树。风引船回沧溟阔，目断三山伊阻。但笑指、吾庐何许。门外苍官千百辈，尽堂堂、八尺须髯古。谁载酒，带湖去。 
贺新郎（题传岩叟悠然阁）
路入门前柳。到君家、悠然细说，渊明重九。岁晚凄其无诸葛，惟有黄花入手。更风雨、东篱依旧。斗顿南山高如许，是先生、拄杖归来后。山不记，何年有。 
是中不减康庐秀。倩西风、为君唤起，翁能来否。鸟倦飞还平林去，云肯无心出岫。剩准备、新诗几首。欲辨忘言当年意，慨遥遥、我去羲农久。天下事，可无酒。 
贺新郎（题君用山园）
曾与东山约。为倏鱼、从容分得，清泉一勺。堪笑高人读书处，多少松窗竹阁。甚长被、游人占却。万卷何言达时用，士方穷、早去声与人同乐。新种得，几花药。 
山头怪石蹲秋鹗。俯人间、尘埃野马，孤撑高攫。拄杖危亭扶未到，已觉云生两脚。更换却、朝来毛发。此地千年曾物化，莫呼猿、且自多招鹤。吾亦有，一丘壑。 
贺新郎（用韵题赵晋臣敷文积翠岩、余欲令筑陂於其前）
拄杖重来约。对东风、洞庭张乐，满空箫勺。巨海拨犀头角出，来向此山高阁。尚两两、三三前却。老我伤怀登临际。问何方、可以平哀乐。唯酒是，万金药。 
劝君且作横空鹗。便休论、人间腥腐，纷纷乌攫。九万里风斯在下，翻覆云头雨脚。更直上、昆仑濯发。好卧长虹陂十里，是谁言、听取双黄鹤。推翠影，浸云壑。 
贺新郎（韩仲止判院山中见访，席上用前韵）
