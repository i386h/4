<!-- { "loadSidebar": true } -->
露叶烟条。天与多娇。算风流、张绪难消。恼人春思，政自无聊。赖敛愁眉，酣醉眼，减围腰。风絮相邀。蝶弄莺嘲。最关情、是短长桥。解骖分袂，催上兰桡。更绿波平，红日坠，碧云遥。 
沁园春（和刘潜夫送孙花翁韵）
谁似花翁，长年湖海，蹇驴弊裘。想红尘醉帽，青楼歌扇，挥金谈笑，惜玉风流。吴下阿蒙，江南老贺，肯为良田二顷谋。人间世，算到头一梦，蝼蚁王侯。 
悠悠。吾道何求。况白首相逢说旧游。记疏风淡月，寒灯古寺，平章诗境，分付糟丘。聚散抟沙，炎凉转烛，归去来兮万事休。无可有，问从前那个，骑鹤扬州。 
沁园春（题西宗云山楼）
爽气西来，玉削群峰，千杉万松。望疏林清旷，晴烟紫翠，雪边回棹，柳外闻钟。夜月琼田，夕阳金界，倒影楼台表里空。桥阴曲，是旧来忠定，手种芙蓉。 
仙翁。心事谁同。付鱼鸟相望一笑中。向月梅香底，招邀和靖，云山高处，问讯梁公。物象搜奇，风流怀古，消得文章万丈虹。沉吟久，想依春树，人在江东。 
花心动（临安新亭）
鸠雨催晴，遍园林、一番绿娇红媚。柳外金衣，花底香须，消得艳阳天气。障泥步锦寻芳路，称来往、纵横珠翠。笑携手，旗亭问酒，更酬春思。 
还记东山乐事。向歌雪香中，伴春沉醉。粉袖殢人，彩笔题诗，陶写老来风味。夜深银烛明如昼，待归去、看承花睡。梦云散，屏山半熏沈水。 
汉宫春（郑贺守席上怀旧）
日软风柔，望暖江连岛，晴绿平川。寻芳拾蕊，胜伴陌上鲜妍。玉骢归路，记青门、曾堕吟鞭。人去后，庭花弄影，一帘香月娟娟。 
追念旧游何在，叹佳期虚度，锦瑟华年。博山夜来烬冷，谁换沉烟。屏帏半掩，奈梦云、不到愁边。春易老，相思无据，闲情分付鱼笺。 
水龙吟（丙子立春怀内）
三山腊雪才消，夜来谁转回寅斗。试灯帘幕，送寒幡胜，暗香携手。少日欢娱，旧游零落，异乡歌酒。到而今，生怕春来太早，空赢得、两眉皱。 
春到兰湖少住，肯殷勤、访梅寻柳。相思人远，带围宽减，粉痕消瘦。双燕无凭，尺书难表，甚时回首。想画栏，倚遍东风，闲负却、桃花咒。 
水龙吟（庚寅寄远）
老来惯与春相识，长记伤春如故。去年今日，旧愁新恨，送将风絮。粉泪羞红，黛眉颦翠，推愁不去。任琐窗深闭，屏山半掩，还别有、愁来路。 
回首画桥烟水，念故人、匆匆何处。客情怀远，云迷北树，草连南浦。离合悲欢，去留迟速，问春无语。笑刘郎，不道无桃可种，苦留春住。 
水龙吟（丙戊清明和章质夫韵）
弄晴台馆收烟候，时有燕泥香坠。宿酲未解，单衣初试，腾腾春思。前度桃花，去年人面，重门深闭。记彩鸾别后，青驄归去，长亭路、芳尘起。 
十二屏山遍倚。任苍苔、点红如缀。黄昏人静，暖香吹月，一帘花碎。芳意婆娑，绿阴风雨，画桥烟水。笑多情司马，留春无计，湿青衫泪。 
庆春泽（丙子元夕）
灯火烘春，楼台浸月，良宵一刻千金。锦步承莲，彩云簇仗难寻，蓬壶影动星球转，映两行、宝珥瑶簪。恣嬉游，玉漏声催，未歇芳心。 
笙歌十里夸张地，记年时行乐，憔悴而今。客里情怀，伴人闲笑闲吟。小桃未静刘郎老，把相思、细写瑶琴。怕归来，红紫欺风，三径成阴。 
蝶恋花（丁丑七夕）
谁送凉蟾消夜暑。河汉迢迢，牛女何曾渡。乞得巧来无用处。世间枉费闲针缕。 
人在江南烟水路。头白鸳鸯，不道分飞苦。信远翻嗔乌鹊误。眉山暗锁巫阳雨。 
柳梢青（七夕）
干鹊收声，湿萤度影，庭院深香。步月移阴，梳云约翠，人在回廊。 
醺醺宿酒残妆。待付与、温柔醉乡。却扇藏娇，牵衣索笑，今夜差凉。 
柳梢青（戏简高菊涧）
瞥眼光阴。章台旧路，杨柳春深。尚忆风流，殢人倚玉，替客挥金。 
高阳醉后分襟。想妒雨、嗔云到今。消息真时，笑啼难处，方表人心。 
江神子
思君梦里说邯郸。未成欢。已炊残。断送春归，风雨霎时间。空有生前医国手，医不到，子孙寒。 
欲登诗境吊方干。倩谁看。北邙山。落落晨星，不见暮云还。莫在人间寻食客，寻见后，匹如闲。 
临江仙（代闺怨）
荡紫飘红芳信断，都无人间秾纤。吟鞭倚醉问凉蟾。香消金缕篆，压压宝妆奁。 
梦峡朝云飞不到，一春离绪厌厌。却疑归燕碍重帘。心期花底误，眉恨柳边添。 
浣溪沙（丁亥饯元宵）
帘幕收灯断续红。歌台人散彩云空。夜寒归路噤鱼龙。 
宿醉未消花市月，芳心已逐柳塘风。丁宁莺燕莫匆匆。 
清平乐（赵围避暑）
柳阴庭院。帘约风前燕。着雨荷花红半敛。消得盈盈绿扇。 
竹光野色生寒。玉纤雪藕冰盘。长记酒醒人静，暗香吹月栏干。 
贺新郎（题王守西湖书院）
云淡天垂野。望晴郊、疏烟半卷，断虹低跨。老树连阴藏远景，十里湖光照夜。看不尽、真山图画。春满轩窗无着处，更银蟾、冷浸鸳鸯瓦。人共境，转幽雅。 
文章太守归来也。似当年、和靖风流，小孤山下。问讯佩兰餐菊友，曾约梅兄入社。待付与、竹臞陶写。尘外间寻行乐地，任傍人、歌舞喧台榭。诗世界，有王谢。 
江神子（三月晦日西湖饯春）
送春曾到百花洲。夕阳收。暮云雷。想伴花神，骑鹤上扬州。回首湖山情味淡，重把酒，更登楼。 
相思南浦古津头。未拿舟。已惊鸥。柳外归鸦，点点是离愁。空倚阳关三叠曲，歌不尽，水东流。 
阮郎归
寒阴漠漠夜来霜。阶庭风叶黄。归鸦数点带斜阳。谁家砧杵忙。 
灯弄幌，月侵廊。熏笼添宝香。小屏低枕怯更长。知云入醉乡。 
阮郎归（丹桂）
金茎浥露未成霜。西风只旧凉。蕊仙何事换霞妆。恼人秋思长。 
香世界，锦文章。花神不覆藏。小山骚客政清狂。同花入醉乡。 
玉楼春（东山探梅）
冷冷水向桥东去。漠漠云归溪上住。疏风淡月有来时，流水行云无觅处。 
佳人独立相思苦。薄袖欺寒脩竹暮。白头空负雪边春，着意问春春不语。 
木兰花慢
看纤云双月，湛河汉，夜声收。正玉尘生风，银床坠露，凉叶飕飕。襟怀静吞八表，莫登山临水易惊秋。闲想多情宋玉，旧来空替人愁。 
温柔。乡解老秋不。丝竹间秦讴。向橙橘香边，持螯把酒，聊伴清游。骚人自应念远，与黄花、评泊晋风流。明日莼鲈兴动，待寻江上归舟。 
感皇恩（寿赵路公八十）
八十最风流，那谁不喜。况是精神可人意。太公当日，未必荣华如此。儿孙列两行，莱衣戏。 
好景良辰，满堂和气。唱个新词管教美。愿同彭祖，尚有八百来岁。十分才一分，那里暨。 
踏莎行（赠周节推宠姬）
兰斛藏香，梅瓶浸玉。炉烟半袅屏山曲。谁烧银烛照黄昏，有人正倚萧萧竹。 
白雪歌翻，红牙板促。周郎自是难回目。禁寒不饮告推人，春风吹聚眉尖绿。 
绛都春（清明）
和风乍扇，又还是去年，清明重到。喜见燕子，巧说千般如人道。墙头陌上青梅小。是处有、闲花芳草。偶然思想，前欢醉赏，牡丹时候。 
当此三春媚景，好连宵恣乐，情怀歌酒。纵有珠珍，难买红颜长年少。从他乌兔茫茫走。更莫待、花残莺老。恁时欢笑，休把万金换了。 

　
郑庶
水调歌头
千古钓台下，老尽去来人。倚空绝壁，朝暮秀色只如春。高挂瀑泉千尺，洗到云根山骨，无处着风尘。秋尽玉壶冷，别是一乾坤。 
问当日，中兴将，汉功臣。云台何在，寂寞谁复记丹青。争似先生标致，长共清风明月，不减旧精神。无限兴亡意，舒卷在丝纶。 

　
黄宰
酹江月（寿韩元吉）
三光五岳，孕乾坤英彩，非金非玉。赫赫岩岩真相种，来驾横空仙鹄。十万儿童，和丰堂下，齐指梅山祝。黑头难老，岁寒苍桧修竹。 
须信自有家传，中庸一卷，是长生真箓。借问洛阳归去后，几度桃开桃熟。十九年间，梦回天上，再见棠阴绿。相将促观，已闻沙路新筑。 

　
和岘
导引（开宝元年南郊鼓吹歌曲三首）
气和玉烛，睿化著鸿明。缇管一阳生。郊禋盛礼燔柴毕，旋轸凤凰城。森罗仪卫振华缨。载路溢欢声。皇图大业超前古，垂象泰阶平。（和声） 
岁时丰衍，九土乐升平。睹环海澄清。道高尧舜垂衣治，日月并文明。嘉禾甘露登歌荐，云物焕祥经。兢兢惕惕持谦德，未许禅云亭。 
六州
严夜警，铜莲漏迟迟。清禁肃，森陛戟，羽卫俨皇闱。角声励，钲鼓攸宜。金管成雅奏，逐吹逶迤。荐苍璧，郊祀神祇。属景运纯禧。京坻丰衍，群材乐育，诸侯述职，盛德服蛮夷。（和声） 
殊祥萃，九苞丹凤来仪。膏露降，和气洽，三秀焕灵芝。鸿猷播，史册相辉。张四维。卜世永固丕基。敷玄化，荡荡无为。合尧舜文思。混并寰宇，休牛归马，销金偃革，蹈咏庆昌期。 
十二时
承宝运，驯致隆平。鸿庆被寰瀛。时清俗阜，治定功成。遐迩咏由庚。严郊祀，文物声明。会天正、星拱奏严更。布羽仪簪缨。宸心虔洁，明德播惟馨。动苍冥。神隆享精诚。（和声） 
燔柴半，万乘移天仗，肃銮辂旋衡。千官云拥，群后葵倾。玉帛旅明庭。韶沪荐，金奏谐声。集休亨。皇泽浃黎庶，普率洽恩荣。仰钦元后，睿圣贯三灵。万邦宁。景贶福千龄。 

　
王禹偁
点绛唇（感兴）
雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭阑意。 

　
苏易简
越江吟
神仙神仙瑶池宴。片片。碧桃零落春风晚。翠云开处，隐隐金舆挽。玉麟背冷清风远。 

　
寇准
甘草子
春早。柳丝无力，低拂青门道。暖日笼啼鸟。初坼桃花小。遥望碧天净如扫。曳一缕、轻烟缥缈。堪惜流年谢芳草。任玉壶倾倒。 
踏莎行
春色将阑，莺声渐老。红英落尽青梅小。画堂人静雨濛濛，屏山半卷馀香袅。密约沈沈，离情杳杳。菱花尘满慵将照。倚楼无语欲销魂，长空黯淡连芳草。 
阳关引
塞草烟光阔，渭水波声咽。春朝雨霁轻尘歇。征鞍发。指青青杨柳，又是轻攀折。动黯然，知有后会甚时节。更尽一杯酒，歌一阕。叹人生，最难欢聚易离别。且莫辞沉醉，听取阳关彻。念故人，千里自此共明月。 
点绛唇
水陌轻寒，社公雨足东风慢。定巢新燕。湿雨穿花转。象尺熏炉，拂晓停针线。愁蛾浅。飞红零乱。侧卧珠帘卷。 
蝶恋花
四十年来身富贵。游处烟霞，步履如平地。紫府丹台仙籍里，皆知独擅无双美。 
将相兼荣谁敢比。彩凤徊翔，重浴荀池水。位极人臣功济世，芬芳天下歌桃李。 

　
钱惟演
木兰花
