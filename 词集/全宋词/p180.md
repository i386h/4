<!-- { "loadSidebar": true } -->
红窗怨（即事）
帘不卷。人难见。缥缈歌声，暗随香转。记与三五少年，在杭州、曾听得几遍。 
唱到生绡白团扇。晚凉初、桐阴满院。待要图入丹青，奈无缘识如花面。 
凤时春（见残梅）
标格风流前辈。才瞥见春风，萧然无对。只有月娥心不退。依旧断桥，横在流水。 
我亦共、月娥同意。肯将情移在，粗红俗翠。除丁香蔷薇酴醿外。便做花王，不是此辈。 
泛兰舟（谯天授画像）
萧萧乌帽黄衫。烟水拍云岩。风清月白，一双碧眼莹秋潭。四海九州，茫茫东北，渺渺西南。松霜杉露毵毵。 
龙门隔如参井，青城佳气与天参。蔽山充野，牡丹红外茯苓甘。鹤顶凝丹，隙驹蹀＿，尽百年闲。乾坤云海风帆。谯名定，涪陵人。受道于伊川。后弃乡里，隐河洛。复归蜀，居青城之老人村，至今尚存。 
无月不登楼（种花）
池塘生春草，梦中共、水仙相识。细拨冰绡，低沈玉骨，搅动一池寒碧。吹尽杨花，糁毡消白。却有青钱，点点如积。渐成翠、亭亭如立。 
汉女江妃入奁室。擘破靓妆拥出。夜月明前，夕阳＿后，清妙世间标格。中贮琼瑶汁。才嚼破、露飞霜泣。何益。未转眼，度秋风，成陈迹。 
别素质（请浙江僧嗣宗住庵）
一个茅庵，三间七架。两畔更添两厦。倒坐双亭平分，扶阑两下。门前数十丘罢稏。塍外更百十株桑柘。一溪活水长流，余波及、蔬畦菜把。 
便是招提与兰若。时钞疏乡园，看经村社。随分斗米相酬，镮钱相谢。便阙少亦堪借借。常收些、笋干蕨鲊。好年岁，更无兵无火，快活杀也。 
笛家弄（水际闲行）
凌乱败荷，既似沙莞，又如淝水。颠倒旌旗都靡。馀花欹谢，又似乌江，骓兮不逝。虞兮奈尔。凋柳萧骚，又如轵道，故老何颜对。因缘断。时节转。自然如彼。自然如此。水边沙际。芦花摇曳。唤住行人，蓼花妩媚。引翻游子。又似江都酣夜延秋，建业望仙结绮。月下心飞，风前骨醉。共蘋花得意。今看昔、后看今未。一回头，已百弹指。 

　
沈瀛
念奴娇
郊原浩荡，正夺目花光，动人春色。白下长干佳丽最，寒食嬉游人物。雾卷香轮，风嘶宝骑，云表歌声遏。归来灯火，不知斗柄西揭。 
六代当日繁华，幕天席地，醉拍江流窄。游女人人争唱道，缓缓踏青阡陌。乐事何穷，赏心无限，惟惜年光迫。须臾聚散，人生真信如客。 
念奴娇
梧桐响雨，忆空江寒浪，渔舟冲雪。横卧云峰千叠嶂，风旆槽香新压。网跃银刀，纶收钩线，倚棹清歌发。征鸿嘹亮，助予闲奏音节。 
天上桂子阴成，月中香旧，几度人间别。玉斧匣中常夜吼，可惜光阴虚设。唤下云梯，直攀金户，打透重门铁。＿娥念旧，料应重许人折。 
念奴娇
春来腊去，一番新风景，为君开设。试忆前时花雨坠，只少梅花清绝。两个难逢，一分才欠，巧杀终如拙。玉梅人唤，雪儿来对时节。 
应更付属楼头，丁宁笛伴，莫把声声彻。玉女行春娇渡马，休是鹊桥轻别。对我三人，与君一醉，醉了樽重设。清歌未放，更须天上呼月。 
念奴娇
赏心佳处，登临地、千古人人都说。何况江天来雪望，添得十分奇绝。倚遍栏干，下窥寒镜，照我容颜拙。举头惊笑，问天今是何节。 
天外矗矗琼山，溶溶银海，上下光相接。年去岁来频览为，何事今朝浑别。坐蹴云茵，横牵绡幕，玉女来铺设。公余多暇，正堪同此风月。 
念奴娇
阳春布暖，又还见、光景如梭催逼。帝里皇都人共道，好个前时春色。默默暗沈，含颦不语，此意谁人识。何如索笑，放开说尽端的。 
须信漏泄风光，百花头上，报一枝消息。多少园林应次第，迤逦排红骈白。金鼎芳滋，玉堂璀璨，趁取佳时节。东君归后，绿阴依旧南陌。 
念奴娇
万般照破，无一点闲愁，萦系心目。种柳栽花园数亩，不觉吾庐幽独。闲上高台，溪光山色，一洗襟尘俗。小庵深处，萧然无限修竹。 
尽日闭却柴门，故人相问，扣户来车毂。相对围棋看胜负，更听弹琴一曲。尔汝忘形，高谈剧论，莫遣人来促。村歌社舞，为予倒尽千斛。 
念奴娇
光阴转毂，况生死事大，无常迅速。学道参禅、要识取，自家本来面目。闹里提撕，静中打坐，闲看传灯录。话头记取，要须生处教熟。 
一日十二时中，莫教间断，念念来相续。唤作竹篦还则背，不唤竹篦则触。斩却猫儿，问他狗子，更去参尊宿。忽然瞥地，碧潭冷浸寒玉。 
满江红（九日登凌敲台）
姑孰名邦，黄山畔、古台巍立。秋渐老、重阳天气，郊原澄碧。隐隐西州增远望，长江一带平如席。怅英雄、千古到如今，空遗迹。 
吴太守，文章伯。寻胜事，酬佳节。拥笙歌千骑，遍游南陌。襟带江城当一面，折冲千里无强敌。更行看、击楫溯中流，妖氛息。 
满江红
半世飘蓬，今何幸、得归乡曲。却还似、重来燕子，认巢新屋。好是秋晴风日美，饭香云子炊如玉。念蟹螯、满把欲黄时，＿新绿。 
仍更有，初开菊。何妨更，重添竹。与此君相对，且无荣辱。待得吾庐三径就，此生素愿都齐足。任三竿、红日上檐梢，眠方熟。 
水调歌头（和李守）
潇洒云中鹤，容与水边鸥。缑山仙客，飘然曾约此中留。更有骑鲸公子，相与翱翔八极，凛凛气横秋。明月楼头宴，樽俎好诗流。 
思往事，增逸兴，唤仙舟。谁能拘束，尘埃堆里蹙昏眸。拟附星槎直上，十二玉京绛阙，高处且嬉游。回首视人世，天地一沙洲。 
水调歌头
岁月如奔箭，屈指又中秋。去年江上行役，常动故乡愁。容与碧云亭畔，极目江山千里，隐隐是西州。日暮天容敛，鸥雁下汀洲。 
回故棹，寻旧里，解客裘。功名前定，时到安得为淹留。幸有青编万轴，且又日长无事，莫恁做闲忧。花下常携酒，明月好登楼。 
水调歌头
门外可罗雀，长者肯来寻。留君且住，听我一曲楚狂吟。枉了闲烦闲恼，莫管闲非闲是，说甚古和今。但看镜中影，双鬓已星星。 
人生世，多聚散，似浮萍。适然相会，须索有酒且同倾。说到人情真处，引入无何境界，惟酒是知音。况有好风月，相对且频斟。 
满庭芳（立春生日）
画戟霜匀，谯门风动，满城和气氤氲。一年好事，今早属东君。歌管欢迎五马，金章烂、华毂朱轮。班春了，归来燕寝，香重烛花轻。 
盈盈。春酒暖，金＿彩胜，霞袂云旌。算重重佳庆，都聚今辰。且听雪儿歌罢，称寿处、兰玉诜诜。新春暖，貂蝉象服，同日感皇恩。 
满庭芳
春锁琼台，花藏瑶圃，彩云片片来归。任城仙子，玉笈镇长移。时会三元金母，云璈奏、天上佳期。嬉游处，飘然侍女，玉佩紫霞衣。 
芙蓉帔欲去，鸾音鹤驭，洞府应迷。向人间挥手，留语人知。此去何须怅望，蓬莱水、弹指依稀。还知否，刘安未老，仙籍有津涯。 
满庭芳
裘带功名，袴襦歌颂，世间谁似公贤。去年江上，谈笑息狼烟。多少宜民事了，芹宫内、华屋修椽。邦人爱，频频借寇，飞诏下甘泉。 
开筵。春昼永，朱颜相对，三凤齐肩。正鸾鸣丹桂，凤映红莲。人道名驹千里，他年事、能继青毡。休辞醉，三槐影里，岁岁捧金船。 
满庭芳
柳外山光，林间塔影，一溪横泻清流。四围洲渚，绿叶泼如油。荷盖亭亭照水，红蓼岸、芦荻萧飕。乘闲兴，溪云亭畔，终日看莲游。 
修篁栽欲遍，青松相映，两径成丘。种桃杏，随时亦弄春柔。此是先生活计，高卧处、无喜无忧。门前事，人来问我，回首但摇头。 
朝中措（生日生双竹）
论兵齿颊带霜寒。清似碧琅玕。好是天然风韵，琳宫瑶馆清闲。 
华筵初启，小蛮二八，对影朱颜。便好添筹索笑，双枝原应双鬟。 
朝中措
东风吹上小桃枝。春色拥旌麾。昨夜三台星见，分明直照姑溪。 
皇都禁阙，天颜遥想，应待公归。此去再登黄阁，火城光映沙堤。 
西江月
五马人生最贵，金陵自古繁华。光悬相印拥朱牙。况值边庭闲暇。 
满劝东西碧玉，高烧丽烛红葩。诏黄新湿字如鸦。明日天庭飞下。 
醉落魄
野庵鼓吹。翻腾似与寻常异。笙箫筝笛皆非是。今日头场，看取些儿戏。 
心中无事无萦系。村歌数首新来制。参禅渐渐知滋味。细语粗言，俱是第一义。 
醉落魄
时光盛逼。杯盘渐渐来收拾。主人便欲连客。末后殷勤，一著怎生得。 
来时便有归时刻。归时便是来时迹。世间万事曾经历。只看如今，无不散筵席。 
醉落魄
致知格物。初学工夫参圣域。天高地远无穷极。欲造精微，莫若守惟一。 
纯全天理明如日。都缘人欲来相惑。且将持敬为先入。若能持敬，真个是神力。 
醉落魄
致知格物。孔颜学问从兹出。圣言句句皆真实。涵养功深，将见自家得。 
毋意毋我毋固必。视听言动非礼勿。胜己之私之谓克。克尽私心，天理甚明白。 
柳梢青
相逢今夕。故人相见，先谈踪迹。旧日书生，而今村叟，新来禅客。 
跳过世界三千，特特地、人间九百。自在狂歌，□□□□，一场杂剧。 
行香子
野叟愚痴。一向昏迷。笑呵呵、前事皆非。从前业债，今尽拚离。也不能文，不能酒，不能诗。 
屏除人事，闭却门儿。于其中、别有儿戏。几般骨董，衮过年时。待参些禅，弹些曲，学些棋。 
行香子
野叟归欤。朋友来无。数无多、几个相于。问谁姓字，在底中居。云陶靖节，白居士，邵尧夫。 
时时对语，一笑轩渠。他行藏、是我规模。朝朝暮暮相唤相呼。愿今生世，长相守，作门徒。 
行香子
野叟长年。一室萧然。都齐收、万轴牙签。只留三件，三教都全。时看《周易》，读《庄子》，诵《楞严》。 
阙<身差>会得，万语千言。得鱼儿、了后忘筌。行行坐坐，相与周旋。待将此意，寻老孔，问金仙。 
卜算子
睡觉五更钟，正好深提省。只看如今梦几般，觉后原无影。 
明暗若从来，且道来从甚。不是空生不是根，认取真如性。 
卜算子
那里是闲时，这里何曾定。毕竟忙时恼杀人，到了还他静。 
静处又如何，莫被顽空引。一道神光总现前，受用无穷尽。 
卜算子
只管要参禅，又被禅萦绕。好笑西来老秃奴，赚了人多少。 
你待更瞒咱，咱也今知晓。只这喃喃说底人，又被傍人笑。 
如梦令
才听笛声三弄。关捩一时都动。收拾去来休，三脚驴儿相送。珍重。珍重。归去好生做梦。 
捣练子（存神词）
神欲出，便收来。神返心中气自回。换丹元，朝玉台。 
时运水，日搬柴。寸田一点是根＿。这交梨，常种栽。 
捣练子
神欲出，便收来。神返心中气自回。返婴儿，成圣胎。 
灵液注，蕊珠开。大丹炉里响如雷。忽飞升，游九垓。 
