<!-- { "loadSidebar": true } -->
年来惯行役，楚尾又吴头。餐霞吸露，何事佳处辄迟留。云听渔舟夜唱，花落牧童横笛，占尽五湖秋。胡床兴不浅，人在庾公楼。绣帘卷，曲阑暝，翠鬟愁。森罗万象，与渠诗里一时收。天设四桥风月，地会三州山水，邀我伴沙鸥。明朝起归梦，一枕过蘋洲。 
水调歌头（舟回平望，久之过乌戍、值雨少憩，向晚复晴，再用韵赋二首）
帆腹饱天际，树发渺云头。翠光千顷，为谁来去为谁留。疑是吴宫西子，淡扫修眉一抹，妆罢玉奁秋。中流送行客，却立望层楼。风色变，堤草乱，浪花愁。跳珠翻墨，轰雷掣电几时收。应是阳侯薄相，催我胸中锦绣，清唱和鸣鸥。残霞似相贷，一缕媚汀洲。 
水调歌头
青铜昏水面，乌帽裹山头。风涛如此，天公作意巧相留。常记垂虹晚渡，卧看菰蒲烟雨，屈指十三秋。恍若华胥梦，无语下西楼。翠翻空，寒入座，不禁愁。五弦弹尽，隐隐天末暮虹收。欲伴渔翁钓艇，欸乃一声江上，寒碧点轻鸥。无人阻归兴，真欲迈长洲。 
兰陵王（和吴宣卿）
乱烟簇。帘外青山渐肃。莲房静。荷盖半残，欲放清涟媚溪绿。凭高送远目。飞起沧洲雁鹜。寒窗静，荼コ未深，一枕胡床昼眠足。闲行问松菊。今□雨谁家，空对银烛。箫声忽下瑶台曲。看鹤舞风动，乌啼云起，何须舟内怨女哭。抱琴写幽独。情触。会相续。况节近中元，月浪翻屋。长鲸愁晓寒蟾促。要百柁倾□，万花流玉。山肴倒尽，又空腹，鲙野蔌。 
柳梢青（和人）
谢家池阁。翠桁香浓，琐纱窗薄。夜雨灯前，秋风笔下，与谁同乐。主人许我清狂，奈酒量、从来最弱。颠倒冠巾，淋漓衣袂，醒时方觉。 
柳梢青
空中雨阁。一段轻阴，翠铺林薄。橘内仙翁，棋边公子，共成清乐。主人有井留车，看席上、云轻柳弱。斗转檐头，鸡鸣窗外，无人知觉。 
朝中措（送蔡定夫）
双鞬锦领出山西。戎幕护旌旗。横槊春风百咏，临淮夜月千卮。风流樽俎，琼花破艳，红药攒枝。赏尽竹西歌吹，珠帘十里香迷。 
感皇恩
风雨半摧残，一园花老。绿遍池塘夜来草。看花何处，莫被此花相恼。世间多少事，邯郸道。凭远下临，暗尘飞绕。数点烟中树、水村小。斜阳且住，为我花间留照。从教红满地，何须扫。 
感皇恩
花似镜中人，不堪衰老。空羡青青岸边草。多情消瘦，更被无情相恼。近来无限事，凭谁道。胡蝶满园，丛边空绕。睡起流莺过、语声小。琐窗危坐，更被玉蟾相照。夜阑梅影瘦，凭谁扫。 

　
甄龙友
水调歌头
西风新叶坠，南国九秋初。周天三百六十五度、片云无。上有迢迢河汉，下有滔滔江水，横载洞庭湖。一叶放流去，人在浑仪图。满虚空，张宝盖，缀明珠。玻璃为地，游戏乾象驾坤舆。烂醉蓬莱方丈，遍入华严法界，试问夜何如。北斗转魁柄，东海欲飞乌。 
南乡子（寿木状元）
十月小阳春。放榜梅花作状元。重庆礼成三日后，生贤。第一龙飞不偶然。劝酒自弹弦。更着班衣寿老仙。见说海坛沙涨也，明年。此夜休嗔我近前。 
贺新郎
思远楼前路。望平堤、十里湖光，画船无数。绿盖盈盈红粉面，叶底荷花解语。斗巧结、同心双缕。尚有经年离别恨，一丝丝、总是相思处。相见也，又重午。清江旧事传荆楚。叹人情、千载如新，尚沉菰黍。且尽尊前今日醉，谁肯独醒吊古。泛几盏、菖蒲绿醑。两两龙舟争竞渡，奈珠帘、暮卷西山雨。看未足，怎归去。 
霜天晓角
峨眉仙客。四海文章伯。来向东坡游戏，人间世、著不得。去国谁爱惜。在天何处觅。但见尊前人唱，前赤壁、后赤壁。 

　
范端臣
念奴娇
寻常三五，问今夕何夕，婵娟都胜。天豁云收崩浪净，深碧琉璃千顷。银汉无声，冰轮直上，桂湿扶疏影。纶巾玉尘，庾楼无限清兴。谁念江海飘零，不堪回首，惊鹊南枝冷。万点苍山何处是，修竹吾庐三径。香雾云鬟，清辉玉臂，醉了愁重醒。参横斗转，辘轳声断金井。 
念奴娇（上太守月词）
玉楼绛气，卷霞绡云浪，飞空蟾魄。人世江山惊照耀，烟霭鳌峰千尺。陆海蓬壶，银葩星晕，点破琉璃碧。有人吟笑，紫荷香满晴陌。况是东府君侯，西清别骑，樽俎开华席。迤逦飞轮催杖履，入对青藜仙客。襦袴歌谣，升平风露，拼取金莲侧。梅花吹动，满城依旧春色。 

　
韦能谦
虞美人
风清日晚溪桥路。绿暗摇残雨。闲亭小立望溪山。画出明湖深秀、水云间。漫郎疏懒非真吏。欲去无深计。功名英隽满凌烟。省事应须速上、五湖船。 

　
耿时举
浣溪沙
露压蔷薇金井栏。辘轳声断碧丝乾。辽阳无信带围宽。花落池塘春梦静，月生帘幕夜香寒。闲愁无力凭阑干。 
浣溪沙
独鹤山前步药苗。青山只隔过溪桥。洞宫深处白云飘。碧井卧花人寂寞，画廊鸣叶雨潇潇。漫题诗句满芭蕉。 
满江红
问月杯空，谪仙去、无人重举。兰台旧、扁舟乘兴，处留奇语。洞府初疑仙骨瘦，樽前尚爱纶巾舞。信前身、太白尚何疑，词高古。盟后会，偕真侣。黄叶渡，丹枫渚。道五湖烟浪，胜游湓浦。念我身闲鸥样度，似海山共去君应许。但只愁、岳牧要人□，□原无空格，据撑住。 
喜迁莺
暮春清昼。政莺啭夏林，棠阴初秀。鼓角让雄，旌旗明灭，宝马又还西骤。山水六朝堪画，宫阙千门如绣。印悬斗。盛元戎小队，花间迎候。芳酎。为公寿。带雨梨花，未用啼红袖。玉帐风前，胡床月下，谈笑要清群丑。桃叶渡船应在，太白洒楼依旧。暂回首。看槐班爰立，沙堤成就。 

　
吴儆
念奴娇（寿程致政）
凉生秋早，正梧桐院落，风清月白。帘卷香凝人笑喜，应是瀛洲仙谪。云绕画梁，花明彩服，中有人华发。恩袍蓝绿，高年况已逾百。最是有子宜家，兰阶方竞，珠履延佳客。好唤凌波来洛浦，醉促霓裳仙拍。玉井开莲，金茎承露，莫惜金尊侧。试占弧兆，祥光已映南极。 
蓦山溪（效樵歌体）
清晨早起，小阁遥山翠。颒面整冠巾，问寝罢、安排菽水。随家丰俭，不羡五侯鲭，软煮肉，熟炊粳，适意为甘旨。中庭散步，一盏云涛细。迤逦竹洲中，坐息与、行歌随意。逡巡酒熟，呼唤社中人，花下石，水边亭，醉便颓然睡。 
满庭芳（寄叶蔚宗）
宿雨滋兰，轻风飐柳，新来随处和融。幽兰曲径，花气巧相通。燕子才飞又语，带芹泥、时点芳丛。微中酒，日长睡起，心事在眉峰。 
年年，春好处，联镳荡桨，拾翠挼红。任金貂醉脱，不放杯空。谁信风流一别，当时事、已逐飞鸿。云山晚，阑干罢倚，烟寺起疏钟。 
满庭芳（用前韵并寄）
水满池塘，莺啼杨柳，燕忙知为泥融。桃花流水，竹外小桥通。又是一春憔悴，摘残英、绕遍芳丛。长安远，平芜尽处，叠叠但云峰。西湖，行乐处，牙樯漾鹢，锦帐翻红。想年时桃李，应已成空。欲写相思寄与，云天阔、难觅征鸿。空凝想，时时残梦，依约上阳钟。 
虞美人（送兄益章赴会试）
银屏一夜金风细。便作中秋意。碧天如水月如眉。已有征鸿摩月、向南飞。金尊满酌蟾宫客。莫促阳关拍。须知丹桂擅秋天。千里婵娟指日、十分圆。 
虞美人（七夕）
飞桥驾鹊天津阔。云驭看看发。相思惟恨不相逢。 
及至相逢还是、去匆匆。垂丝插竹真堪笑。欲乞天孙巧。天孙多巧漫多愁。巧得千般争解、劝郎留。 
虞美人
双眸翦水团香雪。云际看新月。生绡笼粉倚窗纱。全似瑶池疏影、浸梅花。金翘翠靥双蛾浅。敛袂低歌扇。羞红腻脸语声低。想见流苏帐掩、烛明时。 
西江月
竹里全无暑气，溪边长有清风。荷花落日照酣红。雨过遥山翠重。老作宫祠散汉，本来田舍村翁。腰缠三万禄千钟。也是一场春梦。 
浣溪沙（题星洲寺）
十里青山溯碧流。夕阳沙晚片帆收。重重烟树出层楼。人去人来芳草渡，鸥飞鸥没白蘋洲。碧梧翠竹记曾游。 
浣溪沙（次范石湖韵）
歙浦钱塘一水通。闲云如幕碧重重。吴山应在碧云东。无力海棠风淡漾，困眠宫柳日葱茏。眼前春色为谁浓。 
浣溪沙（题馀干传舍）
画楯朱栏绕碧山。平湖徒倚水云宽。人家杨柳带汀湾。目力已随飞鸟尽，机心还逐白鸥闲。萧萧微雨晚来寒。 
浣溪沙（登镇远楼）
寒日孤城特地红。瘦藤扶我上西风。一川平远画图中。江海一身真客燕，云天万里看归鸿。吴山应在白云东。 
浣溪沙（竹洲七夕）
秋到郊原日夜凉。黍禾高下已垂黄。荷花犹有晚来香。天上佳期称七夕，人间好景是秋光。竹洲有月可徜徉。 
浣溪沙
风入枯藜衣袂凉。江枫园柳半青黄。洗车飞雨带天香。世事一场真大梦，宦情都薄似秋光。竹洲有酒可徜徉。 
浣溪沙（和前镇远楼韵）
斜阳波底湿微红。朱栏翠袖倚轻风。平平山色有无中。俯首微官真自缚，高飞远举羡冥鸿。何时一艇大江东。 
浣溪沙（咏梅）
茅舍疏离出素英。临风照水眩精神。娟娟新月又黄昏。削约寒枝香未透，细看频嗅独消魂。为谁消瘦不禁春。 
减字木兰花（中秋独与静之饮）
碧梧秋老。满地琅玕纷不扫。门掩黄昏。惟有年时月照人。凄凉满眼。肯作六年灯火伴。莫说凄凉。来岁如今天一方。 
减字木兰花（朱子渊见和，次韵为谢）
思君欲老。一榻尘生谁与扫。禄仰晨昏。同是迟迟去鲁人。行当洗眼。看子青藜来夜伴。莫变炎凉。斩马还须请上方。 
减字木兰花
少陵未老。曾把千人军独扫。鬓白眵昏。却作天涯流落人。只堪合眼。夜直谁能潜入伴。斗酒西凉。何似卑栖且远方。 
减字木兰花
此身已老。三径都荒长却扫。面目尘昏。怕着朝章揖贵人。难瞒明眼。只有青山堪作伴。触事心凉。无病何劳更觅方。 
念奴娇（寿陈尚书母夫人）
东风着意，正群芳未放，蟠桃初缀。王母当年亲手种，来作人间上瑞。婺女星躔，金华福地，聊驻千千岁。恰才八十，百分未及一二。况是间生英贤，名高日月，未说文昌贵。今日凝香称寿斝，来岁衮衣当发。黄贴天香，太白珍膳，押赐传中旨。戏拈金果，宫娥应是争取。 
念奴娇（寿吴宰）
延州积庆，到如今千载，芳传遗绪。世袭簪缨来旧治，依约棠阴如故。百里休声，三年遗爱，若迹高今古。邑人尽道，郎君福过渠父。州悬岂久徒劳，汉家密令，须作三公去。今入花城称寿处，他日荣归禁路。黄贴天有，上尊名酒，押赐传天语。朱颜绿鬓，腰黄绸蹙金缕。 
念奴娇
