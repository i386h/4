<!-- { "loadSidebar": true } -->
清风去暑，闲题当日。宰相纱笼谁识。封丘门外定何人，这一点、瞒他不得。 
鹊桥仙（寿臞山母）
看人掷果，看人罢织。难得团栾七夕。蟠桃只在屋东头，庆西母、年开八帙。 
去年今日，今年今日。添个曾孙抱膝。人间乐事有多般，算此乐、人间第一。 
鹊桥仙（自寿二首）
轻风淡月，年年去路。谁识小年初度。桥边曾弄碧莲花，悄不记、人间今古。 
吹箫江上，沾衣微露。依约凌波曾步。寒机何意待人归，但寂历、小窗斜雨。 
鹊桥仙
天香吹下，烟霏成路。飒飒神光暗度。桥边犹记泛槎人，看赤岸、苔痕如古。 
长空皓月，小风斜露。寂寞江头独步。人间何处得飘然，归梦入、梨花春雨。 
一翦梅（和人催雪）
万事如花不可期。花不堪持。酒不堪持。江天雪意使人迷。翦一枝枝。歌一枝枝。 
歌者不来今几时。姜影无词。张影无词。不歌不醉不成诗。歌也迟迟。雪也迟迟。 
一翦梅（和敖秋崖为小孙三载寿谢）
人生总受业风吹。三岁儿儿。八十儿儿。深闺空谷把还持。啼看人知。啼怕人知。 
客中自种绿猗猗。月下横枝。雪下横枝。尊前百岁且开眉。今岁今时。前岁今时。 
夜飞鹊（七夕）
何曾见飞渡，年又年痴。今古相望犹疑。朱颜一去似流水，断桥魂梦参差。何堪更嗟迟暮，听旁人说与，此夕佳期。深深代籍，盼悠悠、北地胭脂。 
谁寄扬州破镜，遍海角天涯，空待人归。自小秦楼望巧，吴机回锦，歌舞为谁。星萍耿耿，算欢娱、未省流离。但秋衾梦浅，云闲曲远，薄命同时。 
疏影（催雪）
香篝素被。听花犯低低，瑶花开未。长记那时，炽炭围炉，瘦妻换酒行试。党家人在销金帐，约莫是、打围归际。又谁知、别忆烹茶，冷落故家愁思。 
闻道滕骄巽懒，今朝待檄与，翻云须易。白白不成，又不教晴，做尽黄昏情味。银河本是冰冰底。怎忍向、东风成水。待满城、玉宇琼楼，却报卧庐人起。 
摘红英（赋花朝月晴）
花朝月。朦胧别。朦胧也胜檐声咽。亲曾说。令人悦。落花情绪，上坟时节。 
花阴雪。花阴灭。柳风一似秋千掣。晴未决。晴远缺。一番寒食，满村啼鴂。 
千秋岁（和尚学林寿筵节席）
新篘熟也，借问谁家早。梅影里，蜂儿绕。三更残月上，一夜霜天晓。溪桥小，春风有意年年到。 
当年青鸟去，落叶无人扫。铜柱仄，瑶池老。残钟长乐树，坠马咸阳道。空回首，御街人卖南京枣。 
促拍丑奴儿（辛巳除夕）
送岁可无诗。得团栾、忍不开眉。不记去年今夕梦，江东怀抱，江西信息，舍北妻儿。 
五十扊扅炊。待五十、富贵成痴。百年苦乐乘除看，今年一半，明年一半，更似儿时。 
促拍丑奴儿（有感）
世事莫寻思。待说来、天也应悲。百年已是中年后，西州垂泪，东山携手，几个斜晖。 
也莫苦吟诗。苦吟诗、待有谁知。多□不是无才气，文时不遇。武时不遇，更说今时。 
最高楼（寿秋水）
银河水，洗得世间清。山色雨余青。老子纶巾棋别墅，人家鼾睡柝秋城。定谁劳，定谁福，定谁能。 
常恨著、景升儿不似。又恨著、景升牛小耳。空相望，愧平生。我欲临风扶玉树，自攀承露酌金茎。看昆明，鳞石长，海桑晴。 
最高楼（壬辰寿王城山八十）
朱顶字，八十正平头。添作八千秋。无能也自收郿坞，到今恨不贬潮州。看几人，炎又冷，老还羞。 
也不学、太公忙把火。也不学、申公轮转磨。休莫莫，莫休休。小迟授业何曾吃，更迟食乳不须愁。且从容，某水钓，某丘游。 
最高楼（和咏雪）
非是雪，只是玉楼成。屑不尽云英。东边老树颓然折，西头稚柳爆然声。试平安，松丈丈，竹兄兄。 
有谁向、金船呼小玉、又谁怜、纸帐梦飞琼。怪疏影，坠娉婷。唤起老张寒蔌蔌，好歌白雪与君听但党家，人笑道，太粗生。 
最高楼（再和）
花上雪。信手捻来成。屑不就琼英。昨朝已见诗成卷，今朝又试曲成声。更催催，莫不做，水仙兄。 
终须待、晴时携斗酒。更须待、老夫吟数首。休更叠，□娉婷。已无翠鸟传花信，又无羯鼓与花听。更催催，迟数日，是春生。 
桂枝香（寄扬州马观复。时新旧侯交恶，甚思去年中秋泛月，感恨难言）
吹箫人去。但桂影徘徊，荒杯承露。东望芙蓉缥缈，寒光如注。去年夜半横江梦，倚危樯、参差会赋。茫茫角动，回舟尽兴，未惊鸥鹭。 
情知道、明年何处。漫待客黄楼，尘波前度。二十四桥，颇有杜书记否。二三子者今如此，看使君、角巾东路。人间俯仰，悲欢何限，团圆如故。 
临江仙
母两国太夫人初度，谨上小词，用献为王母三千年之曲。 
丞相衮衣朝戏彩，年年庆事如新。尊前一笑共儿孙。人间传寿酒，天上送麒麟。 
缥缈祥烟连北阙，天颜有喜生春。蓬莱清浅海光平。今年初甲子，重试碧桃根。 
临江仙（寿刘教）
闻道城东鹤会，欣然一笑乘风。不知一鹤在墙东。神仙人不识，未始出吾宗。 
弟子有年于此，先生之道如龙。碧桃花子落壶中。化为三五粒，元是北边松。 
临江仙（壬午七夕）
天际何分南与北，五更纵又成横。夜来拾得断河星。化为一片石，持去问君平。 
老大看天一笑，儿童问我须应。向来牛女本无名。要知天上事，亦似谤先生。 
临江仙（将孙生日赋）
二十年前此日，女兄庆我生儿。簪萱弄彩听孙啼。典衣沽美酒，数待冠昏时。 
乱后飘零独在，紫荆墓棘风吹。尊前万事莫寻思。儿童看有子，白发故应衰。 
临江仙（贺默轩）
旧日诗肠论斗酒，风流怀抱如倾。几年不听渭城声。尊前无贺老，卷里少弥明。 
闻说语言都好，便应步履全轻。长生第一是风僧。额前书八十，能说又能行。 
临江仙（访梅）
西曲罥衣迷去路，雪销断岸无痕。寻花不拟到前村。暖风初转袖，小径忽开门。 
却忆临塘桥下马古心旧居，暗香不是黄昏。人生南北与谁论。岭梅花树下，闲听蜜蜂喧。 
临江仙（谢友人）
老去尚呼张丈，醉中自惜熊儿。越王台上鹧鸪啼。三朝臣不遇，无复好文时。 
情绪幽幽似结，鬓丝索索禁吹。病来魂不到相思。散人腰已散，倚杖叹吾衰时苦腰带。 
临江仙（晓晴）
海日轻红通似脸，小窗明丽新晴。满怀著甚是真情。不知春睡美，为爱晓寒轻。 
说似吴山楼万叠，雪销未尽宫城。湖边柳色渐啼莺。才听朝马动，一巷卖花声。 
临江仙（有感）
过雁天边信息，两宫池上心情。沈思海角愤难平。山风欺客梦，耿耿到天明。 
幸自不争名利，闲愁夜夜如惊。明朝鬓白两三茎。世人都不念，似汝复何成。 
临江仙
睡过花阴一丈，愁深酒力千钟。梦魂不得似游蜂。瓶花无密约，到处自神通。 
天上西湖似锦，人间骄马如龙。今年不与去年同。飘零终不恨，难与故人逢。 
临江仙（端午）
幸自不须端帖子，闲中一句如无。爱他午日午时书。惟应三五字，便是辟兵符。 
久雨石鲸未没，小风纨扇相疏。邀朋一笑共菖蒲。去年初禁酒，今日漫提壶。|<适满城无酒酤，去年此日，初卖官酒。>| 
临江仙（坐悟）
我去就他甚易，他来认我良难。悟时到处是壶天。古诗寻一句，危坐看香烟。 
金玉满堂不守，菁华岁月空迁。从今饱饭更安眠。丹经都不看，闲坐一千年。 
临江仙（辛巳端午和陈简斋韵）
旧日采莲羞半面，至今回首匆匆。梦穿斜日水云红。痴心犹独自，等待郑公风。 
海上颓云潮不返，侧身空堕辽东。人间天上几时同。宫衣元不遇，无语醉醒中。 
临江仙（闲居感旧）
昔走都门终夜雨，明朝泥淖堪惊。疏疏点点忽鸡鸣。数峰青似染，快活早来晴。 
十五年间春梦断，乱山寒食清明。无人挑菜踏青行。青鸠啼雨外，闲听寺中声。 
鹧鸪天（九日）
白白江南一信霜。过都字不到衡阳。老嘉破帽并吹却，未省西风似此狂。 
攀北斗，酌天浆。月香满似菊花黄。神仙暗度龙山劫，鸡犬人间百战场。 
鹧鸪天（寿康教）
白发平津起袖然。燕飞定远望生还。世间最有团栾乐，又是平平过一年。 
银信近，玉鞭先。东来西去爵衔鳣。人生有命迟迟好，且喜称觞寿母前。 
鹧鸪天（寿赵松庐）
占得春风五日先。至今住处是开元。写真若遇丹元子，只著当时宫锦船。 
松戴雪，自苍然。八公花下少如前。看来天上多辛苦，且住人间五百年。 
鹧鸪天（和谢胡盘居贶橘为寿）
自入孤山分外香。南枝不改旧时妆。为曾盘里承青眼，一见溪头道胜常。 
商山乐，又相羊。上方不复记传觞。橘中个个盘深窈，依倚东风局意长。 
鹧鸪天（迎春）
去年太岁田间土，明日香烟壁下尘。马上新人红又紫，眼前歌妓送还迎。 
钗头燕，胜金紃。燕歌赵舞动南人。遗民植杖唐巾起，闲伴儿童看立春。 
鹧鸪天（立春后即事）
旧日桃符管送迎。灯球爆竹斗先赢。鹿门乱走团栾久，才到城门有鼓声。 
梅弄雪，柳窥晴。残年犹自冷如冰。欲知春色招人醉，须是元宵与踏青。 
鹧鸪天（赠妓）
暖逼酥枝渐渐融。双飞谁识蝶雌雄。歌声已逐行云去，花片偏来酒盏中。 
眉月冷，画楼空。酒阑犹未见情钟。直须把烛穿花帐，方见佳人玉面红。 
青玉案
之苦，自伐去也。归涂悄然念之，作此以示同行。 
稠塘旧是花千树。曾泛入、溪深误。前度刘郎重唤渡。漫山寂寂，年时花下，往往无寻处。 
一年一度相思苦。恨不抛人过江去。及至来时春未暮。兔葵燕麦，冷风斜雨，长恨稠塘路。 
青玉案（用辛稼轩元夕韵）
雪销未尽残梅树。又风送、黄昏雨。长记小红楼畔路。杵歌串串，鼓声叠叠，预赏元宵舞。 
天涯客鬓愁成缕。海上传柑梦中去。今夜上元何处度。乱山茅屋，寒炉败壁，渔火青荧处。 
青玉案（寿老登八十六岁，戊午六月十七日）
里中上大人谁大。人上大、仁难作。八十六翁闲处坐。小生懒惰。近来高卧。忘却今朝贺。 
甲申还是连珠麽。剩有老人星一个。白发朱颜堪婆娑。灵光殿火。昆明劫过。角绮园黄我。 
青玉案（暮春旅怀）
无肠可断听花雨。沈沈已是三更许。如此残红那得住。一春情绪。半生羁旅。寂寞空山语。 
霖铃不是相思阻。四十平分犹过五。渐远不知何杜宇。不如归去。不如归去。人在江南路。 
踏莎行（雨中观海棠）
命薄佳人，情钟我辈。海棠开后心如碎。斜风细雨不曾晴，倚阑滴尽胭脂泪。 
恨不能开，开时又背。春寒只了房栊闭。待他晴后得君来，无言掩帐羞憔悴。 
踏莎行（上元月明，无灯，明日霰雨屡作）
