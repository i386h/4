<!-- { "loadSidebar": true } -->
谁劝东风腊里来。不知天待雪，恼江梅。东郊寒色尚俳徊。双彩燕，飞傍鬓云堆。 
玉冷晓妆台。宜春金缕字，拂香腮。红罗先绣踏青鞋。春犹浅，花信更须催。 
木兰花（美人书字）
沉吟不语晴窗畔。小字银钩题欲遍。云情散乱未成篇，花骨欹斜终带软。 
重重说尽情和怨。珍重提携常在眼。暂时得近玉纤纤，翻羡缕金红象管。 
清平乐（闺情）
露花烟柳。春思浓如酒。几阵狂风新雨后。满地落红铺绣。 
风流何处疏狂。厌厌恨结柔肠。又是危阑独倚，一川烟草斜阳。 
女冠子（上元）
帝城三五。灯光花市盈路。天街游处。此时方信，凤阙都民，奢毕豪富。纱笼才过处。喝道转身，一壁小来且住。见许多、才子艳质，携手并肩低语。 
东来西往谁家女。买玉梅争戴，缓步香风度。北观南顾。见画烛影里，神仙无数。引人魂似醉，不如趁早，步月归去。这一双情眼，怎生禁得，许多胡觑。 
调笑令
双绿。淡匀拂。两脸春融光透玉。起来却怕东风触。本是一团香玉。飞鸾台上看未足。贮向阿娇金屋。 

　
杨适
南柯子（送淮漕向伯恭）
怨草迷南浦，愁花傍短亭。有情歌酒莫催行。看取无情花草、也关情。 
旧日临岐曲，而今忍泪听。淮山何在暮云凝。待倩春风吹梦、过江城。 
长相思（题丈亭馆）
南山明。北山明。中有长亭号丈亭。沙边供送迎。 
东江清。西江清。海上潮来两岸平。行人分棹行。 

　
莫蒙
江城子（贺人生子）
长庚入梦夜何其。月波迟。露华滋。珠褓犀帷，生此宁馨见晋王衍传。天上麒麟人不识，森果砢，骏权奇。文章锦绣识新机。国风诗。楚人词。銮殿逢莱，早晚奉论思。百岁归来如魏武，从老大，好威仪。 
寿星明
翠樾阴浓，见嵩山洛水，紫薇光聚。鷟雏华飞，黄驹骏天下，夜擎香露奋身许玉斧，来作明堂一柱。试看人间，谁能具此，神峰眉宇。烟缕摇曳暗雾。想高正簇清歌妍舞。黑蚌生珠，蟠桃结子，从此几回相遇。去天尺五，人望城南韦杜，画戟衣翻，门施行马，行看开府。 
瑞庭花引
对画帘卷，正钩挂虾须细锦幄。展凤屏，开朱户。初启宝兽，香飘龙麝，袅袅烟成穗。神仙宴满座，瑞色笼金翠。□□□窈窕，秦娥唱，行云散，梁□坠。花满帽，酒盈樽，长富长贵。唯愿如松似□，永保千秋岁。红日晚笙歌，拥入瑶池醉。 
江城子
博山香暖衬江云。舞飞琼。拜双成。雾鬓风鬟，不改旧时青。滟滟金船罗袖劝，齐祝寿，比松椿。 
照人冰雪自天真。翠绡轻。下蓬瀛。却笑乘鸾，奔月望长生。曾侍瑶池王母宴，犹认得，佩环声。 
江城子
秋堂风露月初弦。望灵源。隐珠躔。曾许东皇，游戏了尘缘。四海声名收不得，麾玉节，下清关。 
相逢只说好江山。紫宸班。待公还。压帽黄花，喜映两眉间。袖里春风医国手，应不惜，紫金丹。 

　
李璆
满庭霜
白玉肌肤，清冰神彩，仙妃何事烟村。自然标韵，羞入百花群。不易盈盈瘦质，犯寒腊、独作春温。溪桥外，斜枝半吐，行客一销魂。 
清香无处着，雪中暗认，月下空闻。算谁许幽人，相伴芳尊。莫放高楼弄笛，忍教看、雪落纷纷。堪调鼎，濛濛烟雨，滋养待和羹。 

　
韩驹
念奴娇（月）
海天向晚，渐霞收馀绮，波澄微绿。木落山高真个是，一雨秋容新沐。唤起嫦娥，撩云拨雾，驾此一轮玉。桂华疏淡，广寒谁伴幽独。 
不见弄玉吹箫，尊前空对此，清光堪掬。雾鬓风鬟何处问，云雨巫山六六。珠斗斓斒，银河清浅，影转西楼曲。此情谁会，倚风三弄横行。 

　
颜博文
西江月（广师席上）
草草书传锦字，厌厌梦绕梅花。海山无计驻星槎。肠断芭蕉影下。 
缺月旧时庭院，飞云到处人家。而今赢得鬓先华。说着多情已怕。 
品令（舟次五羊）
夜萧索。侧耳听、清海楼头吹角。停归棹、不觉重门闭，恨只恨、暮潮落。 
偷想红啼绿怨，道我真个情薄。纱窗外、厌厌新月上，也应则、睡不着。 

　
陈东
秦刷子
谁斫碧琅玕，影撼半庭风月。尚有岁寒心在，留得数根华发。 
龙孙受戏碧波涛，喜动清风发。到得浪花深处，一瓯香雪。 
西江月
风动一轩花竹，琅玕青锦薰笼。怜才自是宋墙东。更识琴心挑弄。 
暮雨乍收寒浅，朝云又起春浓。冰肌玉骨信俱融。不比巫山何梦。 
蓦山溪（元夕）
半生羁旅，岁度经元夜。长是竞虚名，把良宵、等闲叶舍。去年元夜，道得□身间，依旧是，客长安，寂寞孤眠者。 
今年元夜。也则非乡社。却有人□约，携手□、灯前月下。那知风雨，此事又参差，成怨恨，独凄惶，清泪潸然洒。 
西江月（七夕）
我笑牛郎织女，一年一度相逢。欢情尽逐晓云空。愁损舞鸾歌凤。 
牛女而今笑我，七年独卧西风。西风还解过江东。为报佳期入梦。 

　
姚孝宁
念奴娇（咏月）
素娥睡起，驾冰轮碾破，一天秋绿。醉倚高楼风露下，凛凛寒生肌粟。横管孤吹，龙吟风劲，雪浪翻银屋。壮游回首，会稽何限修行。 
今夜对月依然，尊前须快泻，山头鸣瀑。吸此清光倾肺腑，洗我明珠千斛。只恐婵娟，明年依旧，衰鬓先成鹄。举杯相劝，为予且挂团玉。 

　
胡松年
石州词
月上疏帘，风射小窗，孤馆岑寂。一杯强洗愁怀，万里堪嗟行客。乱山无数，晚秋云物苍然，何如轻抹淮山碧。喜气拂征衣，作眉间黄色。 
役役。马头尘暗斜阳，陇首路回飞翼。梦里姑苏城外，钱塘江北。故人应念我，负吹帽佳时、同把金英摘。归路且加鞭，看梅花消息。 
石州词
歌阕阳关，肠断短亭，惟有离别。画船送我薰风，瘦马迎人飞雪。平生幽梦，岂知塞北江南，而今真叹河山阔。屈指数分携，早许多时节。 
愁绝。雁行点点云垂，木叶霏霏霜滑。正是荒城落日，空山残月。一尊谁念我，苦樵悴天涯、陡觉生华发。赖有紫枢人，共扬鞭丹阙。 

　
李持正
明月逐人来
星河明淡。春来深浅。红莲正、满城开遍。禁街行乐，暗尘香拂面。皓月随人近远。 
天半鳌山，光动凤楼两观。东风静、珠帘不卷。玉辇待归，云外闻弦管。认得宫花影转。 
人月圆令
小桃枝上春风早，初试薄罗衣。年年乐事，华灯竞处，人月圆时。 
禁街箫鼓，寒轻夜永，纤手重携。更阑人散，千门笑语，声在帘帏。 

　
王道亭
桃源忆故人
刘郎自是桃花主。不许春风闲度。春色易随风去。片片伤春暮。 
返魂不用清香炷。却有梅花淡伫。从此镇长相顾。不怨飘残雨。 

　
江致和
五福降中天
喜元宵三五，纵马御柳沟东。斜日映珠帘，瞥见芳容。秋水娇横俊眼，腻雪轻铺素胸。爱把菱花，笑匀粉面露春葱。 
徘徊步懒，奈一点、灵犀未通。怅望七香车去，慢辗春风。云情雨态，愿暂入阳台梦中。路隔烟霞，甚时还许到蓬宫。 

　
韩璜
清平乐（向伯恭韵木犀）
秋光如水。酿作鹅黄蚁。散入千岩佳树里。惟许修门人醉。 
轻钿重上风鬟。不禁月冷霜寒。步障深沉归去，依然愁满江山。 

　
李邦献
苦萨蛮（蜡梅）
薰沉刻蜡工夫巧。蜜脾锁碎金钟小。别是一般香。解教人断肠。 
冰霜相与瘦。清在江梅右。念我忍寒来。怜君特地开。 

　
宋齐愈
眼儿媚
霏霏疏影转征鸿。人语暗香中。小桥斜渡，西亭深院，水月朦胧。 
人间不是藏春处，玉笛晓霜空。江南树树，黄垂密雨，绿涨薰风。 

　
宋江
念奴娇
天南地北。问乾坤何处，可容狂客。借得山东烟水寨，来买凤城春色。翠袖围香，鲛绡笼玉，一笑千金值。神仙体态，薄幸如何销得。 
回想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。闲愁万种，醉乡一夜头白。 

　
袁綯
撒金钱
频瞻礼。喜升平、又逢元宵佳致。鳌山高耸翠。对端门、珠玑交制。似嫦娥降仙宫，乍临凡世。 
恩露匀施，凭御栏、圣颜垂视。撒金钱，乱抛坠。万姓推抢没理会。告官里。这失仪、且与免罪。 
传言玉女
眉黛轻分，惯学玉真梳掠。艳容可画，那精神怎貌。鲛绡映玉，钿带双穿缨络。歌音清丽，舞腰柔弱。宴罢瑶池，御风跨皓鹤。凤凰台上，有萧郎共约。一面笑开，向月斜褰珠箔。东园无限，好花羞落。 

　
连仲宣
念奴娇
暗黄着柳，渐寒威收敛，日和风细。□□端门初锡宴，郁郁葱葱佳气。太一行春，春藜照夜，夜色明如水。鳌山彩结，恍然移在平地。 
曲盖初展湘罗，玉皇香案，近雕阑十二。夹道红帘齐卷上，两行绝新珠翠。清跸声乾，传柑宴罢，闪闪星球坠。下楼归去，觚棱月衔龙尾。 

　
幼卿
浪淘沙（并序）
幼卿少与表兄同研席，雅有文字之好。未笄，兄欲缔姻。父兄以兄未禄，难其请，遂适武弁。明年，兄登甲科，职教洮房，而良人统兵陕右，相与邂逅于此。兄鞭马略不相顾，岂前憾未平耶。因作浪淘沙以寄情云。 
目送楚云空。前事无踪。谩留遗恨锁眉峰。自是荷花开较晚，孤负东风。 
客馆叹飘蓬。聚散匆匆。扬鞭那忍骤花骢。望断斜阳人不见，满袖啼红。 

　
蒋氏女
减字木兰花（题雄州驿）
朝云横度。辘辘车声如水去。白草黄沙。月照孤村三两家。飞鸿过也。万结愁肠无昼夜。渐近燕山。回首乡关归路难。 

　
蔡楠
鹧鸪天
病酒厌厌与睡宜。珠帘罗幕卷银泥。风来绿树花含笑，恨入西楼月敛眉。 
惊瘦尽，怨归迟。休将桐叶更题诗。不知桥下无情水，流到天涯是几时。 
念奴娇（寄仙岩辛承旨）
碧梧转影，正露冷天高，凉生襟袖。此夕清辉，谁信道、夜色居然如画。玉斧重修，宝奁初启，万里寒光透。将军高会，翠鬟争劝尊酒。 
遥想地近仙丘，碧山高处，引手攀星斗。醉嘱姮娥，惟但愿、月与佳人长久。罗覆银鞍，雨抛金甲，赢得诗千首。掀髯一笑，此怀人解知否。 
满庭芳（寓向仲德宿云轩几两月归南艳、道中寄）
手染橙芗，杯摇烛影，夜阑人意醺酣。故人惜别，却酒更清谈。只合相从老矣，知何事、还着征衫。流年晚，长途匹马，奔走亦何堪。 
江潭。摇落后，云嘘绝壁，雪舞空岩。念行人归鬓，今已毵毵。往事真成梦里，十年恨、江北江南。休凝伫，霜风卷地，寒日又西衔。 
摊破诉衷情（寄友）
夕阳低户水当楼。风烟惨淡秋。乱云飞尽碧山留。寒沙卧海鸥。浑似画，只供愁。相看空泪流。故人如欲问安不。病来今白头。 
摊破诉衷情（和）
栏干十二绕层楼。珠帘卷素秋。当年尊酒屡迟留。识公惟白鸥。 
