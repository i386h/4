<!-- { "loadSidebar": true } -->
扶上马，东小玉，右双成。绛纱笼烛高照，宫漏已三更。抱得禄儿归去，酒醒三郎何处，忽听鼓鼙惊。可惜马嵬恨，不得寄丹青。 
水龙吟（次韵寄别叶尹）
花骢柳外频嘶，使君底事拼人去。圯桥风月，睢陵桃李，几回良遇。我待君来，他催君去，谁留君住。想尊空北海，诗成东阁，这都是、欢娱处。 
宝月才圆又缺，况人生、会难离易。驭风无计，缩地无术，问天无语。枯海为炉，赭山为炭，尽烧愁绪。把一心天地，一家南北，此身堪寄。 
醉春风（三月二十七日出禁谪宁夏安置）
推枕床羞下。临鸾眉不画。妒深谁复白圭瑕。怕怕怕。飞燕班姬，昭君延寿，孰知淫雅。 
背倚荼コ架。泪满鲛绡帕白头吟断怨琵琶。罢罢罢。采柏卖珠，牵萝补屋，顺天生化。 
水调歌头（咏惜花春起早）
好是三春景，都在百花轩。美人眠不成梦，早已绣帘掀。分付海棠睡足，检点牡丹开未，桃李寂无言。叶露联珠络，枝月坠金盆。 
树铃索，高障槛，补篱藩。丁宁莺燕蜂蝶，上下莫争翻。遥想韶光九十，只恐花飞一片，瘦减玉颜温。不惮银瓶冷，汲井沃芳根。 
水调歌头（咏爱月夜眠迟）
三五嫦娥月，夜色正婵娟。自从窃药归去，天上几千年。试问广寒高处，为甚缺多圆少，此理孰为权。弦望知天定，离合可人怜。 
典宫锦，歌水调，载楼船。谪仙居士何在，月色尚依然。遥想人生百岁，三万六千良夜，能得几时圆。莫遣金盆落，达曙照无眠。 
水调歌头（咏掬水月在手）
莲衬凌波步，笋浴影娥东。晚妆脂粉犹腻，雪洁弄春溶。恰似玉盘拈指，莫是金环脱腕，宝镜逐华容。好个明珠颗，落在掌窝中。 
可人意，拿不住，握还空。骑鲸便欲深取，恐触卧骊龙。奈玉春纤冻也，那壁团圆何处，有影却无踪。不上广寒殿，便入水晶宫。 
水调歌头（咏弄花香满衣）
梦足芙蓉曙，步入牡丹丛。试将枝叶枚数，宠紫与娇红。如诉如歌体态，轻暖轻寒天气，春色把人烘。百斛沈檀味，两腋麝兰风。 
春衫透，罗袜沁，暗回中。芳心能有多少，一点束千重。只恐游丝行露，漫惹狂蜂轻蝶，珍重惜仪容。兰蕙修芳佩，苹藻荐公宫。 
惜余春慢（忆海棠）
不语佳人，多才名友，天遣伴吾幽独。令姿潘岳，太素何郎，争似一丛红玉。谁为织云锦裳，天孙巧处，暗空机轴。别离间、陡觉春风一度，电光惊目。 
因念著、旧日欢娱，清平歌曲。板按玉人横竹。金盆月落，银烛纱笼，一刻千金难赎。微醉欲醒未醒，声声唤起，睡何时足。待移根、与赋归来，敢比渊明松菊。 
浣溪沙（春思）
庭院深沈绝俗埃。绿苔因雨上层阶。画帘低卷燕归来。 
月似有情中夜入，花何无语向人开。漫劳飞梦到天台。 
西江月（春暮）
时序去如流水，功名冷似寒灰。尽教江庾赋多才。一刻千金难买。 
客里月圆月缺，尊前花落花开。春来何处带愁来。春去此愁还在。 
蝶恋花（送春）
昨夜狂风今日雨。风雨相催，断送春归去。万计千方留不住。春归毕竟归何处。 
好鸟如歌花解舞。花鸟无情，也诉离愁苦。流水落红芳草渡。明年好记归时路。 
浣溪沙（送春）
月落桐梢杜宇啼。云埋芳树鹧鸪飞。夜阑分作送春诗。 
山上安山经几载，口中添口又何时。相思一曲诉伊谁。 
木兰花慢（思情）
自东君别后，对花柳、愈无聊。但旅寓年年，梦添夜夜，饭减朝朝。应怜此情何似，恰梅天、风雨正潇潇。奁玉有谁暖眼，带围漫自松腰。 
深沈庭院好香烧。水远玉人遥。念信阻鸾笺，调空绿绮，字满鲛绡。东君也知人意，几黄昏、天际送兰桡。锦荔堂前载酒，梧桐月下吹箫。 
清平乐（咏月）
娥眉淡伫。未约心先许。坐待不来来又去。直到碧窗深处。 
雨云偏妒妖娇。几孤三五良宵。要见残妆新画，多应暮暮朝朝。 
清平乐（咏星）
天孙自织。经纬天南北。明月楼台高百尺。玉手昔曾亲摘。 
种榆人去何年。乘槎偶认张骞。报道秋期近也，好将巧思相传。 
清平乐（咏风）
呼来吸去。毕竟为谁主。软力慢扶花柳舞。禁不住颠狂处。 
等闲天易凉炎。每教人爱人嫌。最是相思病起，呼儿紧下珠帘。 
清平乐（咏雨）
丝丝线线。惹起云根燕。万里江山春欲遍。多在梨花庭院。 
经旬一见通宵。恍如身在蓝桥。记与巫山神女，不禁暮暮朝朝。 
清平乐（咏云）
随风情性。聚散元无定。雨过黄昏收拾尽。送出月明花影。 
谁言出岫无心。腾腾飞上巫岑。梦断不知何处，玉人鬓上斜簪。 
清平乐（咏蝉）
娇声娇语。恰似深闺女。三叠琴心音一缕。趓在绿阴深处。 
此音宁与人知。此身不与人欺。薄暮背将斜月，噤声飞上高枝。 
清平乐（咏蚊）
三三两两。夜夜教人想。偷入霜绡斜隙帐。直到珊瑚枕上。 
玉人梦绕江南。输他一饷肥甘。莫恨我心儿毒，只因你口儿馋。 
清平乐（咏蝶）
轻姿傅粉。学得偷香俊。百紫千红人未问。先与芳心折损。 
一生天赋风流。不知节去蜂愁。堪笑庄周老子，将身梦里追游。 
清平乐（咏蛙）
黄梅雨住。青草池塘暮。轻许天然乐两部。遥想周郎不顾。 
生憎利口喃喃。凭谁井塞泥缄。最是玉人枕上，几回梦断江南。 
清平乐（咏萤）
星星散散。绕地无人管。一点寒光虽有烂。飞不到河西畔。 
画堂花暗银釭。井阑添个双双。欲照相思两字，藉风扶过虚窗。 
清平乐（咏促织）
啾啾唧唧。夜夜鸣东壁。如诉如歌如涕泣。乱我离怀似织。 
画堂帘幕沈深。美人睡稳香衾。懒妇知眠到晓，尔虫枉自劳心。 
醉春风（闺情）
陌上轮蹄满。花间蜂蝶乱。画帘低卷对南山。□□□。轻暖轻寒，乍晴乍雨，风流云散。 
罗袖伤春晚。纨扇惊秋换。谁将白雪污青鬟。懒懒懒。金屋笙歌，茅檐风月，悲欢相伴。 
玉蝴蝶（雨中对紫薇）
好是春光秋色，天工巧处，都上花枝。更值云情雨态，净沐芳姿。醉相扶、霓裳舞困，眠未得、宫锦淋漓。有谁知。眼空相对，心系相思。 
相思。鲛绡帕上，珠悬红泪，水洗胭脂。寂寞阑干，无言暗忆旧游时。五花骢、载将郎去，双喜鹊、报道郎归。卜佳期。梦回巫峡，春在瑶池。 
千秋岁引（咏前）
濯锦丰姿，新凉台阁。懊悔巫云太轻薄。琵琶未诉衣衫湿，菱花不照胭脂落。凤凰池，鸯鸯殿，重金钥。 
春色画船何处泊。秋色丹青人难摸。可惜风流总闲却。此情不与人知道，知时只恐人挠著。碧窗前，银灯下，陪孤酌。 
玉蝴蝶（七夕）
金井梧桐飞报，秋期近也，乌鹊成桥。为问双星何事，长待今宵。别今年、新欢暂展，更五鼓、旧恨重摇。黯魂销。两情脉脉，一水迢迢。 
寂寥。寄言儿女，纵能多巧笑，奚暇相调。暗想离愁，人间天上古来饶。但心坚、天长地久，何意在、雨暮云朝。宝香烧。无缘驾海，有分吹箫。 
木兰花慢（春游）
值升平海宇，又春色、与俱还。向杨柳楼台，海棠庭院，红药阑干。可人好风良月，都收拾入锦囊间。心事已超尘外，天公分付人间。 
世途陆海拥波澜。回首梦中看。想酒醒罗浮，云空巫峡，饭熟邯郸。从兹破琴煮鹤，猗兰不用对人弹。粗足少游衣食，何妨司马江山。 
水龙吟（和雪后过瓜洲渡韵）
问津扬子江头，滔滔潮汐东流去。六朝文物，千年陈迹，几更乌兔。天限东南，水流今古，地分吴楚。喜壮游千里，桑孤蓬矢，功名事、儒生语。 
翘首石头城北，簇楼台、远连芳树。雪销天气，澄江如练，碧峰无数。银瓮春回，金山钟晓，梦闲鸥鹭。早归来，尽日风平人静，孤舟横渡。 
望远行
城头初鼓，天街上、渐渐行人声悄。半窗风月，一枕新凉，睡熟不知天晓。最是家山千里，远劳归梦，待说离情难觉。觉来时，帘外数声啼鸟。 
谁道。为甚新来消瘦，底事恹恹烦恼。不是悲花，非干病酒，有个离肠难扫。怅望江南，天际白云飞处，念我高堂人老。寸草心，朝夕怎宽怀抱。 
满江红
记得年时，离筵上、把梅花折。还经尽、江南烟雨，淮阳风雪。寒食清明都过了，看看又到端阳节。倚阑干、屈指数流光，经年别。 
心一寸、肠千结。千里梦、三更月。□晓来寒透，不堪愁绝。羞见慈乌啼反哺，厌闻乳燕调新舌。睹禽物、愈觉倍伤情，归心切。 
惜余春慢
阑葺疏芦，帘编小苇，好个清幽公馆。栽槐夹道，种菊盈轩，景物便堪吟玩。门外一番雨余，嫩绿缘枝，浅清清眼。悄无人，一枕新凉睡觉，燕泥香暖。 
蓦地里、对景伤怀，思量无限。回首故园春远。松期竹待，壑诮林嘲，苦被浮名牵绊。一种思情最长，万叠江山，怎生遮断。向北堂见了，忘忧萱草，此心方满。 
忆秦娥
疏帘揭。云端仰见娟娟月。娟娟月。不应何恨，照人离别。 
闭门独睡空愁绝。BA5E娥梦里低低说。低低说。悲欢离合，阴晴圆缺。 
踏莎行（中秋不见月）
雾失南楼，云低东阁。枝头不见南飞鹊。BA5E娥何事太多情，今宵故误年时约。 
天易阴晴，人多哀乐。从来此事难凭度。匆匆又是隔年期，且烧银烛酬高酌。 
一翦梅（九日）
新酒初香菊半含。月也三三。日也三三。登高已约上崭岩。世事相担。风雨相担。 
头上茱萸颠倒簪。身在河南。心在江南。渊明何日解征骖。俯也何惭。仰也何惭。 
鹧鸪天（咏菊）
三径芳根自不群。每于霜后播清芬。枝头蛱蝶如羞见，篱外征鸿不可闻。 
情脉脉，思纷纷。绕窗吟咏理余薰。卷帘人在西风里，知是新来瘦几分。 
踏莎行
声迹随风，浪痕如霰。蓝桥路远无由见。黄昏肠断倚阑时，看看数尽南飞雁。 
日理丝机，宵拈针线。春秋不管莺和燕。欲将心事诉佳期，回文直上金銮殿。 
踏莎行
梅压宫妆，柳横眉黛。都将留得春光在。弄琴台上忽相逢，吹箫月下曾相待。 
海燕春归，江鸿秋迈。到头总是恩和爱。佳期约在白云间，一团和气春如海。 

　
张炎
南浦（春水）
波暖绿粼粼，燕飞来、好是苏堤才晓。鱼没浪痕圆，流红去、翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。 
和云流出空山，甚年年净洗，花香不了。新渌乍生时，孤村路、犹忆那回曾到。余情渺渺。茂林觞咏如今悄。前度刘郎归去后，溪上碧桃多少。 
高阳台（西湖春感）
接叶巢莺，平波卷絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。 
