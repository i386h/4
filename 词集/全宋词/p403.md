<!-- { "loadSidebar": true } -->
相逢恨晚，人谁道、早有轻离轻折。不是无情，都只为、离合因缘难测。秋去云鸿，春深花絮，风雨随南北。絮飞鸿散，问谁解舀得得。君自举远高飞，知他此去、萍梗何时息。雅阖幽窗欢笑处，回首翻成陈迹。小楷缄题，细行针线，一一重收拾。风花雪月，此生长是思忆。 
西江月
山色不随春老，竹枝长向人新。桃蹊李径已成阴。深院莺啼人静。尘世白驹过隙，人情苍狗浮云。不须计较谩劳神。且凭随缘任连。 
浣溪沙（春题别墅）
暖日和风并马蹄。畦秧陇麦绿新齐。人家桑拓午阴迷。 
山色解随春意远，残阳还傍远山低。晚风归路杜鹃啼。 
浣溪沙（和前次范石湖韵）
帘额风微紫燕通。楼头柳暗碧云重。玉人争劝玉西东。醉拥雕鞍金蹀躞，夜归花院玉葱茏。归心何事与山浓。 
浣溪沙（代作）
已是青春欲暮天。酒愁离恨不禁添。尊前休说见郎难。别后要知还有意，生前莫道便无缘。雁来频寄小蛮笺。 
浣溪沙（戏陈子长）
汗褪香红雪莹肌。装馀静丽雾裁衣。晚凉新浴倚栏时。帘卷轻风斜虿发，杯深新月坠蛾眉。此时风味许谁知。 
朝中措（代宋仲温上德操）
文章声价擅南州。人物更风流。岂久徒劳州县，看看催上瀛洲。朱颜绿鬓，画堂标王疑误，宝带垂镠。睡起八砖影转，归来双烛光浮。 
渔父灯下读玄真子渔歌，因怀山阴故隐，追拟。 
石帆山下雨空濛。三扇香新翠箬篷。蘋叶绿，蓼花红。回首功名一梦中。 

　
唐婉
钗头凤
世情薄。人情恶。雨送黄昏花易落。晓风干。泪痕残。欲笺心事，独语斜阑。难难难。人成各。今非昨。病魂尝似秋千索。角声寒。夜阑珊。怕人寻问，咽泪装欢。瞒瞒瞒。 
驿卒女。能诗，陆游纳之。方馀半载，夫人逐之。 

　
王嵎

祝英台近 柳烟浓，花露重，合是醉时候。楼倚花梢，长记小垂手。谁教钗燕轻分，镜鸾慵舞，是孤负、几番春昼。自别后。闻道花底花前，多是两眉皱。又说新来，比似旧时瘦。须知两意长存，相逢终有。莫谩被、春光僝僽。 
夜行船
曲水溅裙三月二。马如龙、钿车如水。风飏游丝，日烘晴昼，人共海棠俱醉。客里光阴难可意。扫芳尘、旧游谁记。午梦醒来，小窗人静，春在卖花声里。

　
贾逸祖
朝中措
青山隐隐水斜斜。修竹两三家。又是水寒山瘦，依然行客遍天涯。天教流落，东西南北，不恨年华。只恨夜来风雨，投明月、老却梅花。 

　
蜀妓
鹊桥仙
说盟说誓。说情说意。动便春愁满纸。多应念得脱空经，是那个、先生教底。不茶不饭，不言不语，一味供他憔悴。相思已是不曾闲，又那得、工夫咒你。 

　
游次公
贺新郎（宫词）
暖霭浮晴御。锁垂杨、笼池罩阁，万丝千缕。池上晓光分宿雾，日近群芳易吐。寻并蒂、阑干凝伫。不信钗头飞凤去，但宝刀、被妾还留住。天一笑，万花妒。 
阿娇正好金屋贮。甚西风、易得萧疏，扇鸾尘土。一自昭阳扃玉户，墙角土花无数。况多病、情伤幽素。别殿时闻箫鼓奏，望红云、冉冉知何处。天尺五，去无路。 
卜算子
风雨送人来，风雨留人住。草草杯柈话别离，风雨催人去。 
泪眼不曾晴，眉黛愁还聚。明日相思莫上楼，楼上多风雨。 
满江红
云接苍梧，山莽莽、春浮泽国。江水涨、洞庭相近，渐惊空阔。江燕飘飘身似梦，江花草草春如客。望渔村、樵市隔平林，寒烟色。方寸乱，成丝结。离别近，先愁绝。便满篷风雨，橹声孤急。白发论心湖海暮，清樽照影沧浪窄。看明年、天际下归舟，应先识。 
贺新郎（月夜）
斗柄回秋律。素蟾飞、冰霜万里，满川金碧。得月偏多何处是，惟有桥南第一。正野迥、西风寒寂。丹桂婆娑疏影在，想微瑕、未累千金璧。河汉远，澹无迹。知君有句酬佳夕。尽高歌、胡床自倚，露漙珠溢。坐到参横星欲暗，隐隐天低似笠。但络纬、悲啼催织。吟咏凄凉翻有恨，谅知音、人远空追忆。谁为置，郑庄驿。 
满江红（丹青阁）
一舸归来，何太晚、鬓丝如织。谩欢息、凄凉往事，尽成陈迹。山迫暮烟浮紫翠，溪摇寒浪翻金碧。看长虹、渴饮下青冥，危栏湿。谁可住，烟萝侧。俗士驾，当回勒。伴岩扃，须是碧云仙客。风月已供无尽藏，溪山更衍清凉国。恨谪仙、苏二不曾来，无人说。 

　
尤袤
瑞鹧鸪（落梅）
梁溪西畔小桥东。落叶纷纷水映空。五夜客愁花片里，一年春事角声中。歌残玉树人何在，舞破山香曲未终。却忆孤山醉归路，马蹄香雪衬东风。 
瑞鹧鸪（海棠）
两行芳蕊傍溪阴。一笑嫣然抵万金。火齐照林光灼灼，彤霞射水影沉沉。晓妆无力胭脂重，春醉方酣酒晕深。定自格高难着句，不应工部总无心。 

　
赵眘 
阮郎归（远德殿作和赵志忠）
留连春意晚花稠。云疏雨未收。新荷池面叶齐抽。凉天醉碧楼。能达理，有何愁。心宽万事休。人生还似水中沤。金樽尽更酬。 

　
谢懋
忆少年（寒食）
池塘绿遍，王孙芳草，依依斜日。游丝卷晴昼，系东风无力。蝶趁幽香峰酿密。秋千外、卧红堆碧。心情费消遣，更梨花寒食。 
石州引（别恨）
日脚斜明，秋色半阴，人意凄楚。飞云特地凝愁，做弄晚来微雨。谁家别院，舞困几叶霜红，西风送客闻砧杵。鞭马出都门，正潮平洲渚。无语。匆匆短棹，满载离愁，片帆高举。京洛红尘，因念几年羁旅。浅频轻笑，旧时上二字从阳春白雪补风月逢迎，别来谁画双眉妩。回首一销凝，望归鸿容与。 
洞仙歌（春雨）
愁边雨细。漠漠天如醉。摇飏游丝晚风外。酿轻寒、和暝色，花柳难胜，春自老，谁管啼红敛翠。关情潜入夜，斜湿帘栊，几处挑灯耿无寐。念阳台、当日事，好伴云来，因个甚、不入襄王梦里。便添起、寒潮卷长江，又恐是离人，断肠清泪。 
杏花天（春思）
海棠枝上东风软。荡霁色、烟光弄暖。双双燕子归来晚。零落红香过半。琵琶泪揾青衫浅。念事与、危肠易断。馀酲未解扶头懒。屏里潇湘梦远。 
画堂春（秋思）
西风庭院雨垂垂。黄花秋闰迟。已凉天气未寒时。才褪单衣。睡起枕痕犹在，鬓松钗压云低。玉奁重拂淡胭脂。情入双眉。 
武陵春（惜别）
门掩东风人去后，愁损燕莺心。一朵梅花淡有春。粉黛不忺匀。我亦青楼成卷客，风月强追寻。莫把恩情做弄成。容易学行云。 
霜天晓角（桂花）
绿云剪叶。低护黄金屑。占断花中声誉，香与韵、两清洁。胜绝。君听说。是他来处别。试看仙衣犹带，金庭露、玉阶月。 
风流子（行乐）
少年多行乐，方豪健、何处不嬉游。记情逐艳波，暖香斜径，醉摇鞭影，扑絮青楼。难忘是，笑歌偏婉娩，乡号得温柔。娇雨娱云，旋宽衣带，剩风残月，都在眉头。一成憔悴损，人惊怪，空自引镜堪羞。谁念短封难托，征雁虚浮。念夜寒灯火，懒寻前梦，满窗风雨，供断闲愁。情到不堪言处，却悔风流。 
念奴娇（中秋呈徐叔至）
齐天湛碧。正新凉风露，冰壶清彻。河汉无声光练练，涌出银蟾孤绝。岩桂香飘，井梧影转，冷浸官袍洁。西厢往事，一帘轻梦凄切。肠断楚峡云归，尊前无绪，知有愁如发。此夕常娥应也恨，冷落琼楼金阙。禁漏迢迢，边鸿杳杳，幽意凭谁决。阑干星斗，落梅三弄初阕。 
鹊桥仙（七夕）
钩帘借月，染云为幌，花面玉枝交映。凉生河汉一天秋，问此会、今宵孰胜。铜壶尚滴，烛龙已驾，泪浥西风不尺。明朝乌鹊到人间，试说向、青楼薄幸。 
解连环
雁空辽邈。衬鱼鳞浪浅，护霜云薄。念故人、千里音尘，正山月朦胧，水村依约。见说瑶姬，拥十二、碧峰如削。倚孤芳澹伫，冷笑岁华，可堪寂寞。 
情多为谁瘦弱。爱吹芗弄粉，斜搴珠箔。自然林壑精神，想回首东风，万花羞落。梦绕南楼，对皓月、忍思量着。但销凝、夜阑酒醒，数声画角。 
蓦山溪
厌厌睡起，无限春情绪。柳色借轻烟，尚瘦怯、东风卷舞。海棠红皱，不奈晚来寒，帘半卷，日西沉，寂寞闲庭户。飞云无据。化作冥濛雨。愁里见春来，又只恐、愁催春去。惜花人老，芳草梦凄迷，题欲偏，琐窗纱，总是伤春句。 
风入松
老年常忆少年狂。宿粉栖香。自怜独得东君意有三年、窥宋东墙。笑舞落花红影，醉眠芳草斜阳。事随春梦去悠扬。休去思量。近来眼底无姚魏有谁更、管领年芳。换得河阳衰鬓，一帘烟雨梅黄。 
浪淘沙
黄道雨初干。霁霭空蟠。东风杨柳碧毵毵。燕子不归花有恨，小院春寒。倦客亦何堪。尘满征衫。明朝野水几重山。归梦已随芳草绿，先到江南。 

　
某教授
眼儿媚
鬓边一点似飞鸦。莫把翠钿遮。三年两载，千撋百就，今日天涯。杨花又逐东风去，随分落谁家。若还忘得，除非睡起，不照菱花。 

　
陈居仁
水调歌头
重过钓台路，风物故依然。羊裘轩上，俯临清泚面孱颜。仰见先生风节，更有两公名德，冰雪照人寒。龙野方驰逐，鸿翼自孤骞。酹壶觞，追往昔，笑华颠。别来三纪，推排曾戴侍臣冠。惭愧君恩难答，聊复守符重绾，敢叹客途艰。少报期年政，行泛五湖船。 

　
李漳
鹊桥仙（七夕）
迢迢郎意，盈盈妾恨，今夕鹊桥欲度。世间儿女一何痴，斗乞巧、纷纷无数。遥知此际，有人孤坐，心切天街云路。好因缘是恶因缘，梦魂远、阳台雨暮。 
桃源忆故人（闺情）
小楼帘卷栏干外。花下朱门半启。中有倾城佳丽。一笑西风里。盈盈临水情难致。尽日相看如醉。干鹊不知人意。只管声声喜。 
满江红（周监务生日，妻善鼓琴）
雨歇前林，薰风度、琴声清淑。绮窗迥、张眉初扫，弄弦鸣玉。三叠瑶池仙侣宴，九江鹤唳清江曲。政伯莺、此日梦维熊，祥烟馥。金徽外，音时续。雕筵上，听难足。且相将一醉，满倾醽醁。共祝遐龄何所似，水流不尽高山矗。算未应、归去抱琴书，云间宿。 
鹧鸪天（寿友人母）
淑德由来孟母名。方瞳鹤发莹精神。天教遐算灵椿比，新见贤郎擢桂荣。逢诞日，庆孙会。金花绘诰又重新。原君学得司空母，管取年高寿太平。 
生查子（寿陈宰妻）
家承阀阅高，人擅闺房秀。嫁得伯莺夫，直是齐眉偶。榴花著子时，萱草宜男候。一笑捧觥船，共祝人长寿。 
南歌子（寿子）
小子何时见，高秋此日生。阶兰岩桂正欣荣。家比杜陵犹有、彩衣轻。应诏须三载，传家有一经。齐禽刷羽昌蜚鸣。莫效老夫头白、好归耕。 

　
李泳
水调歌头
