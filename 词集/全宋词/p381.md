<!-- { "loadSidebar": true } -->
陇云溶泄，陇山峻秀，陇泉呜咽。行人暂驻马，已不胜愁绝。 
上陇首、凝眸天四阔。更一声、寒雁凄切。征书待寄远，有知心明月。 
长相思（雨）
一声声。一更更。窗外芭蕉窗里灯。此时无限情。梦难成。恨难平。不道愁人不喜听。空阶滴到明。 
长相思（山驿）
短长亭。古今情。楼外凉蟾一晕生。雨馀秋更清。暮云平。暮山横。几叶秋声和雁声。行人不要听。 
木兰花慢
恨莺花渐老，但芳草、绿汀洲。纵岫壁千寻，榆钱万叠，难买春留。梅花向来始别，又匆匆、结子满枝头。门外垂杨岸侧，画桥谁系兰舟。 
悠悠。岁月如流。叹水覆、杳难收。凭画阑，往往抬头举眼，都是春愁。东风晚来更恶，怕飞红、怕絮入书楼。双燕归来问我，怎生不上帘钩。 
武陵春
燕子飞来花在否，微雨退、掩重门。正满院梨花雪照人。独自个、怯黄昏。 
轻风淡月总消魂。罗衣暗惹啼痕。谩觑着、秋千腰褪裙。可セ是、不宜春。 
快活年近拍
千秋万岁君，五帝三王世。观风重令节，与民乐盛际。蕊宫长春，洞天不老，花艳蝉辉，十里照春珠翠。 
闹罗绮。遥望太极，一族通明里。钧台奏寿，蓬山呈妙戏。六宫人来，五云楼迥，风送歌声，依约睿思圣制。 
醉蓬莱
正波泛银汉，漏滴铜壶，上元佳致。绛烛银灯，若繁星连缀。明月逐人，暗尘随马，尽五陵豪贵。鬓惹乌云，裙拖湘水，谁家姝丽。 
金阙南边，彩山北面，接地罗绮，沸天歌吹。六曲屏开，拥三千珠翠。帝乐□深，凤炉烟喷，望舜颜瞻礼。太平无事，君臣宴乐，黎民欢醉。 
芰荷香
小潇湘。正天影倒碧，波面容光。水仙朝罢，间列绿盖红幢。吹风细雨，荡十顷、浥浥清香。人在水精中央。霜绡雾縠，襟袂收凉。 
款放轻舟闹红里，有蜻蜓点水，交颈鸳鸯。翠阴密处，曾觅相并青房。晚霞散绮，泛远净、一叶鸣榔。拟去尽促雕觞。歌云未断，月上飞梁。 
别瑶姬慢
可惜香红。又一番骤雨，几阵狂风。霎时留不住，便夜来和月，飞过帘栊。离愁未了，酒病相仍，便堪此恨中。片片随、流水斜阳去，各自西东。 
又还是、九十春光，误双飞戏蝶，并采游蜂。人生能几许，细算来何物，得似情浓。沈腰暗减，潘鬓先秋，寸心不易供。望暮云、千里沉沉障翠峰。 
忆秦娥
天如洗。金波冷浸冰壶里。冰壶里。一年得似，此宵能几。 
等闲莫把阑干倚。马蹄去便三千里。三千里。几重云岫，几重烟水。 

　
田为
南柯子（春景）
梦怕愁时断，春从醉里回。凄凉怀抱向谁开。些子清明时候、被莺催。 
柳外都成絮，栏边半是苔。多情帘燕独徘徊。依旧满身花雨、又归来。 
南柯子（春思）
团玉梅梢重，香罗芰扇低。帘风不动蝶交飞。一样绿阴庭院、锁斜晖。 
对月怀歌扇，因风念舞衣。何须惆怅惜芳菲。拼却一年憔悴、待春归。 
念奴娇
嫩冰未白，被霜风换却，满院秋色。小阁深沉围坐促，初拥红炉宜窄。帘密收香，窗明迟夜，砚冷凝新滴。无人知道，个中多少岑寂。 
翻念一枕高唐，当年仙梦觉，难寻消息。睡起微醒衣袖重，不管腰支犹索。旋暖银簧，时添酥字，笋玉寒无力。如今肠断，暮云依旧凝碧。 
探春
小雨分山，断云镂日，丹青欢状清晓。柳眼窥晴，梅妆迎暖，林外幽禽啼早。烟径润如酥，正浓淡遥看堤草。望中新景无穷，最是一年春好。 
骄马黄金络脑。争探得东君，何处先到。万盏飞觞，千金倚玉，不肯轻辜年少。桃李怯残寒，半吐芳心犹小。谩教蜂蝶多情，未应知道。 
惜黄花慢
雁空浮碧，印晓月，露洗重阳天气。望极楼外，淡烟半隔疏林，掩映断桥流水。黄金篱畔白衣人，更谁会、渊明深意。晚风底。落日乱鸿，飞起无际。情多对景凄凉，念旧赏，步屐登高迢递。兴满东山，共携素手持杯，劝泛玉浆云蕊。此时霜鬓欲归心，谩老尽、悲秋情味。向醉里。免得又成憔悴。 
江神子慢
玉台挂秋月。铅素浅，梅花傅香雪。冰姿洁。金莲衬、小小凌波罗袜。雨初歇。楼外孤鸿声涟远，远山外、行人音信绝。此恨对语犹难，那堪更寄书说。教人红销翠减，觉衣宽金缕，都为轻别。太情切。销魂处、画角黄昏时节。声呜咽。落尽庭花春去也，银蟾迥、无情圆又缺。恨伊不似馀香，惹鸳鸯结。 

　
徐伸
转调二郎神
闷来弹雀，又搅破、一帘花影。谩试著春衫，还思纤手，薰彻金炉烬冷。动是愁多如何向，但怪得、新来多病。想旧日沉腰，而今潘鬓，不堪临镜。 
重省。别来泪滴，罗衣犹凝。料为我厌厌，日高慵起，长托春酲未醒。雁翼不来，马蹄轻驻，门闭一庭芳景。空伫立，尽日阑干倚遍，昼长人静。 

　
江汉
喜迁莺
升平无际。庆八载相业，君臣鱼水。镇抚风棱，调燮精神，合是圣朝房魏。凤山政好，还被画毂朱轮催起。按锦辔。映玉带金鱼，都人争指。 
丹陛。常注意。追念裕陵，元佐今无几。绣衮香浓，鼎槐风细。荣耀满门朱紫。四方具瞻师表，尽道一夔足矣。运化笔，又管领年年，烘春桃李。 

　
田中行
风入松
一宵风雨送春归。绿暗红稀。画楼尽日凭阑意，与谁同捻花枝。门外蔷薇开也，枝头梅子酸时。 
玉人应是数归期。翠敛愁眉。塞鸿不到双鱼远，恨楼前、流水难西。新恨欲题红叶，东风满院花飞。 

　
赵温之
喜迁莺
琼姿冰体。料莹光乍傅，广寒宫里。北陆寒深，南园春先，此后万花方起。翦霞斗萼，裁蕊砌□，天与高致。大潇洒，最宜雪宜月，宜亭宜水。 
好是。天涯庾岭上，万株浮动香千里。屏写横斜，鬓插垂袅，占尽秀骨清意。醉魂易醒，吟兴信来，佳思无际。为传语，向东风，甘使无言桃李。 
踏青游
竹外溪边，一枝破寒卫腊。莹素肌、玉雕冰刻。赋闲标，足馀韵，岂同常格。最风流，生来处处尽好，别得造化工力。 
疏影幽香，意思迥然殊绝。算不枉、诗人分别。冻云深，凉月皎，愈增清冽。大潇洒，尤得静中雅趣，不许莺栖燕歇。 
踏莎行
妖艳相偎，清香交喷。花王尤喜来亲迎。有如二女事唐虞，群芳休更夸相并。 
小雨资娇，轻风借润。天应知我怜孤韵。莫惊岁岁有双葩，仪真自古风流郡。 

　
王庭珪
解珮令（本意）
湘江停瑟。洛川回雪。是耶非、相逢飘瞥。云鬓风裳，照心事、娟娟出月。翦烟花、带萝同结。 
留环盟切。贻珠情彻。解携时、玉声愁绝。罗袜尘生，早波面、春痕欲灭。送人行、水声凄咽。 

　
薛式
西江月
一是金丹总数，河图象出真机。谁知罔象尽玄微。大道从兹孕起。 
斗柄璇玑正位，阴中却抱阳辉。昆仑子母著绯衣。此是乾坤真理。 
西江月
偃月炉中金鼎，三台两曜形神。尊卑简易汞中真。握固休推心肾。 
白虎长存坎户，青龙却与南邻。阴魂阳魄似窗尘。大意不离玄牝。 
西江月
天上三清真境，三皇五帝规模。瞿昙老氏仲尼徒。经史深藏妙素。 
间有真人出世，来明赤子玄珠。蟾光终日耀昏衢。满目黄芽显露。 
西江月
内有五行相制，包含一粒红铅。相生相杀自天然。此药殊无贵贱。 
会向我家园里，栽培一亩天田。中男小女共相连。种得黄芽满院。 
西江月
凿破玄元三五，拨开造化圭璋。希夷妙旨在中央。咫尺无名罔象。 
片饷工夫便得，教君地久天长。蓬莱仙岛是吾乡。怎不留心信向。 
西江月
竹破须还竹补，人衰须假铅全。思量只是眼睛前。自是时人不见。 
日月相交离坎，龙蛇产在先天。长生妙药在家园。一饷工夫便现。 
西江月
此道至灵至圣，无令泄漏轻为。全凭德行两相宜。言语须防避忌。 
要藉五行生旺，须明阳盛阴衰。三人同志谨防危。进火工夫仔细。 
西江月
炼就光明莹玉，回来却入黄泉。升腾须假至三年。携养殷勤眷恋。 
九九才终变化，神功岂假言宣。分明顷刻做神仙。永驾鸾车凤辇。 
西江月
一炁初回遇朔，鼎中神水温温。刚柔相会气均匀。妙在无过浑沌。 
八卦循回循绕，推排九窍追奔。东西沉静合朝昏。莫与常人议论。 

　
朱敦复
双雁儿
尚志服事跛神仙。辛勤了、万千般。一朝身死入黄泉。至诚地、哭皇天。 
旁人苦苦叩玄言。不免得、告诸贤。禁法蝎儿不曾传。吃畜生、四十年。 

　
孙觌
浣溪沙
弱骨轻肌不耐春。一枝江路玉梅新。巡檐索笑为何人。 
素影徘徊波上月，醉香摇荡竹间云。酒醒人散梦仙村。 

　
慕容卿妻
浣溪沙
满目江山忆旧游。汀洲花草弄春柔。长亭舣住木兰舟。 
好梦易随流水去，芳心空逐晓云愁。行人莫上望京楼。 

　
莫将
木兰花（十梅未开）
一枝和露珍珠贯。月下回来寻几遍。今朝忽见数枝开，未有十分如待伴。 
新妆不比涂妃面。雪艳冰姿寒欲颤。外边多少扫春人，春信莫教容易断。 
木兰花（晨景）
梅边晓景清无比。林下诗人呵冻指。玉龙留住麝脐烟，银漏滴残龙脑水。 
晨光渐渐收寒气。昨夜遗箸犹在地。好生折赠镜中人，只恐绿窗慵未起。 
木兰花（雪里）
清姿自是生寒瘦。更在春前并腊后。谁教六出巧遮藏，争似一番先透漏。 
谢娘莫把翻衣袖。无限琼英飘玉甃。开时朵朵见天真，可奈碧溪和粉溜。 
木兰花（晴天）
寒梢雨里愁无那。林下开时宜数过。夕阳恰似过清溪，一树横斜疏影卧。 
朱唇莫比桃花破。鬓袅黄金花欲堕。剩看春雪满空来，触处是花寻那个。 
木兰花（风前）
寻梅莫背东风路。路在花前知去处。真香破鼻蓦然闻，试问幽丛知几步。 
多情更被无寒助。万物枯时神物护。一枝和雪倚栏干，昨夜初开春信度。 
木兰花（月下）
暗香浮动黄昏后。更是月明如白昼。看来都坐玉壶冰，折赠徐妃丹桂手。 
赏酬风景无过酒。对影成三谁左右。劝君携取董妖娆，拱得醉翁香满袖。 
木兰花（雨中）
花时人道多风雨。梅蕊都来无几许。何须飘洒湿芳心，粉面琳琅如泪注。 
家童莫扫花阴土。留浥琼林枝上露。若教燕子早衔泥，径里馀香应满户。 
木兰花（欲谢）
眼前欲尽情何限。风外南枝无一半。东君何事莫教开，及至如今都不管。 
高楼三弄休吹趱。一片惊人肠欲断。杏花开后莫嫌衰，如豆青时君细看。 
木兰花（吟咏）
前村雪里虽然早。争似横斜开处好。直饶隔水是江南，也恐一枝春未到。 
延宾莫恨花阴小。见说芳林今古抱。集花潇洒洞天深，永夜玉山应自倒。 
木兰花（望梅）
