<!-- { "loadSidebar": true } -->
好事近
人去绿屏闲，逗晓柳丝风急。帘外杏花微雨，罥春红愁湿。 
单衣催赐麹尘罗，中酒病无力。应是绣床慵困，倚秋千斜立。 
好事近
小枕梦催闲，飞雨时鸣高屋。挂起西窗人静，听春禽声续。 
鸭塘溪绿涨轻痕，烟柳媚新绿。谁伴瘦筇尊酒，弄岩泉飞瀑。 
鱼游春水
青楼临远水。楼上东风飞燕子。玉钩珠箔，密密锁红藏翠。剪胜裁幡春日戏。簇柳簪梅元夜醉。闲忆旧欢，暗弹新泪。 
罗帕啼痕未洗。愁见同心双凤翅。长安十日轻寒，春衫未试。过尽征鸿知几许，不寄萧娘书一纸。愁肠断也，那人知未。 
千秋岁
莺啼晴昼，南国春如绣。飞絮眼，凭阑袖。日长花片落，睡起眉山斗。无个事，沈烟一缕腾金兽。 
千里空回首。两地厌厌瘦。春去也，归来否。五更楼外月，双燕门前柳。人不见，秋千院落清明后。 
风入松
麹尘风雨乱春晴。花重寒轻。珠帘卷上还重下，怕东风、吹散歌声。棋倦杯频昼永，粉香花艳清明。 
十分无处著闲情。来觅娉婷。蔷薇误罥寻春袖，倩柔荑、为补香痕。苦恨啼鹃惊梦，何时翦烛重盟。 
水龙吟（水仙花）
几年埋玉蓝田，绿云翠水烘春暖。衣薰麝馥，袜罗尘沁，凌波步浅。钿碧搔头，腻黄冰脑，参差难翦。乍声沈素瑟，天风佩冷，蹁跹舞、霓裳遍。 
湘浦盈盈月满。抱相思、夜寒肠断。含香有恨，招魂无路，瑶琴写怨。幽韵凄凉，暮江空渺，数峰清远。粲迎风一笑，持花酹酒，结南枝伴。 
隔浦莲近
愁红飞眩醉眼。日淡芭蕉卷。帐掩屏香润，杨花扑、春云暖。啼鸟惊梦远。芳心乱。照影收奁晚。 
画眉懒。微醒带困，离情中酒相半。裙腰粉瘦，怕按六么歌板。帘卷层楼探旧燕。肠断。花枝和闷重捻。 
贺新郎
池馆收新雨。耿幽丛、流光几点，半侵疏户。入夜凉风吹不灭，冷焰微茫暗度。碎影落、仙盘秋露。漏断长门空照泪，袖纱寒、映竹无心顾。孤枕掩，残灯炷。 
练囊不照诗人苦。夜沈沈、拍手相亲，騃儿痴女。栏外扑来罗扇小，谁在风廊笑语。竞戏踏、金钗双股。故苑荒凉悲旧赏，怅寒芜、衰草隋宫路。同磷火。偏秋圃。 
谒金门
人病酒。生怕日高催绣。昨夜新翻花样瘦。旋描双蝶凑。 
慵凭绣床呵手。却说新愁还又。门外东风吹绽柳。海棠花厮勾。 
踏莎行
照眼菱花，剪情菰叶。梦云吹散无踪迹。听郎言语识郎心，当时一点谁消得。 
柳暗花明，萤飞月黑。临窗滴泪研残墨。合欢带上旧题诗，如今化作相思碧。 

　
叶阊
摸鱼儿
倚薰风、画阑亭午。采莲柔舻如语。红裙溅水鸳鸯湿，几度云朝雨暮。游冶处。最好是、小桥芳树寻幽趣。绣帘低护。任凉入霜纨，月侵冰簟，长夏等闲度。 
都如梦，怅望游仙旧侣。遗踪今在何许。愁予渺渺潇湘浦。槛竹空敲朱户。黯无绪。念多情文园，会草长门赋。酒酣自舞。笑满袖缁尘，数茎霜鬓，羞杀照溪鹭。 

　
杜良臣
三姝媚
花浮深岸树。迎新曦窗影，细触游尘。映叶青梅，记共折南枝，又及尝新。驻屐危亭，烟墅杳、风物撩人。虹外斜阳留晚，莺边落絮催春。 
心事应辜桃叶，但自把新诗，偏写修筠。恨满芳洲，倩晚风吹梦，暗逐江云。慢捻轻拢，幽思切、清音谁闻。谩有鸳鸯结带，双垂绣巾。 

　
郑雪岩
水调歌头（甲辰皖山寄治中秋招客）
甫营亭子小，花柳斩新栽。衰翁余暇，何妨领客少徘徊。堪叹人生离合，恰似燕莺来往，光景暗中催。芦荻晚风起，明日满沙堆。 
去年秋，如此夜，有谁陪。欲挽天河无路，满眼总尘埃。未了痴儿官事，行止从来难定，又趣到苏台。不作别离句，共醉十分杯。 

　
赵汝茪
清平乐
锦屏香褪。寒隐轻衫嫩。燕子护泥飞不稳。庭掩百花难认。 
双双绣带微风。海棠此夜帘栊。愁损一番寒食，小窗淡月残红。 
恋绣衾
柳丝空有千万条。系不住、溪桡。想今宵、也对新月，过轻寒、何处小桥。 
玉箫榭春多少，溜啼红、脸霞未消。怪别来、胭脂慵傅，被东风、偷在杏梢。 
浣溪沙
笑摘青梅傍疏。数枝花影漾前除。太湖石畔看金鱼。 
笋指晓寒慵出袖，翠鬟春懒不成梳。为君缝狭绣罗襦。 
梅花引
对花时节不曾忺。见花残。任花残。小约帘栊，一面受春寒。题破玉笺双喜鹊，香烬冷，绕银屏，浑是山。 
待眠。未眠。事万千。也问天。也恨天。髻儿半偏。绣裙儿、宽了还宽。自取红毡，重坐暖金船。惟有月知君去处，今夜月，照秦楼，第几间。 
摘红英
东风冽。红梅拆。画帘几片飞来雪。银屏悄。罗裙小。一点相思，满塘春草。 
空愁切。何年彻。不归也合分明说。长安道。箫声闹。去时骢马，谁家系了。 
梦江南
帘不卷，细雨熟樱桃。数点霁霞山又晚，一痕凉月酒初消。风紧絮花高。闲处少，磨尽少年豪。昨梦醉来骑白鹿，满湖春水段家桥。濯发听吹箫。 
谒金门
羞说起。嚼破白桃花蕊。人在夕阳深巷里。燕见来也未。 
一样半红紫。双凤同心结子。分在郎边郎不记。为郎今拆碎。 
如梦令
小砑红绫笺纸。一字一行春泪。封了更亲题，题了又还坼起。归未。归未。好个瘦人天气。 
汉宫春
著破荷衣，笑西风吹我，又落西湖。湖间旧时饮者，今与谁俱。山山映带，似携来、画卷重舒。三十里、芙蓉步障，依然红翠相扶。 
一目清无留处，任屋浮天上，身集空虚。残烧夕阳过雁，点点疏疏。故人老大，好襟怀、消减全无。慢赢得、秋声两耳，冷泉亭下骑驴。 
玲珑四犯（重过南楼月白石体赋）
碧黯塞榆，黄销堤柳，危栏谁料重抚。才情犹未减，指点惊如许。当时共伊东顾。为辞家、怕吟鹦鹉。衮衮波光，悠悠云气，陶写几今古。 
生尘每怜微步。渺江空岁晚，知在何处。土花封玉树。恨极山阳赋。吹芗扇底余欢断，怎忘得、阴移庭午。离别苦。那堪听、敲窗冻雨。 
鸣梭（自度）
织绡机上度鸣梭。年光容易过。萦萦情绪，似水烟山雾两相和。谩道当时何事，流盼动层波。巫影嵯峨。翠屏牵薜萝。 
不须微醉自颜酡。如今难恁么。烛花销艳，但替人、垂泪满铜荷。赋罢西城残梦，犹问夜如何。星耿斜河。候虫声更多。 
江城子
嫩黄初染绿初描。倚春娇。索春饶。燕外莺边，想见万丝摇。便作无情终软美，天赋与，眼眉腰。 
短长亭外短长桥。驻金镳。系兰桡。可爱风流，年纪可怜宵。办得重来攀折後，烟雨暗，不辞遥。 
渔家傲
深意缠绵歌宛转。横波停眼灯前见。最忆来时门半掩。春不暖。梨花落尽成秋苑。叠鼓收声帆影乱。燕飞又趁东风软。目力漫长心力短。消息断。青山一点和烟远。 

　
薛燧
南乡子
柳色锁重楼。楼上轻寒不满钩。堆径落约深半指，悠悠。飞絮帘栊几许愁。 
逐日望归舟。暖藕全宽玉臂韝。待得君来春去也，休休。未老鸳鸯早白头。 

　
杨韶父
伊州三台令
水村月淡云低。为爱寒香晚吹。瘦马立多时。是谁家、茅舍竹篱。 
三三两两芳蕤。未放琼铺雪堆。只这一些儿。胜东凤、千枝万枝。 
如梦今
凉月薄阴犹殢。红豆一枝秋思。门外几重山，山外行人千里。归未。归未。又是菊花天气。 
长相思
溪水清。溪水浑。溪上人家数亩园。垂杨深闭门。 
青罗裙。白罗裙。采尽青蘩到白苹。江南三月春。 

　
史深
玉漏迟
绿树深庭院。侵帘暝草，沿砌幽藓。问讯余芳，糁迳碎红千点。暗有芹香堕几，认杏栋、营巢新燕。晴思软。春光几放，费人裁翦。 
梅阴地湿无尘，但密袖薰虬，静看诗卷。半掬羁心，似翠蕉难展。花事因循过了，渐愁人、薰风团扇。屏画掩。屏上数峰青远。 
木兰花慢
画楼帘半卷，倩谁觅、凤箫音。记待月梅边，笼香酒後，私语屏阴。匆匆佩珠暗解，断归鸿、消息两沈沈。前度刘郎易老，旧时飞燕难寻。 
罗襟。薄有泪痕侵。钗股暗黄金。向宝奁密看，绫笺小字，长是惊心。登临漫劳眺远，但青山、杳隔暮云深。曾傍湾击马，紫骝嘶度平林。 
花心动（泊舟四圣观）
肌雪浮香，见梅花清姿，漫劳凝伫。淡粉最娇，羞把春□，长记寿阳眉妩。绿苔深迳寻幽地，谁相伴、凌波微步。翠鸳冷，芳尘路杳，旧游何处。 
不信重城间阻。终没个因由，寄声传语。宝炬凝珠，彩笔呵冰，密写断肠新句。月寒烟暝孤山下，羞吟□、断桥边去。遮愁绪。丹青怎生画取。 

　
丁默
齐天乐（重游番阳）
两株烟柳荒城外，依依暮帆曾驻。小扇障尘，轻舆贴岸，谁料重行吟处。流光暗度。怅兰溆春移，苇汀秋聚。可奈清愁，快呼艇子载将去。 
中年怀抱易感，甚风花水叶，犹似孤旅。伴鹤幽期，随莺乐事，还是情乘意负。衣尘帽土。但镜堪羞，贺囊偏□。待报山灵，莫教云壑妒。 
华胥引
论交眉语，惜别心啼，费情不少。蕙渺溱期，苹深汜经轻误了。几度金铸相思，又燕紧鸿杳。谁料如今，被莺闲占春早。 
频把愁勾，惜鸦云、娇红犹绕。浑拚如梦，争奈枕酲屏晓。欲寄芙蓉香半握，怕不禁秋恼。重是亲逢，片帆双度天杪。 
齐天乐（庚戈元夕都下遇赵立之）
倦去休雨风还作，交相醒花苏柳。字满吟灰，痕添坐席，赢得新愁痴守。归期未有。负小院移兰，故园尝韭。谩道春来，沈腰惟觉似秋瘦。 
烧灯时候是也，楚津留野艇，曾趁芳友。问月赊晴，凭春买夜，明月添香解酒。□知别久。怅帝陌论心，客尘侵首。戏鼓声中，旧情犹在否。 

　
曾栋
浣溪沙
落日蒸红山欲烧。短筇行药过山腰。松声隐隐晚来潮。 
短树依岩无败叶，梅花当路少全梢。水村时有短长桥。 
过秦楼
曙色开晴，轻飔敷暖，日影才经檐角。倦来芳径，且倚阑干，触地新愁粘著。长日如年，可堪恨雨丝丝，梦去漠漠见鸣禽递响，乳莺梳翅，痴愁方觉。 
凝望处，初绿呈新，陈柯拆旧，忘了一春归却。不伤花老，只怕花开，解使朱须销铄。宝扇轻摇，乱抛花片教飞，迎风低掠。忍重携素手，骤觉一分瘦落。 

　
江开
玉楼春
风前帘幕沾飞絮。家在垂杨深处住。倚楼无语忆郎时，恰是去年今日去。 
帝城箫鼓青春暮。应有多情游冶处。争知日日小阑干，望断斜阳芳草路。 
菩萨蛮（商妇怨）
春时江上帘纤雨。张帆打鼓开船去。秋晚恰归来。看看船又开。 
嫁郎如未嫁。长是凄凉夜。情少利心多。郎如年少何。 
浣溪沙
手捻花枝忆小苹。绿窗空锁旧时春。满楼飞絮一筝尘。 
素约未传双燕语，离愁还入卖花声。十分春事倩行云。 
杏花天
谢娘庭院通芳径。四无人、花梢转影。几番心事无凭准。等得青春过尽。 
