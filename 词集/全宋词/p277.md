<!-- { "loadSidebar": true } -->
残梦怕寻思，罥绣慵收拾。夏簟青青白昼长，背倚阑干立。 
醉蓬莱（寿史帅）
政槐云浓翠，榴火殷红，暑风凉细。紫府神仙，向人间游戏。瑞节珠幢，琼缨宝佩，炯冰壶标致。经济规模，登庸衣钵，家传如此。 
礼乐醇儒，诗书元帅，尽洗凡踪，平吞余子。敬简堂深，且从容一醉。庆祉绵绵，功名衮衮，比衡山湘水。更把阳和，从头付与，满门桃李。 
醉落魄
初藕花发。薰风庭院凉成霎。碧纱金缕笼香雪。记得年时，心事凭栏说。 
如今陡顿音书绝。夜窗羞见团团月。锦囊尘暗黄金玦。留取多情，归趁好时节。 
虞美人
十年不作湖湘客。亭堠催行色。浅山荒草记当时。筱竹篱边羸马、向人嘶。 
书生万字平戎策。苦泪风前滴。莫辞衫袖障征尘。自古英雄之楚、又云之秦。 
虞美人
云情雨意才端的。津鼓催行色。因缘虽浅是因缘。犹胜当初无分、小留连。 
刘郎双鬓青堪照。君也方年少。尊前不用苦沾衣。未信桃源别后、路成迷。 
清平乐（寿林守）
钗头蝴蝶。趁舞梅边雪。酒泻黄滕光夺月。岁岁年年蕉叶。 
边城莺唤春归。沙场马到秋肥。□□熊韬虎略，换渠金甲牙旗。 
清平乐
风韶烟腻。春事三之二。说与人生行乐耳。富贵古来如此。 
西园已有心期。姚黄魏紫开时。纤指金荷潋滟，香唇银竹参差。 
江城子（次洪如晦韵）
醉来玉树倚风前。兴吟鞭。指青帘。乌帽低昂，摇兀似乘船。傍路谁家妆束巧，斜映日，半窥帘。 
寻欢端合趁芳年。对昆鸟弦。且陶然。纸上从渠，刘蹶与嬴颠。漠漠绿阴春复夏，多少事，总悬天。 
鹊桥仙（寿葛宰）
松梢擎雪，竹枝漙露，炯炯照人清韵。仙家谱系合长生，元不藉、药炉丹井。 
凌云壮志，垂天健翮，九万扶摇路稳。发闻政最有公车，定飞下、日边音信。 
鹊桥仙
一番雨过，江头绿涨，催唤扁舟解去。重来言语是相宽，怎得似、而今且住。 
阳关声断，同心未绾，簌簌泪珠无数。秋鸿春燕往还时，莫忘了、锦笺分付。 
鹊桥仙
薄情也见，多情也见，不似这番著相。如何容易买归舟，报南浦、桃花绿涨。 
随君无计，留君无计，赢得泪珠两行。夕阳明处一回头，有人在、高楼凝望。 
诉衷情（宿琴圻江上）
子规声老又残春。犹作未归人。天意不能怜客，何事苦教贫。 
归去也，莫逡巡。好从今。秧田车水，麦陇腰镰，总是关心。 
临江仙
寒食清明都过了，客中无计留春。东风吹雨更愁人。系船芳草岸，始信是官身。 
怅望故园烟水阔，几时匹马骎骎。别肠何止似车轮。＿天天不管，转作两眉颦。 
朝中措
驳云行雨苦无多。晴也快如梭。春思正难拘束，客愁谁为销磨。 
寻花觅谶，传杯讠乇意，种种蹉跎。消息不来云锦，泪痕湿满香罗。 
朝中措
逢逢船鼓绿杨津。彼此是行人。先自离愁无数，那堪病酒伤春。 
岸花樯燕，低飞款语，满面殷勤。后会不知何日，因风时惠嘉音。 
柳梢青
征路迢迢，征旗猎猎，征袖徘徊。扑簌珠泪，怕闻别语，慵举离杯。 
春风花柳齐开。只唤做、愁端恨媒。一片衷肠，十分好事，等待回来。 
丑奴儿
绮窗拨断琵琶索，一一相思。一一相思。无限柔情说似谁。 
银钩欲写回文曲，泪满乌丝。泪满乌丝。薄幸知他知不知。 
满庭芳（次仁和韵，时欲之官永兴）
二十年间，旧游踪迹，梦飞岳麓湘湾。征衫再理，秋老菊花天。为客问君何好，爱水光、山色争妍。经行处，旗亭酤酒，曾记屋东偏。 
噫其，吾甚矣，不断蹇拙，欲斗婵娟。办轻舆短艇，强载衰颜。人道郴阳无雁，奈情钟、藕断丝联。须相忆，新诗赋就，时复寄吴笺。 
清平乐（江上重九）
西风猎猎。又是登高节。一片情怀无处说。秋满江头红叶。 
谁怜鬓影凄凉。新来更点吴霜。孤负萸囊菊盏，年年客里重阳。 
谒金门（秋晚□蕙花为赋）
秋向晚。秋晚蕙根犹暖。碧染罗裙湘水浅。羞红微到脸。 
窣窣绣帘围遍。月薄霜明庭院。妆罢宝奁慵不掩。无风香自满。 
木兰花慢（为同年赵必达寿）
亶文王前子，自不与、世人同。况地望既华，天资更伟，云骥行空。年少才名蜚动，泛星槎、曾到广寒宫。桂子香浓秋月，桃花浪暖春风。 
神仙之说朦胧。铅与汞、亦何功。政磐石规模，维城事业，倚重周宗。休要碧油红旆，趁黑头、时节做三公。堂上双亲未老，稳看金紫重重。 

　
张辑
疏帘淡月（寓桂枝香秋思）
梧桐雨细。渐滴作秋声，被风惊碎。润逼衣篝，线袅蕙炉沈水。悠悠岁月天涯醉。一分秋、一分憔悴。紫箫吟断，素笺恨切，夜寒鸿起。 
又何苦、凄凉客里。负草堂春绿，竹溪空翠。落叶西风，吹老几番尘世。从前谙尽江湖味。听商歌、归兴千里。露侵宿酒，疏帘淡月，照人无寐。 
貂裘换酒（寓贺新郎乙未冬别冯可久）
笛唤春风起。向湖边、腊前折柳，问君何意。孤负梅花立晴昼，一舸凄凉雪底。但小阁、琴棋而已。佳客清朝留不住，为康庐、只在家窗里。湓浦去，两程耳。 
草堂旧日谈经地。更从容、南山北水，庾楼重倚。万卷心胸几今古，牛斗多年紫气。正江上、风寒如此。且趁霜天鲈鱼好，把貂裘、换酒长安市。明夜去，月千里。 
淮甸春（寓念奴娇丙申岁游高沙，访淮海事迹）
短髯怀古，更文游台上，秋生吟兴。闻说坡仙来把酒，月底频留清影。极目平芜，孤城四水，画角西风劲。曲阑犹在，十分心事谁领。 
词卷空落人间，黄楼何处，回首愁深省。斜照寒鸦知几度，梦想当年名胜。只有山川，曾窥翰墨，仿佛余风韵。旧游休问，柳花淮甸春冷。 
如此江山（寓齐天乐）
西风扬子江头路。扁舟雨晴呼渡。岸隔瓜洲，津横蒜石，摇尽波声千古。诗仙一去。但对峙金焦，断矶青树。欲下斜阳，长淮渺渺正愁予。 
中流笑与客语。把貂裘为浣，半生尘土。品水烹茶，看碑忆鹤，恍似旧曾游处。聊凭陆谞。问八极神游，肯重来否。如此江山，更苍烟白露。 
钓船笛（寓好事近）
载酒岳阳楼，秋入洞庭深碧。极目水天无际，正白苹风急。 
月明不见宿鸥惊，醉把玉阑拍。谁解百年心事，恰钓船横笛。 
广寒秋（寓鹊桥仙）
杯行将半，月来犹未，潇洒水亭无暑。清宵数客一阑秋，对冰雪、荷花似语。 
雄边台上，文游台上，咫尺红云容与。天风吹送广寒秋，正画舸、湖光佳处。 
月当窗（寓霜天晓角）
看朱成碧。曾醉梅花侧。相遇匆匆相别。又争似、不相识。 
南北。千里隔。几时重见得。最苦子规啼处，一片月、当窗白。 
山渐青（寓长相思）
山无情。水无情。杨柳飞花春雨晴。征衫长短亭。 
拟行行。重行行。吟到江南第几程。江南山渐青。 
碧云深（寓忆秦娥）
风凄凄。井阑络纬惊秋啼。惊秋啼。凉侵好梦，月正楼西。 
卷帘望月知心谁。关河空隔长相思。长相思。碧云暮合，有美人兮。 
南浦月（寓点绛唇赋潇湘渔父）
来翦莼丝，江头一阵鸣蓑雨。孤篷归路。吹得苹花暮。 
短发萧萧，笑与沙鸥语。休归去。玉龙嘶处。邀月过南浦。 
沙头雨（寓点绛唇）
带醉归时，月华犹在吹箫处。晚愁情绪。忘却匆匆语。 
客里风霜，诗鬓空如许。江南去。岸花迎橹。遥隔沙头雨。 
花自落（寓谒金门）
春寂寞。帘底蕙炉烟薄。听尽归鸿书怎托。相思天一角。 
象笔鸾笺闲却。秀句与谁商略。睡起愁怀何处著。无风花自落。 
垂杨碧（寓谒金门）
花半湿。睡起一窗晴色。千里江南真咫尺。醉中归梦直。 
前度兰舟送客。双鲤沈沈消息。楼外垂杨如此碧。问春来几日。 
阑干万里心（寓忆王孙）
小楼柳色未春深。湘月牵情入苦吟。翠袖风前冷不禁。怕登临。几曲阑干万里心。 
杏梁燕（寓解连环）
小楼春浅。记钩帘看雪，袖沾芳片。似不似、柳絮因风，更细与品题，屡呵冰砚。宛转吟情，纵真草、凤笺都遍。到灯前笑谑，酒祓峭寒，移尽更箭。 
而今柳阴满院。知花空雪似，人隔春远。叹万事、流水斜阳，谩赢得前诗，醉污团扇。脉脉重来，算惟有、画阑曾见。把千种旧愁，付与杏梁语燕。 
比梅（寓如梦令）
深夜沈沈尊酒。酒醒客衾寒透。城角挟霜飞，吹得月如清昼。僝僽。僝僽。比著梅花谁瘦。 
月上瓜洲（寓乌夜啼南徐多景楼作）
江头又见新秋。几多愁。塞草连天何处、是神州。 
英雄恨，古今泪，水东流。惟有渔竿明月、上瓜洲。 
月底修箫谱（寓祝英台近乙未之秋高邮朱使君钱塘北关舟中）
客西湖，听夜雨。更向别离处。小小船窗，香雪照尊俎。断肠一曲秋风，行云不语。总写入、征鸿无数。 
认眉妩。唤醒岩壑风流，丹砂有奇趣。羞杀秦郎，淮海谩千古。要看自作新词，双鸾飞舞。趁月底、重修箫谱。 
一丝风（寓诉衷情泊松江作）
卧虹千尺界湖光。冷浸月茫茫。当日三高何处，渔唱入凄凉。 
人世事，纵轩裳。梦黄粱。有谁蓑笠，一钓丝风，吹尽荷香。 
忆萝月（寓清平乐客盱江，秋夜鼓琴，思故山作）
新凉窗户。闲对琴言语。弹到无人知得处。两袖五湖烟雨。 
坐中斗转参横。珠躔碎落瑶觥。忆著故山萝月，今宵应为谁明。 
倚秋千（寓好事近）
人在玉屏闲，逗晓柳丝风急。帘外杏花微雨，罩春红愁湿。 
单衣初试麹尘罗，中酒病无力。应是绣床慵困，倚秋千斜立。 
断肠声（寓南歌子）
柳户朝云湿，花窗午篆清。东风未放十分晴。留恋海棠颜色、过清明。 
垒润栖新燕，笼深锁旧莺。琵琶可是不堪听。无奈愁人把做、断肠声。 
念奴娇
嫩凉生晓，怪今朝湖上，秋风无迹。古寺桂香山色外，肠断幽丛金碧。骤雨俄来，苍烟不见，苔径孤吟屐。系船高柳，晚蝉嘶破愁寂。 
且约携酒高歌，与鸥相好，分坐渔矶石。算只藕花知我意，犹把红芳留客。楼阁空＿，管弦清润，一水盈盈隔。不如休去，月悬良夜千尺。 
祝英台近
竹间棋，池上字。风日共清美。谁道春深，湘绿涨沙觜。更添杨柳无情，恨烟颦雨，却不把、扁舟偷系。 
去千里。明日知几重山，后朝几重水。对酒相思、急似且留醉。奈何琴剑匆匆，而今心事，在月夜、杜鹃声里。 
忆秦娥（有寄）
春寂寂。画阑背倚春风立。春风立。楚山无数，暮天云碧。 
琴心写遍愁何极。断肠谁与传消息。传消息。当年情墨，泪痕犹湿。 
浣溪沙（寿老母）
夏果初收唤绿华。冰盘巧簇映金瓜。荷香飞上玉流霞。 
明月长留千岁色，蟠桃多结几番花。谁知罗带有丹砂。 
霜天晓角（日暮）
