<!-- { "loadSidebar": true } -->
春事已如许，柳眼早依依。故园桃李何似，芳蕊想团枝。此地嵩高名里，信美元非吾土，清梦＿绕洢。扶杖欲行乐，还使我心悲。 
对琴书，歌一阕，引千卮。昔曾系楫，今日投老叹吾衰。睡起推窗凝睇，失喜柔桑微绿，便拟作春衣。搔首长吟处，此意有谁知。 
水调歌头（咏梅）
微雨眼明处，春信著南枝。百花头上消息，为我赴襟期。松下凌霜古干，竹外横窗疏影，同是岁寒姿。唤取我曹赏，莫使俗流知。 
对风前，看雪后，总相宜。碧天如洗，何许羌笛月边吹。一段出群标格，合得水仙兄事，千古豫章诗。鼎鼐付佳实，终待麦秋时。 
水调歌头（前遍既出，诸君皆有属和，因自用韵）
飞雪已传信，端叶未分枝。莫嫌开晚，前月曾付小春期。谁道梳风洗雨，不许调脂弄粉，容易涴天姿。眼界未多见，鼻观已先知。 
昔西湖，今北客，各从宜。要渠烂熳，趣得暖律为渠吹。犹记石亭攀折，浑似扬州观赏，清兴欲寻诗。三嗅不离手，如得和遍时。 
水调歌头（除夕）
今夕定何夕，今夕岁还除。团栾儿女，尽情灯火照围炉。但惜年从节换，便觉身随日老，踪迹尚沈浮。万事古如此，聊作旧桃符。 
任东风，吹缟鬓，戏臞儒。韶颜壮齿，背人去似隙中驹。杯酌犹倾腊酒，漏箭已传春夜，何处不歌呼。惟愿长穷健，命酹且欢娱。 
水调歌头（处州烟雨楼落成，欲就中秋，后值雨）
楼观数南国，烟雨压东州。溪山雄胜，天开图画肖瀛洲。我破瀛洲客梦，来剖仙都符竹，乐岁又云秋。聊作幻师戏，肯遗后人愁。 
趁佳时，招我辈，共凝眸。君侯胸次邱壑，意匠付冥搜，刻日落成华栋，对月难并清景，千丈素光流。老子兴何极，小子趣觥筹。 
满江红（镇安女兄生日）
清晓高堂，春晚处、旧红新绿。耸曩昔、蟠桃初种，更并潭菊。强健老人松下鹤，森荣孙子霜中竹。看共持、寿斝祝期颐，倾＿醁。 
烘晴书，炉烟馥。连永夜，笙歌簇。喜一时欢意，何人兼足。早愿诸甥成宅相，便从明岁开汤沐。向年年、今日度新腔，调仙曲。 
临江仙（木犀）
畴昔方壶游戏地，群仙步履相从。明黄衫子御西风。佩环金错落，羽葆翠璁珑。 
骑鹄翩然归去路，吹箫横度青峰。夜深河汉冷秋容。前驱香十里，飘堕月轮东。 
念奴娇（京口上元雪夜招唐元明）
一天春意，趁东皇幽赏，重飞端叶。造物有心成伟观，来伴红蕖开彻。桂魄初圆，梅腮全放，节物俱奇绝。冷官门巷，望中北固楼堞。 
遐想篷底高人，拥衾无寐，九曲肠增结。我亦低窗翻蠹纸，失喜瑶花盈尺。拥鼻孤吟，搔头危坐，所欠惟佳客。须君来此，脸纹相对生缬。 
满庭芳（初春）
乳燕将雏，啼莺求友，江南梅子黄时。欲晴还雨，烟外看成丝。迎袂风来麦陇，吹饼饵、香入书帷。行吟处，溪翁说我，不似去年衰。 
方池。荷出水，朱榴倚槛，粉＿穿篱。有吾曹我辈，把酒寻诗。醉去黑甜一枕，炉烟袅、花影斜晖。家山乐，南窗寄傲，唯有晦罨知。 
鹧鸪天（社日落成烟雨楼二首）
烟雨溟溟趁落成。只应天欲称佳名。万丝明灭青山映，匹素浓纤氵录水萦。 
民亦乐，美能并。酒杯莫惜十分倾。要知社下平生志，觞政聊须为主盟。 
鹧鸪天
缥缈危楼百尺雄。淡烟疏雨暗帘栊。偶妨清赏中秋夕，为忆名言玉局翁。 
贤达意，古今同。凉天佳月曾相逢。老蟾一跃三千丈，却唤＿娥驾阆风。 
柳梢青（茶）
九天圆月。香尘碎玉，素涛翻雪。石乳香甘，松风汤嫩，一时三绝。 
清宵好尽欢娱，奈明日、扶头怎说。整顿秃山，殷勤春露，余甘齿颊。 
柳梢青（汤）
余甘齿颊。酒□半酣，漏声频促。月下传呼，风前掺别，无因留客。 
丁宁玉＿磨香，为料理、十分醒著。后会何时，前欢未尽，明朝重约。 
朝中措（夜坐有感）
晦庵四至似天宽。生计有心田。闲弄炉薰茗碗，困寻纸帐蒲团。 
商山橘隐，须弥芥纳，容与湖天。谁笑先生贫窭，东篱无数金钱。 
朝中措（初夏）
薰风庭院燕双飞。园柳啭黄鹂。是处蜂狂蝶乱，元来绿暗红稀。 
衫笼白＿，琴推绿绮，满眼新诗。好个江南风景，杜鹃犹自催归。 
菩萨蛮（续前意，时溧阳之行有日矣）
杜鹃只管催归去。知渠教我归何处。故国泪生痕。那堪枕上闻。 
严装吾已具。泛宅吴中路。弭棹唤东邻。江东日暮云。 
菩萨蛮
云，三秋桂子，山名载于图经，余顷为郡掾，尝见之 
晦庵老子修行久。问禅金粟曾回首。截竹是禅机。吹破粟玉枝。 
西湖秋好处。承得昭阳露。香透月轮低。来薰打坐时。 
菩萨蛮（菊花）
四时皆有司花女。杪秋犹见花如许。想得紫金丹。工夫造化间。 
春莺留弱羽。更渍蔷薇露。莫取落英餐。留供醉眼看。 
浣溪沙（儿辈欲九日词而尚远，用“满城风雨近得阳”填成浣溪沙）
宋玉应当久断肠。满城风雨近重阳。年年戏马忆吾乡。 
催促东篱金蕊放，佳人更绣紫萸囊。白衣才到共飞觞。 
西江月（重阳再作）
窗户风薰端午，楼台月满中秋。阴晴寒暑总无忧。几事不如重九。 
落帽何羞种种，看山都付悠悠。黄花已作醉乡游。梦觉黄花在手。 
西江月（芍药）
婥々妆楼红袖，亭亭将阃青油。东皇天巧世无俦。定有司花妙手。 
十里香风晓霁，千家绮陌春游。竹西路转古扬州。歌吹只应如旧。 
西江月（二月旦侍女兄游高斋）
南国一分春色，东窗八面光风。女兄欢笑酒尊同。满眼儿孙群从。 
但愿年愈百岁，何妨时醉千钟。朱颜绿发照青铜。要看如龙如凤。 
生查子（拒霜花）
庭户晓光中，帘幕秋光里。曲沼绮疏横，几处新妆洗。 
红脸露轻匀，翠袖风频倚。鸾鉴不须开，自有窗前水。 
生查子（正月十六日周仲先劝酒）
温柔属东南，和冷经三五。几夜德星明，果应荀陈聚。 
分虎屈雄姿，展骥淹遐步。除诏已涂芝，便看朝天去。 
减字木兰花（预作菊词，俾歌之，至时以侑酒）
今年菊早。想到重阳花正好。玉冷金寒。全似东篱挹露看。 
色庄香重。直与梅花堪伯仲。待唤渊明。三友相从盖为倾。 
减字木兰花（咏木犀）
谁将翡翠。闲屑黄金摅巧思。缀就花钿。飞上秋云入鬓蝉。 
一枝斜倚。披拂香风多少意。午镜重匀。娇额妆成宫样新。 
减字木兰花（甲午九月末在婺州韩守坐上和陈尚书韵李处全）
更生观尽。双璧蒹葭那敢并。四海无人。笑语从容许我亲。 
平生此客。复与太丘登醉白。病里颦眉。贪看惺惺骑马归。 
相见欢（见月闻笛八月五夜）
新凉襟袂冷然。乍晴天。风送谁家羌管、月便娟。 
云散尽，秋空碧，玉色悬。洗耳时听三弄、等团圆。 
江城子（重阳）
一番风雨一番凉。炯秋光。又重阳。潇洒东篱，浑学汉宫妆。今日且须开口笑，花露＿，鬓云香。 
泼醅新取淡鹅黄。趁幽芳。趣飞觞。落帽当时，□发少年狂。万事破除惟有此，尘外客，醉中乡。 
阮郎归（了生朝）
佳人偏爱菊花天。玉钗金附蝉。歌声缥缈紫云边。博山沈水烟。 
须斗酒，泛觥船。乃翁能百遍。高堂此会看年年。夜深人醉眠。 
忆秦娥（海棠）
春山寂。佳人凝笑山南陌。山南陌。东风寒浅，绛罗衫窄。 
阑干倚处云如幕。晚来雨过胭脂滴。胭脂滴。啼妆难劝，且须欢伯。 
忆秦娥
莺花寂。为渠游冶长安陌。长安陌。今朝风景，酒肠宽窄。 
锦茵闲把薰笼幂。嫩红倚绿娇如滴。娇如滴。古今高咏，老泉仙伯。 
好事近（茶＿）
香雪弄春妍，柳外黄昏池阁。要看月华相映，卷东风帘幕。 
更倾壶酒伴芳姿，名字胜桑落。直与岭梅兄弟，是醍醐酥酪。 
蓦山溪
梨花过雨，已是春强半，花恼欲颠狂，兴浑在、秋千架畔。搔头无语，斜日上帘栊，飞上下，语呢喃，又见双双燕。 
鱼吹细浪，镜面摇歌扇。藉草倒芳尊，衬香茵、落红千片。追奔蜗角，回首醉初醒，逢节物，且欢娱，莫待流年换。 
卜算子
春事忆松江，江上花无数。一枕匆匆醉梦中，芳草臞庵路。 
携手度虹梁，洗眼看渔具。盐豉莼羹是处无，早买扁舟去。 
卜算子（即席奉女兄寿）
芍药斗新妆，杨柳飞轻雪。著意留连不放春，已向东皇说。 
况是谪仙家，自有长生诀。方士呼来借玉蟾，要吸杯中月。 
诉衷情
疏烟明淡雨膏如。青入烧痕初。开到无言桃李，春事喜敷腴。 
随杖履，有琴书。酒盈壶。风前花下，睡起醒时，着我篮舆。 
醉蓬莱（毛氏女兄生朝三月二十八日）
政余春眷眷，首夏骎骎，清和时候。晓色曈昽，瑞霭凝轩牖。著子青梅，袅枝红药，物物俱情厚。绿绮朱弦，檀槽铁拨，华堂称寿。 
季父高怀，庆钟吾姊，富贵长年，自应兼有。更看诸郎，谢砌芝兰秀。蚤晚成名，雁行亲膝，无忌胜如舅。沆瀣朝霞，蓬莱弱水，酿为春酒。 
贺新郎（和俞叔夜七夕）
秋意生何许。对玉钩、微云避舍，素风吹暑。银汉桥成天路稳，乾鹊声声媚妩。送仙仗、年年须度。离合悲欢多少话，想今宵、缱绻难深诉。千古恨，无新故。 
聊须作意成欢绪。为佳时、金针戏把，翠觞频举。莫念匆匆轻掺袂，天上元无间阻。况好是、新凉庭户。倦客天涯嗟老大，趁珠帘、绣额高楼处。乞些巧，调儿女。 
贺新郎（再和）
心事知谁许。政吾曹、摛辞弄翰，邀凉蠲暑。节物於人俱可喜，今夕渠媚妩。笑曝腹、书生风度。河鼓天孙非世俗，纵惊云、急雨休轻诉。忆倾盖，便如故。 
良辰欢意宽离绪。称仙家、瑶台缥缈，霓裳掀举。应想尘寰空怅望，月路谁曾隔阻。是处有、绮窗朱户。我爱五湖烟水阔，待扁舟、寻到支机处。访婺女，共＿女。 
四和香（立春）
香雪新苞偏胜韵。领袖催花信。华节良辰人有分。看士女、＿垂鬓。 
莫向春风寻旧恨。乐事随方寸。眉寿故应天不吝。浮大白、吾无闷。 
玉楼春（守岁）
年光箭脱无留计。才过立春还守岁。要知一岁已寻侬，听打个惊人喷嚏。 
椒盘荐寿休辞醉。坐听爆竹浑无寐。明朝末后饮屠苏，白发从渠相点缀。 
南乡子（除夕又作）
和气作春妍。已作寒归塞地天。岁月翩翩人老矣，华颠。胆冷更长自不眠。 
节物映椒盘。柏酒香浮白玉船。捧劝大家相祝愿，何言。但愿今年胜去年。 

　
丘崈
水调歌头（登赏心亭怀古）
一雁破空碧，秋满荻花洲。淮山淡扫，欲颦眉黛唤人愁。落日归云天外，目断清江无际，浩荡没轻鸥。有恨寄流水，无泪学羁囚。 
