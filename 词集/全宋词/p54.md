<!-- { "loadSidebar": true } -->
锦屏人起早。惟见余妆好。眉样学新蟾。春愁入翠尖。 
菩萨蛮（十一之十一）
炉烟微度流苏帐。孤衾冷叠芙蓉浪。蟠蟀不离床。伴人愁夜长。 
玉人飞阁上。见月还相望。相望莫相忘。应无未断肠。 
于飞乐
日薄云融。满城罗绮芳丛。一枝粉淡香浓。几销魂。偏健羡、紫蝶黄蜂。繁华梦断，酒醒来、扫地春空。 
武陵原、回头何处。情随流水无穷。寄两行清泪，想几许残红。惜花人老，年年奈、依旧东风。 
浣溪沙
双鹤横桥阿那边。静坊深院闭婵娟。五度花开三处见，两依然。 
水眄难禁频领□，歌云犹许小流连。破得尊前何限恨，不论钱。 
品令
怀彼美。愁与泪。分占眉丛眼尾。求好梦、闲拥鸳鸯绮。恨啼乌、唤人起。 
目断清淮楼上，心寄长洲坊里。迢迢地。七百三十里。几重山，几重水。 
海月谣
楼平叠巘。瞰瀛海、波三面。碧云扫尽，桂轮滉玉，鲸波张练。化出无边宝界，是名壮观。 
追游汗漫，顾少借，长风便。麻姑相顾，□然笑指，寒潮清浅。顿觉蓬莱方丈，去人不远。 
风流子
何处最难忘。方豪健，放乐五云乡。彩笔赋诗，禁池芳草，香鞯调马，辇路垂杨。绮筵上，扇偎歌黛浅，汗浥舞罗香。兰烛伴归，绣轮同载，闭花别馆，隔水深坊。 
零落少年场。琴心漫流怨，带眼偷长。无奈占床燕月，侵鬓吴霜。念北里音尘，鱼封永断。便桥烟雨，鹤表相望。好在后庭桃李，应记刘郎。 
鹧鸪天
轰醉王孙玳瑁筵。渴虹垂地吸长川。侧商调里清歌送，破尽穷愁直几钱。 
孤棹舣，小江边。爱而不见酒中仙。伤心两岸官杨柳，已带斜阳又带蝉。 
忆仙姿（九之一）
白纻春衫新制。准拟采兰修禊。遮日走京尘，何啻分阴如岁。留滞。留滞。不似行云难系。 
忆仙姿（九之二）
日日春风楼上。不见石城双桨。鸳枕梦回时，烛泪屏山相向。流荡。流荡。门外白苹溪涨。 
忆仙姿（九之三）
相见时难别易。何限玉琴心意。眉黛只供愁，羞见双鸳鸯字。憔悴。憔悴。蜡烛销成红泪。 
忆仙姿（九之四）
罗绮丛中初见。理鬓横波流转，半醉不胜情，帘影犹招歌扇。留恋。留恋。秋夜辞巢双燕。 
忆仙姿（九之五）
雨后一分春减。深院落红如糁。柳外出秋千，度日彩旗风飐。销黯。销黯。门共宝奁长掩。 
忆仙姿（九之六）
柳下玉骢双鞚。蝉鬓宝钿浮动。半醉倚迷楼，聊送斜阳三弄。毫纵。豪纵。一觉扬州春梦。 
忆仙姿（九之七）
何处偷谐心赏。促坐绮罗筵上。不记下楼时，醉□月侵书幌。怀想。怀想。清丽歌声妆样。 
忆仙姿（九之八）
江上潮回风细。红袖倚楼凝睇。天际认归舟，但见平林如荠。迢递。迢递。人更远于天际。 
忆仙姿（九之九）
梦想山阴游冶。深径碧桃花谢。曲水稳流觞，暖絮芳兰堪藉。萧洒。萧洒。月棹烟蓑东下。 
凤栖梧
挑菜踏青都过却。杨柳风轻，摆动秋千索。啼鸟自惊花自落。有人同在真珠箔。 
淡净衣裳妆□薄。闲凭银筝，睡鬓慵梳掠。试问为谁添瘦弱。娇羞只把眉颦著。 
琴调相思引（送范殿监赴黄冈）
终日怀归翻送客。春风祖席。南城陌。便莫惜。离觞频卷白。动管色。催行色。动管色。催行色。 
何处投鞍风雨夕。临水驿。空山驿。临水驿。空山驿。纵明月相思千里隔。梦咫尺。勤书尺。梦咫尺。勤书尺。 
芳草渡
留征辔，送离杯。羞泪下，捻青梅。低声问道几时回。秦筝雁促，此夜为谁排。 
君去也，远蓬莱。千里地，信音乖。相思成病底情怀。和烦恼，寻个便，送将来。 
雨中花
回首扬州，猖狂十载，依然一梦归来。但觉安仁愁鬓，几点尘埃。醉墨碧纱犹锁，春衫白纻新裁。认鸣珂曲里，旧日朱扉，闲闭青苔。 
人非物是，半晌鸾肠易断，宝勒空回。徒怅望、碧云销散，明月徘徊。忍过阳台折柳，难凭陇驿传梅。一番桃李，迎风无语，谁是怜才。 
花心动
西郭园林，远尘烦，门临绿杨堤路。画□簟长，水馆帘空，竟日素襟销暑。小湾红芰清香里，深隐映、风标鸳鸯。指□□，相将故故，背人飞去。 
翻念多情自苦。当置酒徵歌，梦云难驻。醉眼渐迷，花拂墙低，误认宋邻偷顾。彩阑倚遍平桥晚，空相望、凌波仙步。断魂处，黄昏翠荷□雨。 
浪淘沙（四之一）
把酒欲歌骊。浓醉何辞。玉京烟柳欲黄时。明日景阳门外路，相背春归。 
敛泪复牵衣。私语迟迟。可怜谁会两心期。惟有画帘斜月见，应共人知。 
浪淘沙（四之二）
一十二都门。梦想能频。无言桃李几经春。艳粉鲜香开自落，还为何人。 
白纻别时新。苒苒征尘。镜中销瘦老于真。赖有天涯风月在，依旧相亲。 
浪淘沙（四之三）
潮涨湛芳桥。难渡兰桡。卷帘红袖莫相招。十二阑干今夜月，谁伴吹箫。 
烟草接亭皋。归思迢迢。兰成老去转无聊。偏恨秋风添鬓雪。不共魂销。 
浪淘沙（四之四）
雨过碧云秋。烟草汀洲。远山相对一眉愁。可惜芳年桥畔柳，不系兰舟。 
为问木兰舟。何处淹留。相思今夜忍登楼。楼下谁家歌水调。明月杨州。 
夜游宫
江面波纹皱縠。江南岸、草和烟绿。初过寒食一百六。采苹游，□香裙，鸣佩玉。 
心事偷相属。赋春恨、彩笺双幅。今夜小楼吹凤竹。谢东风，寄怀人，肠断曲。 
忆仙姿（二之一）
莲叶初生南浦。两岸绿杨飞絮。向晚鲤鱼风，断送彩帆何处。凝伫。凝伫。楼外一江烟雨。 
忆仙姿（二之二）
彩舫解维官柳。楼上谁家红袖。团扇弄微风，如为行人招手。回首。回首。云断武陵溪口。 
菱花怨
叠鼓嘲喧，彩旗挥霍，苹汀薄晚，兰舟催解。别浦潮平，小山云断，十幅饱帆风快。回想牵衣，愁掩啼妆，一襟香在。纨扇惊秋，菱花怨晚，谁共蛾黛。 
何处玉尊空，对松陵正美，鲈鱼瓜菜。露洗凉蟾，潦吞平野，三万顷非尘界。览胜情无奈。恨难招、越人同载。会凭紫燕西飞，更约黄鹂相待。 
望扬州
铁瓮城高，蒜山渡阔，干云十二层楼。开尊待月，卷箔披风，依然灯火扬州。绣陌南头。记歌名宛转，乡号温柔。曲槛俯清流。想花阴、谁系兰舟。 
念凄绝秦弦，感深荆赋，相望几许凝愁。殷勤裁尺素，奈双鱼、难渡瓜洲。晓鉴堪羞。潘鬓点、吴霜渐稠。幸于飞、鸳鸯未老，不应同是悲秋。 
定情曲（春愁）
沈水浓熏，梅粉淡妆，露华鲜映春晓。浅颦轻笑。真物外，一种闲花风调。可待合欢翠被，不见忘忧芳草。拥膝浑忘羞，回身就郎抱。两点灵犀心颠倒。 
念乐事稀逢，归期须早。五云闻道。星桥畔、油壁车迎苏小。引领西陵自远，摧手东山偕老。殷勤制、双凤新声，定情永为好。 
拥鼻吟（吴音子）
别酒初销。怃然弭棹蒹葭浦。回首不见高城，青楼更何许。大め轲峨，越商巴贾。万恨龙钟，篷下对语。 
指征路。山缺处，孤烟起，历历闻津鼓。江豚吹浪，晚来风转夜深雨。拥鼻微吟，断肠新句。粉碧罗笺，封泪寄与。 
思越人
京口瓜洲记梦间。朱扉犹映花关。东风太是无情思，不许扁舟兴尽还。 
春水漫，夕阳闲。乌樯几转绿杨湾。红尘十里扬州过，更上迷楼一借山。 
清平乐（三之一）
吴波不动。四际晴山拥。载酒一尊谁与共。回首江湖旧梦。 
长曹珠箔青篷。舻声鸦轧征鸿。泪□镂檀香枕，醉眠摇□春风。 
清平乐（三之二）
宋邻东畔。明月关深院。玉指金徽调旧怨。楚客归心欲断。 
城隅芳草初春。佳期重约临分。丽句漫题双带，也愁系住行云。 
清平乐（三之三）
厌厌别酒。更执纤纤手。指似归期庭下柳。一叶西风前后。 
无端不系孤舟。载将多少离愁。又是十分明月，照人两处登楼。 
木兰花（二之一）
嫣然何啻千金价。意远态闲难入画。更无方便只尊前，说尽牵情多少话。 
别来乐事经春罢。枉度佳春抛好夜。如今触绪易销魂，最是不堪风月下。 
木兰花（二之一）
朝来著眼沙头认。五两竿摇风色顺。佳期学取弄潮儿。人纵无情潮有信。 
纷纷花雨红成阵。冷酒青梅寒食近。漫将江水比闲愁，水尽江头愁不尽。 
减字木兰花（四之一）
春容秀润。二十四番花有信。鸾镜佳人。得得浓妆样样新。 
情无远近。水阔山长分不尽。一断音尘。泪眼花前只见春。 
减字木兰花（四之二）
闲情减旧。无奈伤春能作瘦。桂楫兰舟。几送人归我滞留。 
西门官柳。满把青青临别手。谁共登楼。分取烟波一段愁。 
减字木兰花（四之三）
南园清夜。临水朱阑垂柳下。从坐莲花。潋滟觥船泛露华。 
酒阑歌罢。双□前愁东去也。回想人家。芳草平桥一径斜。 
减字木兰花（四之四）
多情多病。万斛闲愁量有剩。一顾倾城。惟觉尊前笑不成。 
探香幽径。好住东风谁主领。多谢流莺。欲别频啼四五声。 
摊破木兰花（二之一）
南浦东风落暮潮。祓禊人归，相并兰桡。回身昵语不胜娇。犹碍华灯，扇影频摇。 
重泛青翰顿寂寥。魂断高城手漫招。佳期应待鹊成桥。为问行云，谁伴朝朝。 
摊破木兰花（二之二）
芳草裙腰一尺围。粉郎香润，轻洒蔷薇。为嫌风日下楼稀。杨柳青阴，深闭朱扉。 
枉是尊前调玉徽。彩鸾何事逐鸡飞。楚台赋客莫相违。留住行云，好待郎归。 
南乡子（二之一）
秋半雨凉天。望后清蟾未破圆。二十四桥游冶处，留连。携手娇饶步步莲。 
眉宇有余妍。初破瓜时正妙年。玉局弹棋无限意，缠绵。肠断吴蚕两处眠。 
南乡子（二之二）
柳岸舣兰舟。更结东山谢氏游。红泪清歌催落景，回头。□出尊前一段愁。 
东水漫西流。谁道行云肯驻留。无限鲜飙吹芷若，汀洲。生羡鸳鸯得自由。 
临江仙
暂假临淮东道主，每逃歌舞华筵。经年未办买山钱。筋骸难强，久坐沐猴禅。 
行拥一舟称浪士，五湖春水如天。越人相顾足嫣然。何须绣被，来伴拥蓑眠。 
罗敷歌（丑奴儿）
东山未办终焉计，聊尔西来。花苑平台。倦客登临第几回。 
连延复道通驰道，十二门开。车马尘埃。怅望江南雪后梅。 
点绛唇
一幅霜绡，麝煤熏腻纹丝缕。掩妆无语。的是销凝处。 
薄暮兰桡，漾下苹花渚。风留住。绿杨归路。燕子西飞去。 
南歌子（二之一）
绣幕深朱户，熏炉小象床。扶肩醉被冒明珰。绣履可怜分破、两鸳鸯。 
梦枕初回雨、啼钿半□妆。一钩月渡横塘。谁认凌波微步、袜尘香。 
南歌子（二之二）
心蹙黄金缕，梢垂白玉团。孤芳不怕雪霜寒。先向百花头上、探春□。 
傍水添清韵，横墙露粉颜。夜来和月起凭阑。认得暗香微度、有无间。 
小重山
