<!-- { "loadSidebar": true } -->
薄晚烟林澹翠微。江边秋月已明晖。纵远舵，适天机。水底间云片段飞。 
渔父词（其三）
云洒清江江上船。一钱何得买江天。催短棹，去长川。鱼蟹来倾酒舍烟。 
渔父词（其四）
青草开时已过船。锦鳞跃处浪痕圆。竹叶酒，柳花毡。有意沙鸥伴我眠。 
渔父词（其五）
扁舟小缆荻花风。四合青山暮霭中。明细火，倚孤松。但愿尊中酒不空。 
渔父词（其六）
侬家活计岂能明。万顷波心月影清。倾绿酒，糁藜羹。保任衣中一物灵。 
渔父词（其七）
骇浪吞舟脱巨鳞。结绳为纲也难任。纶乍放，饵初沉。浅钓纤鳞味更深。 
渔父词（其八）
鱼信还催花信开。花风得得为谁来。舒柳眼，落梅腮。浪暖桃花夜转雷。 
渔父词（其九）
暮暮朝朝冬复春。高车驷马趁朝身。金拄屋，粟盈囷。那知江汉独醒人。 
渔父词（其十）
远水无涯山有邻。相看岁晚更情亲。笛里月，酒中身。举头无我一般人。 
渔父词（其十一）
谁云渔父是愚翁。一叶浮家万虑空。轻破浪，细迎风。睡起蓬窗日正中。 
渔父词（其十二）
水涵微雨湛虚明。小笠轻蓑未要晴。明鉴里，縠纹生。白鹭飞来空外声。 
渔父词（其十三）
无数菰蒲问藕花。棹歌轻举酌流霞。随家好，转山斜。也有孤村三两家。 
渔父词（其十四）
春入渭阳花气多。春归时节自清和。冲晓雾，弄沧波。载与俱归又若何。 
渔父词（其十五）
清湾幽岛任盘纡。一舸横斜得自如。惟有此，更无居。从教红袖泣前鱼。 

　
闻人武子
菩萨蛮
晴风吹暖枝头雪。露华香沁庭中月。屏上小江南。雨昏天际帆。 
翠钗香雾湿。侧鬓云松立。灯背欲眠时。晓莺还又啼。 

　
关注
桂华明
缥缈神京开洞府。遇广寒宫女。问我双鬟梁溪舞。还记得、当时否。碧玉词章教仙侣。为按歌宫羽。皓月满窗人何处。声永断、瑶台路。 
水调歌头
吾乡陆永仲，博学高才。自其少时，有声场屋，今栖自鹿洞下，绝荤酒，屏世事，自放尘埃之外。行将六十，而有婴儿之色，非得道者能如是乎。 
凤舞龙蟠处，玉室与金堂。平生想望真镜，依约在何方。谁信许君丹灶，便与吴君遗剑，只在洞天傍。若要安心地，便是远名场。 
几年来，开林麓，建山房。安眠饱馆清坐、无事可思量。洗尽人间忧患，看尽仙家风月，和气满清扬。一笑尘埃外，云水远相忘。 
剔银灯
小院烟凉雨细。正好恹恹春睡。蓦被金枝，连推绣枕，报道皇都书至。良人得意。集英殿、首攀仙桂。斗帐重襟惊起。斜倚屏山偷喜。宝髻慵梳，香笺折破，果见中、高高名第。秦楼十二。知他向、谁家沉醉。 

　
黄童
卜算子（和思宪兄韵）
不忍更回头，别泪多于雨。肺腑相看四十秋，奚止朝朝暮暮。 
何事值花时，又是匆匆去。过了阳关更向西，总是思兄处。 

　
魏杞
虞美人
冰肤玉面孤山裔。肯到人间世。天然不与百花同。却恨无情轻付、与东风。 
丽谯三弄江梅晓。立马溪桥小。只应明月最相思。曾见幽香一点、未开时。 
卜算子（夜泛镜湖）
一叶鉴中来，两岸青山起。送我红蕖万柄香，疑在蓬壶里。 
天地莹无尘，巾袂凉如水。白浪无声月自高，不是人间世。 

　
王识
水调歌头（观星）
一雨洗空阁，象纬迫人清。披襟台上，坐看北斗正旋衡。知是南宫列宿，初出极星未远，龙角正分明。河汉馀千里，风露已三更。 
坐未久，书帙散，酒壶倾。凉生殿阁、冷然邀我御风行。拟欲乘槎一问，但得天孙领略，安用访君平。莫笑儒生事，造化掌中生。 

　
许庭
临江仙（柳）
不见昭阳宫内柳，黄金齐捻轻柔。东君昨夜到皇州。玉阶金井，无处不风流。 
怅望翠华春欲暮，六宫都锁春愁。暖风吹动绣帘钩。飞花委地，时转玉香球。 
临江仙
不见随河堤上柳，绿阴流水依依。龙舟东下疾于飞。千条万叶，浓翠染旌旗。记得当年春去也，锦帆不见西归。故抛轻絮点人衣。如将亡国恨，说与路人知。 
临江仙
不见陶家门外柳，柴扉一径遥通。闭门终日掩清风。感君高节，绿荫向人浓。 
篱落萧疏鸡犬静，日长飞絮濛濛。先生一醉万缘空。经时高卧，不到翠阴中。 
临江仙
不见都门亭畔柳，春来绿尽长条。柳边行色马萧萧。一枝折赠，相见又何朝。 
酒尽曲终人去也，风前亦自无聊。祗应于我恨偏饶。东君特地，付与沈郎腰。 
临江仙
不见灞陵原上柳，往来过尽蹄轮。朝离南楚暮西秦，不成名利，赢得鬓毛新。 
莫怪枝条憔悴损，一生唯苦征尘。两三烟树倚孤村。夕阳影里，愁杀宦游人。 

　
邵某
清平乐
阿朗去日。不道长为客。底事桐庐无处觅。却得广州消息。 
江头一只兰船。风雨湘妃庙前。死恨无情江水，送郎一去三年。 

　
王十朋
二郎神
深深院。夜雨过，帘栊高卷。正满槛、海棠开欲半。仍朵朵、红深红浅。遥认三千宫女面。匀点点、胭脂未遍。更微带、春醪宿醉，袅娜香肌娇艳。 
日暖。芳心暗吐，含羞轻颤。笑繁杏夭桃争烂漫。爱容易、出墙临岸。子美当年游蜀苑。又岂是、无心眷恋。都只为、天然体态，难把诗工裁翦。 
点绛唇（酴醿）
野态芳姿，枝头占得春长久。怕钩衣袖。不放攀花手。试问东山，花似当时否。还依旧。谪仙去后。风月今谁有。 
点绛唇（咏十八香?异香牡丹）
庭院深深，异香一片来天上。傲春迟放。百卉皆推让。 
忆昔西都，姚魏声名旺堪惆怅。醉翁何往。谁与花标榜。 
点绛唇（温香芍药）
近侍盈盈，向人自笑还无语。牡丹飘雨。开作群芳主。 
柔美温香，剪染劳天女。青春去。花间歌舞。学个狂韩愈。 
点绛唇（国香兰）
芳友依依，结根遥向深林外。国香风递。始见殊萧艾。 
雅操幽姿，不怕无人采，堪纫佩。灵均千载。九畹遗芳在。 
点绛唇（天香桂）
仙友苍苍，西风吹散天香好。暗飘龙脑。金粟枝头小。 
谁种丹霄，造化玄功妙。真堪笑。学仙疏谬。有似西河老。 
点绛唇（暗香梅）
雪径深深，北枝贪睡南枝醒。暗香疏影。孤压群芳顶。 
玉艳冰姿，妆点园林景。凭阑咏。月明溪静。忆昔林和靖。 
点绛唇（冷香菊）
霜蕊鲜鲜，野人开径新栽植。冷香佳色。趁得重阳摘。 
预约比邻，有酒须相觅。东篱侧。为花辞职。古有陶彭泽。 
点绛唇（韵香荼蘼）
羽盖垂垂，玉英乱簇春光满。韵香清远。暖日烘庭院。 
露浥琼枝，脸透何郎晕。凝余恨。古人不见。谁与花公论。 
点绛唇（妙香檐卜）
毗舍遥遥，异香一炷驰名久。妙香稀有。鼻观深参透。 
问讯东来，知□谁先后。称仙友。十花为偶。近有江西守。 
点绛唇（雪香梨）
春色融融，东风吹散花千树。雪香飘处。寒食江村暮。 
左掖看花，多少词人赋。花无语。一枝春雨。惟有香山句。 
点绛唇（细香竹）
秀色娟娟，最宜雨沐风梳际。径幽香细。草滴青襟袂。 
一日才无，便觉生尘态。轩窗外。数竿相对。不减王猷爱。 
点绛唇（嘉香海棠）
丝蕊垂垂，嫣然一笑新妆就。锦亭前后。燕子来时候。 
谁恨无香，试把花枝嗅。风微透。细熏锦袖。不止嘉州有。 
点绛唇（清香莲）
十里西湖，淡妆浓抹如西子。藕花簪水。清净香无比。 
记得曾游，短棹红云里。聊相拟。一盆池水。十里西湖似。 
点绛唇（艳香茉莉）
畏日炎炎，梵香一炷薰亭院。鼻根充满。好利心殊浅。 
贝叶书名，名义谁能辨。西风远。胜鬟不见。喜见琼花面。 
点绛唇（南香含笑）
南国名花，向人无语长含笑。缘香囊小。不肯全开了。 
花笑何人，鹤相诗词好。须知道。一经品藻。又压前诗倒。 
点绛唇（奇香蜡梅）
蜡换梅姿，天然香韵初非俗。蝶驰蜂逐。蜜在花梢熟。 
岩壑深藏，几载甘幽独。因坡谷。一标题目。高价掀兰菊。 
点绛唇（寒香水仙）
清夜沉沉，携来深院柔枝小。俪兰开巧。雪里乘风袅。 
温室寒祛，旖旎仙姿早。看成好。花仙欢笑。不管年华老。 
点绛唇（素香丁香）
落木萧萧，琉璃叶下琼葩吐。素香柔树。雅称幽人趣。 
无意争先，梅蕊休相妒。含春雨。结愁千绪。似忆江南主。 
点绛唇（瑞香）
阑槛阴沉，紫云呈端馀寒凛。卷帘欹枕。香逼幽人寝。 
入梦何年，庐阜闻名稔。风流甚。阿谁题品。唤作熏龙锦。 

　
程先
锁窗寒
雨洗红尘，云迷翠麓，小车难去。凄凉感慨，未有今年春暮。想曲江水边丽人，影沉香歇谁为主。但兔葵燕麦，风前摇荡，径花成土。 
空被多情苦。庆会难逢，少年几许。纷纷沸鼎，负了青阳百五。待何时、重享太平，典衣贳洒相尔汝。算兰亭、有此欢娱，又却悲今古。 

　
朱耆寿
瑞鹤仙（寿秦伯和侍郎）
樱桃抄乳酪。正雨厌肥梅，风忺吹箨。咸瞻格天阁。见十眉环侍，争鸣弦索。茶瓯试沦。更良夜、沉沉细酌。问间生、此日为谁，曾向玉皇、案前持橐。 
龟鹤。从他祝寿，未比当年，阴功堪托。天应不错。教公议，细评泊。自和戎以来，谋国多少，萧曹卫霍。奈胡儿自若，惟守绍兴旧约。 

　
石安民
西江月（叠彩山题壁）
飞阁下临无地，层峦上出重霄。重阳未到客登高。信是今年秋早。 
随意烟霞笑傲，多情猿鹤招邀。山翁笑我太丰标。竹杖棕鞋桐帽。 

　
刘镇
贺新郎
翠葆摇新竹。正榴花、枝头叶底，斗红争绿。谁在纱窗停针线，闲理竹西旧曲。又还是、兰汤新浴。手弄合欢双彩索，笑偎人、福寿低相祝。金凤亸，艾花矗。 
龙舟噀水飞相逐。记当年、怀沙旧恨，至今遗俗。雨过平芜浮天阔，画鹢凌波尽簇。沸十里、笙歌声续。好是蟾钩随归棹，任欢呼、船重成颓玉。犹未忍，罩银烛。 
天香（对梅花怀王侍御）
漠漠江皋，迢迢驿路，天教为春传信。万木丛边，百花头上，不管雪飞风紧。寻交访旧，惟翠竹、寒松相认。不意牵丝动兴，何心衬妆添晕。孤标最甘冷落，不许蝶亲蜂近。直自从来洁白，个中清韵。尽做重闻塞管，也何害、香销粉痕尽。待到和羹，才明底蕴。 
念奴娇
调冰弄雪，想花神清梦，徘徊南土。一夏天香收不起，付与蕊仙无语。秀入精神，凉生肌骨，销尽人间暑。称轩悉绝，惜花还胜儿女。 
长记歌酒阑珊，开时向晚，笑浥金茎露。月浸栏干天似水，谁伴秋娘窗户。困殢云鬟，醉欹风帽，总是牵情处。返魂何在，玉川风味如许。 
行香子（赠柳儿行?题从花庵词选补）
