<!-- { "loadSidebar": true } -->
念奴娇
海云四敛，太清楼、极目一天秋色。明月飞来云雾尽，城郭山川历历。良夜悠悠，西风袅袅，银汉冰轮侧。云霓三弄，广寒宫殿长笛。 
偏照紫府瑶台，香笼玉座，翠霭迷南北。天上人间凝望处，应有乘风归客。露滴金盘，凉生玉宇，满地新霜白。壶中清赏，画檐高挂虚碧。 
念奴娇
风帆更起，望一天秋色，离愁无数。明日重阳尊酒里，谁与黄花为主。别岸风烟，孤舟灯火，今夕知何处。不如江月，照伊清夜同去。 
船过采石江边，望夫山下，酌水应怀古。德耀归来虽富贵，忍弃平生荆布。默想音容，遥怜儿女，独立衡皋暮。桐乡君子，念予憔悴如许。 
蓦山溪
雄风豪雨，时节清明近。帘幕起轻寒，暖红炉、笑翻灰烬。阴藏迟日，欲验几多长，绣工慵，围棋倦，香篆频销印。 
茂林芳径，绿变红添润。桃杏意酣酣，占前头、一番花信。华堂尊酒，但作艳阳歌，禽声喜，流云尽，明日游俊。 
拾翠羽
春入园林，花信总诸迟速。听鸣禽、稍迁乔木。夭桃弄色，海棠芬馥。风雨齐，芳径草心频绿。 
禊事才过，相次禁烟追逐。想千岁、楚人遗俗。青旗沽酒，各家炊熟。良夜游明月胜烧花烛。 
蝶恋花（秦乐家赏花）
烂烂明霞红日暮。艳艳轻云，皓月光初吐。倾国倾城恨无语。彩鸾祥凤来还去。 
爱花常为花留住。今岁风光，又是前春处。醉倒扶归也休诉。习池人笑山翁语。 
渔家傲（红白莲不可并栽，用酒盆种之，遂皆有花，呈周倅）
红白莲房生一处。雪肌霞艳难为喻。当是神仙来紫府。双禀赋。人间相见犹相妒。 
清雨轻烟凝态度。风标公子来幽鹭。欲遣微波传尺素。歌曲误。醉中自有周郎顾。 
夜游宫（句景亭）
听话危亭句景。芳郊迥、草长川永。不待崇冈与峻岭。倚栏杆，望无穷，心已领。 
万事浮云影。最旷阔、鹭闲鸥静。好是炎天烟雨醒。柳阴浓，芰荷香，风日冷。 
鹧鸪天（咏桃菊花）
桃换肌肤菊换妆。只疑春色到重阳。偷将天上千年艳，染却人间九日黄。 
新艳冶，旧风光。东篱分付武陵香。尊前醉眼空相顾，错认陶潜是阮郎。 
鹧鸪天（送陈倅正字摄峡州）
人物风流册府仙。谁教落魄到穷边。独班未引甘泉伏，三峡先寻上水船。 
斟楚酒，扣湘弦。竹枝歌里意凄然。明时合下清猿泪，闲日须题采凤笺。 
菩萨蛮（回文）
落霞残照横西阁。阁西横照残霞落。波浅戏鱼多。多鱼戏浅波。手携行客酒。酒客行携手。肠断九歌长。长歌九断肠。 
菩萨蛮（回文）
渚莲红乱风翻雨。雨翻风乱红莲渚。深处宿幽禽。禽幽宿处深。淡妆秋水鉴。鉴水秋妆淡。明月思人情。情人思月明。 
菩萨蛮（回文）
晚花残雨风帘卷。卷帘风雨残花晚。双燕语虚窗。窗虚语燕双。睡醒风惬意。意惬风醒睡。谁与话情诗。诗情话与谁。 
菩萨蛮（回文）
白头人笑花间客。客间花笑人头白。年去似流川。川流似去年。老羞何事好。好事何羞老。红袖舞香风。风香舞袖红。 
南歌子（过严关）
路尽湘江水，人行瘴雾间。昏昏西北度严关。天外一簪初见、岭南山。 
北雁连书断，秋霜点鬓斑。此行休问几时还。唯拟桂林佳处、过春残。 
燕归梁
风柳摇丝花缠枝。满目韶辉。离鸿过尽百劳飞。都不似、燕来归。 
旧来王谢堂前地，情分独依依画梁雕拱启朱扉。看双舞、羽人衣。 
卜算子
风生杜若洲，日暮垂杨浦。行到田田乱叶边，不见凌波女。 
独自倚危栏，欲向荷花语。无奈荷花不应人，背立啼红雨。 
点绛唇
秩秩宾筵，玉潭春涨玻璃满。旆霞风卷。可但长安远。 
夏木成阴，路袅薰风转。空留恋。细吹银管。别意随声缓。 
水调歌头（过岳阳楼作）
湖海倦游客，江汉有归舟。西风千里，送我今夜岳阳楼。日落君山云气，春到沅湘草木，远思渺难收。徙倚栏杆久，缺月挂帘钩。 
雄三楚，吞七泽，隘九州。人间好处，何处更似此楼头。欲吊沈累无所，但有渔儿樵子，哀此写离忧。回首叫虞舜，杜若满芳洲。 
醉蓬莱（为老人寿）
问人间荣事。海内高名，似今谁比。脱屣归来，眇浮云富贵。致远钩深，乐天知命，且从容阅世。火候周天，金文满义，从来活计。 
有酒一尊，有棋一局，少日亲朋，旧家邻里。世故纷纭，但蚊虻过耳。解愠薰风，做凉梅雨，又一般天气。曲几蒲团，纶巾羽扇，年年如是。 
转调二郎神
闷来无那，暗数尽、残更不寐。念楚馆香车，吴溪兰棹，多少愁云恨水。阵阵回风吹雪霰，更旅雁、一声沙际。想静拥孤衾，频挑寒灺，数行珠泪。凝睇。傍人笑我，终朝如醉。便锦织回鸾，素传双鲤，难写衷肠密意。绿鬓点霜，玉肌消雪，两处十分憔悴。争忍见，旧时娟娟素月，照人千里。 
转调二郎神（思归寄柳州）
秋满离源，瘴云净、晓山如簇。动远思、空江小艇，高丘乔木。策策西风双鬓底，晖晖斜日朱栏曲。试侧身、回首望京华，迷南北。 
思归梦，天边鹄。游宦事，蕉中鹿。想一年好处，砌红堆绿。罗帕分柑霜落齿，冰盘剥芡珠盈掬。倩春织、缕鲙捣香齑，新篘熟。 
青玉案（饯别刘恭父）
红尘冉冉长安路。看风度、凝然去。唱彻阳关留不住。甘棠庭院，芰荷香渚。尽是相思处。 
龟鱼从此谁为主。好记江湖断肠句。万斛离愁休更诉。洞庭烟棹，楚楼风露。去作为霖雨。 
蓦山溪（和清虚先生皇甫坦韵）
清都绛阙，我自经行惯。璧月带珠星，引钧天、笙箫不断。宝簪瑶佩，玉立拱清班。天一笑，物皆春，结得清虚伴。 
还丹九转。凡骨亲会换。携剑到人间，偶相逢、依然青眼。狂歌醉舞，心事有谁知，明月下，好风前，相对纶巾岸。 
画堂春（上老母寿）
蟠桃一熟九千年。仙家春色无边。画堂日暖卷非烟。昼永风妍。看取疏封汤沐，何妨频棹觥船。方瞳绿发对儒仙。岁岁尊前。 
柳梢青（饯别蒋德施、粟子求诸公）
重阳时节。满城风雨，更催行色。陇树寒轻，海山秋老，清愁如织。一杯莫惜留连，我亦是、天涯倦客。后夜相思，水长山远，东西南北。 
柳梢青（元宵何高士说京师旧事）
今年元夕。探尽江梅，都无消息。草市梢头，柳庄深处，雪花如席。一尊邻里相过，也随分、移时换节。玉辇端门，红旗夜市，凭君休说。 
柳梢青（探梅）
溪南溪北。玉香消尽，翠娇无力。月淡黄昏，烟横清晓，都无消息。无聊更绕空枝，断魂远、重招怎得。驿使归来，戍楼吹断，空成恓恻。 
浪淘沙
琪树间瑶林。春意深深。梅花还被晓寒禁。竹里一枝斜向我，欲诉芳心。楼外卷重阴。玉界沉沉。何人低唱醉泥金。掠水飞来双翠碧，应寄归音。 
浪淘沙
溪练写寒林。云重烟深。楼高风恶酒难禁。徙倚阑干谁共语，江上愁心。清兴满山阴。鸿断鱼沉。一书何啻直千金。独抚瑶徽弦欲断，凭寄知音。 
清平乐（殿庐有作）
光尘扑扑。宫柳低迷绿。斗鸭阑干春诘曲。帘额微风绣蹙。 
碧云青翼无凭。困来小倚银屏。楚梦未禁春晚，黄鹂犹自声声。 
清平乐（杨侯书院闻酒所奏乐）
油幢画戟。玉铉调春色。动阀诸郎俱第一。风流前辈敌。 
玉人双鞚华睪。翠云深处消摇。有客留君东阖，时闻风下笙箫。 
清平乐（梅）
吹香嚼蕊。独立东风里。玉冻云娇天似水。羞杀夭桃秾李。 
如今见说阑干。不禁月冷霜寒。垅上驿程人远，楼头戍角声干。 
清平乐（寿叔父）
英姿慷慨。独立风尘外。湖海平生豪气在。行矣云龙际会。 
充庭兰玉森森。一觞共祝脩龄。此地去天尺五，明年持橐西清。 
清平乐
向来省户。谋国参伊吕。暂借良筹非再举。谈笑肃清三楚。 
良辰上客徜徉。奏篇犹记传香。此日一尊相属，它时同在岩廊。 
生查子
远山眉黛横，媚柳开青眼。楼阁断霞明，帘幕春寒浅。 
杯延玉漏迟，烛怕金刀剪。明月忽飞来，花影和帘卷。 
长相思
小楼重。下帘栊。万点芳心绿间红。秋千图画中。草茸茸。柳松松。细卷玻璃水面风。春寒依旧浓。 
锦园春
醉痕潮玉。爱柔英未吐，露花如簇。绝艳矜春，分流芳金谷。 
风梳雨沐。偏只欠、夜阑清淑。杜老情疏，黄州恨冷，谁怜幽独。 
天仙子
三月灞桥烟共雨。拂拂依依飞到处。雪球轻飏弄精神，扑不住。留不住。常系柔肠千万缕。 
只恐舞风无定据。容易着人容易去。肯将心绪向才郎，待拟处。终须与。作个罗帏收拾取。 
鹧鸪天（春情）
日日青楼醉梦中。不知楼外已春浓。杏花未遇疏疏雨，杨柳初摇短短风。 
扶画鷁，跃花骢。涌金门外小桥东。行行又入笙歌里，人在珠帘第几重。 
风入松（蜡梅）
玉妃孤艳照冰霜。初试道家妆。素衣嫌怕姮娥妒，染成宫样鹅黄。宫额娇涂飞燕，缕金愁立秋娘。湘罗百濯蹙香囊。蜜露缀琼芳。蔷薇水蘸檀心紫，郁金薰染浓香。萼绿轻移云袜，华清低舞霓裳。 
南歌子
俭德仁诸族，阴功格上清。焚香扫地夜朝真。看取名花浮玉、鉴齐精。 
宝篆融融满，□流细细倾。双亲俱寿八千龄。却捧紫皇飞诏、上蓬瀛。 

　

h t t p : // hi. baidu .com / 云 深  无 迹
李处全
水调歌头（丁丑岁，吴门为外舅蒋宣卿寿）
金节照南国，画戟壮陪都。严谯鼓角霜晓，雄胜压全吴。葱茜采香古径，缥缈折梅新奏，春事早关渠。谁识使君意，行乐与民俱。 
披绣幌，薰宝篆，引琼酥。黄堂当暇，宾幕谈笑足欢娱。看取十行丹诏，遥指五云深处，归路接亨衢。玉佩映鸳缀，不老奉轩虞。 
水调歌头（送王景文）
上马趣携酒，送客古朱方。秋风斜日山际，低草见牛羊。酩酊不知更漏，但见横江白露，清映月如霜。平睨广寒殿，谁说路歧长。 
醉还醒，时起舞，念吾乡。江山尔尔，回首千载几兴亡。一笑书生事业，谁信管城居士，不换碧油幢。好在中冷水，击楫奏伊凉。 
水调歌头
明月浸瑶碧，河汉水交流。偏来照我，知我白发不胜愁。客里山中三载，枕上人间一梦，曾忆到瀛洲。矫首蓬壶路，两腋已飕＿。 
记扁舟，浮震泽，趁中秋。垂虹亭上，与客千里快凝眸。看剑引杯狂醉，饮水曲肱高卧，鹏鷃本同游。起舞三人耳，横笛唤沙鸥。 
水调歌头（冒大风渡沙子）
落日暝云合，客子意如何。定知今日，封六巽二弄干戈。四望际天空阔，一叶凌涛掀舞，壮志未消磨。为向吴儿道，听我扣舷歌。 
我常欲，利剑戟，斩蛟龟。胡尘未扫，指挥壮士挽天河。谁料半生忧患，成就如今老态，白发逐年多。对此貌无恐，心亦畏风波。 
水调歌头
