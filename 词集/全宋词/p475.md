<!-- { "loadSidebar": true } -->
庭外潇潇雨。对空山、再度端阳，悄无情绪。旧日文君今瘦损，寻旧曲、不成腔谱。更不周郎回顾。尚喜庭萱春未老，捧蒲觞、细细歌金缕。儿女醉，笑还语。 
醉余更作婆娑舞。又谁知、灵均心事，菊英兰露。最苦当年哀郢意，因甚夫君未许。却枉使、蛾眉见妒。在再章台才十载，笑关河、失报应旁午。愁读到，楚辞句。 

　
李君行
沁园春（刘山春新居）
三岛十洲，移掇者谁，玉城稚仙。解运诗之巧，裁山剪水，用诗之力，斡地回天。大笑宋初，秀才屋子，著不行官家十万钱。又谁说，李膺豪放，门号龙门。 
我家呼喝山川。道今日山春莺已迁。汝南山顶上，虎毋久卧，秀溪底下，龙莫长眼。打起精神，护持诗府，推出诗城障山边。山川道，如稚仙肯出，当拜君言。 

　
赋梅
齐天乐（令狐佥迁新廨）
雕阑曲曲芙蓉水，天然一时潇洒。露浥冰壶，风摇玉佩，缥缈蓬莱如画。银烛欲下。照藻桷翚飞，杏梁虹架。如此规模，杜棱何止万间厦。 
明年春燕归早，卷帘应认得，旧家王谢。袖里经纶，幕中佳话，高断云根谁写。青冥纵靶。看人在金坡，炬莲盈把。句忆湘南，渌池明月夜。 

　
易少夫人
临江仙（咏熟水）
何处甘泉来席上，嫩黄初汤银瓶。月团尝罢有余清。惠山名品在，歌舞暂留停。 
欲赏壑源新气味，不应兼进犭希苓。此中端有淡交情。相如方病酒，一饮骨毛轻。 
临江仙（咏熟水话别）
记得高堂同饮散，一杯汤罢分携。绛纱笼影簇行旗。更残银漏急，天淡玉绳低。 
只恐曲终人不见，歌声且为迟迟。如今车马各东西。画堂携手处，疑梦又疑非。 

　
胡平仲
减字木兰花（咏梅）
天然标格。不问青枝和绿叶。仿佛吴姬。酒晕无端上玉肌。 
怕愁贪睡。谁会伤春无限意。乞与徐熙。画出横斜竹外枝。 
减字木兰花
兰凋蕙歇。野店酒初尝竹叶。绝艳幽姿。洗出铅华见雪肌。 
云阶月地。凭仗幽人须着意。一夜花飞。一点微酸已著枝。 

　
曹遇
宴桃源（游西湖）
西湖避暑棹扁舟。忘机狎白鸥。荷香十里供瀛州。山光翠欲流。 
歌浩浩，思悠悠。诗成兴未休。清风明月解相留。琴声万籁幽。 
宴桃源
廉纤小雨养花天。池光映远山。蕙兰风暖正喧妍。归梁燕翼偏。 
芳草碧，绿波涟。良辰近禁烟。酒酣午枕兴怡然。莺声惊梦仙。 
蓦山溪（游鉴湖）
鉴湖千顷，四序风光好。拨棹皱涟漪，极日处、青山缭绕。微茫烟霭，鸥莺点菰蒲，云帆过，钓舟横，俱被劳生扰。 
知章请赐，独占心何小。风月本无私，同众乐、宁论多少。浮家泛宅，它日郊陶朱，烹鲈鳜，酌松醪，吟笔千篇扫。 
水调歌头
造物巧能赋，新腊报花期。江梅清瘦、只是洁白逞芳姿。我欲超群绝类，故学仙家繁杏，农艳映横枝。朱粉腻香脸，酒晕著冰肌。 
玉堂里，山驿畔，最希奇。谁将绛蜡笼玉，香雪染胭脂。好向歌台〔舞〕榭，斗取红妆娇面，偎依韵偏宜。羌管莫吹动，风月正相知。 
西江月（示彦忠）
秋霁嫦娥二八，寒光逼散浮云。小山业桂吐清芬，犹带蟾宫风韵。 
因念两登仙籍，恩沾雨露方新。汝今妙岁已能文。早折高枝荣奋。 

　
白君瑞
满江红（木芙容）
木落林疏，秋渐冷、芙蓉新拆。傍碧水，晓妆初鉴，露匀妖色。故向霜前呈艳态，想应青女加怜惜。映朝阳、翠叶拥红苞，闲庭侧。岩桂香，随飘泊。篱菊嫩，陪幽寂。笑春红容易，被风吹落。满眼炯然宫锦烂，一身如寄神仙宅。把绿尊、莫惜醉相酬，春工力。 
水调歌头
凉吹拂衣袂，助我上高台。云檐风栋，窗户绝纤埃。四绕江山雄丽，万古盘龙踞虎，壮气锁崔嵬。二水中分远，艇子自归来。 
望白云，迎碧汉，俯长淮。铎声到耳，亭亭孤塔现林隈。烟惹宫城深树，日照酒楼帘幕，物象眼前排。长啸下梯径，欲去更徘徊。 
柳梢青（曹溪英墨梅）
玉骨冰姿，天然清楚，雪里曾看。物外幽人，细窥天巧，收入毫端。 
一枝影落云笺。便似觉、清风夜寒。试向松窗，等闲一展，俗虑都捐。 
风入松（寄故人）
一冬不见雪花飞。爱日荡晴晖。腊残未解寒塘冻，东风细、已露春期。正是年时策马，相随村落寻梅。 
故人别久信音稀。排闷有新诗。雁声北去江城暖，暗舒展、花柳容仪。屈指烧灯不远，等闲休锁双眉。 
念奴娇（寄临安友）
江干蹭蹬，镇寻常、怀想京城春色。静倚山亭凝望处，惟见鸟飞云蓂。拂面埃尘，跳□□□，老却风流格。年来却有，短蓑轻棹胸臆。 
闻与俊逸嬉游，笙歌丛里，眷恋中华国。况是韶阳将近也，应办青骢金勒。丰乐阑干，西湖烟水，遍赏苏堤侧。举觞须酹，天隅犀渚孤客。 

　
贾应
水调歌头（呈判府宣机先生乞赐笑览）
晚日浴鲸海，璧月挂鳌峰。不知今夕何夕，灯火万家同。楼外芙渠开遍，人在琉璃影里，语笑隔帘重。对景且行乐，一醉任东风。黄堂宴，春酒绿，艳妆红。文章太守，和气都在笑谈中。正此觥筹交错，只恐笙歌未散，温诏促追锋。来岁传柑处，侍宴自从容。 

　
杨元亨
沁园春（无为灯夕上陆史君）
一棹横江，问讯盟鸥，太守谓谁。道皇华使者，光风洒落。元宵三五，乐与民俱。宝榼金鞯，玉梅钗燕，斗鸭阑干花影嬉。人迎笑，似玉京春浅，长是灯时。 
风流不减人知。算岳牧词人谁似之。把南楼风月，渚宫丘壑，竹西歌舞，行乐濡须。万斛金莲，满城开遍，朵朵留迎学士归。明年宴，看柑传天上，月在云西。 

　
林实之
八声甘州
客星堂下水，碧浮空、烟树几重重。想故人当日，论情蓬藋，际会云龙。底事泥涂轩冕，不肯作三公。千仞钓江浒，此意谁同。 
应笑赤松黄石，效痴儿成事，犹自言功。怎知他箕颍，袖手独舂容。幸风月、有人料理，自家山叟与溪翁。鸣榔晚，一声长啸，相送冥鸿。 

　
刘源
水调歌头
几载沧江梦，此夕复经过。双台双峙如画，空翠滴晴波。不是先生高节，激起清风千古，汉鼎复如何。矫首望天际，烟树翠婆娑。 
危楼下，数不尽，去帆多。人人惊肉生髀，却日欲挥戈。谁识矶边泉石，别有壶中天地，烟雨一青蓑。自笑亦华发，三叹吊岩阿。 

　
曾中思
水调歌头
有客泛轻舸，迤逦到桐庐。山湾水曲，个中依约是仙区。试唤清江渔父，为问来今往古，兴废事如何。笑指寒烟里，此是子陵居。 
汉光武，兴皇运，握乾符。客星侵座，方见不与故人疏。自是先生高尚，无限经纶才略，飘泛寄江湖。凛凛亘千载，风月属樵渔。 

　
黄子功
水调歌头
绾纤钓台下，敛衽谒严陵。石矶封藓，一笑挟策独先登。山献修蛾几抹，江绕青罗千顷，今古富春声。行有二三子，心迹喜双清。吊羊裘，追往躅，尚仪型。丹青洒落三反，谁动紫垣星。重袖调元大手，归傲纶巾一线，志不在寒鲸。千载仰风节，鸿鹄自冥冥。 

　
张嗣初
水调歌头
名节本来重，轩冕亦何轻。人间儿戏，刚自指点客星明。黄屋龙旂九仞，苍石渔丝千尺，谁辱又谁荣。会得傥来意，方识古交情。 
想当时，奇男子，汉真人。龙潜豹隐，胸中同是一经纶。公办中兴事业，我向沧浪学钓，各自寄吾真。谁信往来客，千古诵清名。 

　
沈明叔
水调歌头
汉事正犹豫，足迹正跫然。严陵老子，当时底事动天顽。曾把丝纶一掷，藐视山河九鼎，高议凛人寒。竹帛非吾事，霄汉任腾骞。 
问云台，还得似，钓台巅。几年山下，使人犹识汉衣冠。寄语功名余子，今日成尘何在，百战亦多艰。一笑桐江上，来往钓名船。 

　
寇寺丞
点绛唇（遗妓）
春睡腾腾，觉来鸳被堆香暖。起来慵懒。触目情何限。 
深院日斜，人静花阴转。柔肠断。凭高不见。芳草连天远。 

　
苏小小
减字木兰花
别离情绪。万里关山如底数。遣妾伤悲。未心郎家知不知。 
自从君去。数尽残冬春又暮。音信全乖。等到花开不见来。 

　
李秀兰
减字木兰花
自从君去。晓夜萦牵肠断处。绿遍香阶。过夏经秋雁又来。 
想伊那里。应也情怀愁不止。渺渺书沈。直至如今没信音。 

　
胡夫人
采桑子
与君别后愁无限，永远团圞。间阴多方。水远山遥过断肠。 
终朝等候郎音耗，捱过春光。烟水茫茫。梅子青青又待黄。 

　
丁羲叟
渔家傲
十里寒塘初过雨。采莲舟上谁家女。秋水接云迷远树。天光暮。船头忘了回来路。 
却系兰舟深处住。歌声惊散鸳鸯侣。波上清风花上雾。无计去。月明肠断双栖去。 

　
陶氏
苏幕遮（闺怨）
与君别，情易许。执手相将，永远成鸳侣。一去音书千万里。望断阳关，泪滴如秋雨。 
到如今，成间阻。等候郎来，细把相思诉。看著梅花花不语。花已成梅，结就心中苦。 

　
吴奕
升平乐
水阁层台，短亭深院，依稀万木笼阴。飞暑无涯，行去有势，晚来细雨回晴。庭槐转影，纱厨两两蝉鸣。幽梦断枕，金猊旋热，兰炷微薰。 
堪命俊才俦侣，对华筵坐列，朱履红裙。檀板轻敲，金樽满泛，纵交畏日西沉。金丝玉管，间歌喉、时奏清音。 

　
杨太尉
选冠子
碧眼连车，黄头间座，望断故人何处。当时胜丽，旧是繁华，都变虏言胡语。万里衔冤，几年埋恨，仔细向谁分诉。对南风凝眸，眺神旌、触目泪流如雨。 
今幸会，电扫雷驱，云开雾敛，一旦青天重睹。桃林卧草，华岳嘶风，行迓太平周武。洗尽腥膻巷陌。从此追欢，酒坏频举。任笙箫声里，花朝月夕。醉中歌舞。 

　
李子申
多丽
好人人。去来欲见无因。记当时、窃香倚暖，岂期蝶散鹣分。到而今、漫劳梦想，嗟后会、惨啼痕。绣阁银屏，知他可处，一重山尽一重云。暮天杳、梗踪萍，还是寄孤村。寂寥月，今宵为谁，虚照黄昏。 
细追思、深诚密意，黯然一饷消魂。仗游鱼、漫传尺素，望塞雁、空噎回纹。帐衾寒、香消麈满，博山沈水更谁薰。断肠也、无聊情味，惟有殢芳尊。沈吟久，移灯向壁，掩上重门。 

　
闾丘次杲
朝中措
横江一抹是平沙。沙上几千家。得到人家尽处，依然水接天涯。危栏送目，翩翩去鹢，点点归鸦。渔唱不知何处，多应只在芦花。 

　
危昴霄
眼儿媚（题九里桥）
睛云十丈跨杉溪。偏称夜凉时。我来正值，一滩月朗，万木霜飞。 
谪仙不住人间世，此恨有谁知。何人画我，倚阑得句，听水忘归。 

　
万某
水调歌头（九日修故事访南山，崖间有前太守所作水调歌头，率尔次韵）
