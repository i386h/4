<!-- { "loadSidebar": true } -->
画船横绝湖波练。更上雕鞍穷翠巘。霜橘半垂黄。征衣尽日香。 
钟声云外听。金界青松映。何处是华山。峰峦杳霭间。 

　
张仲宇
如梦令（秋怀）
送过雕梁旧燕。听到妆楼新雁。菊讯一何迟，倒尽清樽谁伴。魂断。魂断。人与暮云俱远。 

　
洪迈
满江红（立夏前一日借坡公韵）
雨涩风慳，双溪閟、几曾洋溢。长长是、非霞散绮，岫云凝碧。修禊欢游今不讲，流觞故事何从觅。待它时、水到却寻盟，筹输一。燕舞倦，莺吟毕。春肯住，才明日。池塘波绿皱，小荷争出。童子舞雩浑怅望，吾人提笔谁飘逸。记去年、修竹暮天寒，无丛迹。 
临江仙
绮席流欢欢正洽，高楼佳气重重。钗头小篆烛花红。直须将喜事，来报主人公。桂月十分春正半，广寒宫殿葱葱。姮娥相对曲阑东。云梯知不远，平步蹑东风。 
导引（高宗梓宫发引三首）
寒日短，草露朝晞。仙鹤下，梦云归。大椿亭畔苍苍柳，怅无由、挽住天衣。昭阳深，暝鸦飞。愁带箭、恋恩栖。笳箫三叠奏，都人悲泪袂成帷。 
六州
尧传舜，盛事千古难并。回龙驭，辞凤掖，北内别有蓬瀛。为天子父，册鸿名。万年千几福康宁。春秋不说楚冥灵。莱衣彩戏，汉殿玉卮轻。宸游今不见，烟外落霞明。前回丁未，雾塞神京。正同符、光武中兴。擎天独力扶倾。定宗庙，保河山，乾坤整顿庚庚。功成了，脱屣遗荣。访崆峒、容与丹庭。笑挹庆寰、不留行。吾皇哀恋，泪血洒神旌。肠断涛江渡，明日稽山暮云，东望元陵。 
十二时
璧门双阙转苍龙。德寿俨祇宫。轩屏正坐，天子亲拜天公。仪绅笏，罗鹓鹭，粲庭中。仙家欢不尽，人世寿无穷。谁知云路，玉京成就，催返璇穹。转手万缘空。见说烟霄好处，不与下方同。尘合雾迷濛。笙箫寥寂，楼阁玲珑。中兴大业，巍巍稽古成功。事去孤鸿。忍听宵柝晨钟。灵举驾，素帏低，杳庞茸。浙江潮，万神护，川后滋恭。因山祇事，崔嵬禹穴，此日重逢。柏城封。愁长夜、起悲风。歌清庙、千古诵高宗。 
踏莎行
院落深沉，池塘寂静。帘钩卷上梨花影。宝筝拈得雁难寻，篆香消尽山空冷。钗凤斜欹，鬓蝉不整。残红立褪慵看镜。杜鹃啼月一声声，等闲又是三春尽。 

　
赵缩手
浪淘沙
损屋一间儿。好与支持。休教风雨等闲欺。觅个带修安稳路，休遣人知。须是着便宜。运转临时。袄知险里却防危。透得玄关归去路，方步云梯。 

　
张风子
满庭芳
咄哉牛儿，心壮力壮，几人能可牵系。为爱原上，娇嫩草萋萋。只管侵青逐翠，奔走后、岂愿群迷。争知道，山遥水远，回首到家迟。 
牧童，能有智，长绳牢把，短梢高携。任从它，入泥入水无为。我自心调步稳，青松下、横笛长吹。当归处，人牛不见，正是月明时。 

　
洪惠英
减字木兰花
梅花似雪。刚被雪来相挫折。雪里梅花。无限精神总属他。梅花无语。只有东君来作主。传语东君。且与梅花作主人。 

　
何作善
浣溪沙
草草杯盘访玉人。灯花呈喜座添春。邀郎觅句要奇新。黛浅波娇情脉脉，云轻柳弱意真真。从今风月属闲人。 

　
刘之翰
水调歌头（献田都统）
凉露洗金井，一叶下梧桐。谪仙浪游，何事华发作诗翁。乌帽萧萧一幅，坐对清泉白石，矫首抚长松。独鹤归来晚，声在碧霄中。神仙宅，留玉节，驻金狨。黔南一道、十万貔虎控雕弓。笑折碧荷倒影，自唱采连新曲，词句满秋风。剑佩八千几，长入大明宫。 

　
太学诸生
南乡子
洪迈被拘留。稽首垂哀告彼酋。七日忍饥犹不耐，堪羞。苏武争禁十九秋。厥父既无谋。厥子安能解国忧。万里归来夸舌辨，村牛。好摆头时便摆头。 

　
晁公武
鹧鸪天
笑擘黄柑酒半醒。玉壶金斗夜生冰。开窗尽见千山雪，雪未消时月正明。兰烬短，麝煤轻。画楼钟鼓已三更。倚栏谁唱清真曲，人与梅花一样清。 

　
林仰
少年游（早行）
霁霞散晓月犹明。疏木挂残星。山径人稀，翠萝深处，啼鸟两三声。霜华重迫驼裘冷，心共马蹄轻。十里青山，一溪流水，都做许多情。 

　
邵伯雍
虞美人（赏梅月夜有怀）
玉壶满插梅梢瘦。帘幕轻寒透。从今春恨满天涯。月下几枝疏影、透窗纱。锦城咫尺如千里。乍别难成寐。孤眠半晌断人肠。夜静分明全似、那人香。 

　
黄中辅
念奴娇
炎精中否，叹人材委靡，都无英物。胡马长驱三犯阙，谁作长城坚壁。万国奔腾，两宫幽陷，此恨何时雪。草庐三愿，岂无高卧贤杰。天意眷我中兴，吾皇神武，踵曾孙周发。河海封疆俱效顺，狂虏何劳灰灭。翠羽南巡，叩阍无路，徒有冲冠发。孤忠耿耿，剑铓冷浸秋月。 
满庭芳（题太平楼）
快磨三尺剑，欲斩佞臣头。 

　
郑闻
瑞鹤仙（赠官妓周韵）
醉归来，不悟人间天上，云雨难寻旧迹。但馀香、暗着罗衾，怎生忘得。 

　
刘望之
鹊桥仙
只应将巧畀人间，定却向、人间乞取。 
如梦令
休絮。休絮。我自明朝归去。 
水调歌头
劝子一杯酒，清泪不须流。人间千古，俯仰如梦说扬州。何况楚王台畔，为雨为云无限，人事付轻沤。聚散随来去，天地有虚舟。谪仙人，解金龟，换美酒。载与君游，流水曲觞且赓酬。麾盖飞迎过霭，江滨响振歌喉，拚醉又何求。三万六千日，日日此优游。 

　
法常
渔父词
此事楞严常露布。梅华雪月交光处。一笑寥寥空万古。风瓯语。迥然银汉横天宇。蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。 

　
陆淞
念奴娇（和李汉老）
黄橙紫蟹，映金壶潋滟，新醅浮绿。共赏西楼今夜月，极目云无一粟。挥尘高谈，倚栏长啸，下视鳞鳞屋。轰然何处，瑞龙声喷蕲竹。何况露白风清，银河澈汉，仿佛如悬瀑。此景古今如有价，岂惜明珠千斛。灏气盈襟，冷风入袖，只欲骑鸿鹄。广寒宫殿，看人颜似冰玉。 
瑞鹤仙
脸霞红印枕。睡觉来、冠儿还是不整。屏间麝煤冷。但眉峰压翠，泪珠弹粉。堂深昼永。燕交飞、风帘露并。恨无人，与说相思，近日带围宽尽。重省。残灯朱幌，淡月纱窗，那时风景。阳台路迥。云雨梦，便无准。待归来，先指花梢教看，却把心期细问。问因循、过了青春，怎生意稳。 

　
卓世清
卜算子（题徐仙亭）
流水一湾西。晚坐孤亭静。不见高人跨鹤归，风竹摇清影。往古与来今，休用重重省。十里梅花雪正晴，月挂遥山冷。 

　
李 结
浣溪沙
花圃萦回曲径通。小亭风卷绣帘重。秋千闲倚画桥东。双蝶舞馀红便旋，交莺啼处绿葱珑。远山眉黛晚来浓。 

　
向滈
水调歌头
短棹舣湍石，华月满汀洲。应知孤客无寐，特地照离忧。谁念姮娥单枕，寂寞广寒宫殿，亦自□□□。□□□□□，□□□□□。□怜我，尘满袖，雪盈头。两乡千里萦恨，何事不归休。遥想闺中今夜，夜久寒生玉臂，犹自倚高楼，别泪入湘水，归梦绕鄜州。 
念奴娇（木樨）
霜威凄紧，政悲风摇落，千山群木。十里清香方盛赏，岩桂娇黄姹绿。九畹衰业，东篱落蕊，到此成粗俗。孤标高远，淡然还媚幽独。憔悴诗老多情，问佳人底事，幽居空谷。日暮天寒垂翠袖，愁倚萧萧脩竹。林下神情，月边风露，不向雕栏曲。殷勤惟有，篆烟留得馀馥。 
满庭芳（寿妻母高令人）
玉粉匀梅，麹尘浮柳，尽檐迟日融融。金猊喷麝，庭户转香风。好是闲居戏彩，寿觞举、和满春容。须知道，闺门孕秀，佳气在帘栊。 
无穷。观盛事，年年此会，拚醉金钟。又何须、西池高宴仙宫。尽把乔松□寿，兼大国、秦虢重封。那堪更，门阑多喜，女婿近乘龙。 
青玉案
别时抆泪花无语。但一味、教郎佳。此日扁舟游远浦。雨晴云树。月斜烟树。目断家何许。红笺不寄相思句。人在潇湘雁回处。屈指归期秋已幕。万千里路。两三头绪。恨不飞将去。 
青玉案
多情赋得相思分。便揽断、愁和闷。万种千般说不尽。吃他圈樻，被他拖逗，便佛也、须教恨。传消寄息无凭信。水远山遥怎生奔。梦也而今难得近。伊还知道，为伊成病，便死也、谁能问。 
小重山
翡翠林梢青黛山。小楼新罨画，卷珠帘。碧纱窗外水挼蓝。凭栏处，相对玉纤纤。人散酒阑珊。夜长都睡皱，唾花衫。一弯残月下风檐。凌波去，罗袜步蹁跹。 
踏莎行
万水千山，两头三绪。凭高望断迢迢路。钱塘江上客归迟，落花流水青春暮。步步金莲，朝朝琼树。目前都是伤心处。飞鸿过尽没书来，梦魂依旧阳台雨。 
蝶恋花
费尽东君无限巧。玉减香销，回首令人老。梦绕岭头归未到。角声吹断江天晓。燕子来时春正好。寸寸柔肠，休问愁多少。从此欢心还草草。凭栏一任桃花笑。 
临江仙（再到桂林）
瘦损东阳绿底事，离愁别恨难禁。夜长谁共拥孤衾。来时青鬓在，今已二毛侵。流水青山依旧是，兰桡往事空寻。一番风雨又春深。桃花都落尽，赢得是清阴。 
临江仙
乱后此身何计是，翠微深处柴扉。即今双鬓已如丝。虚名将底用，真意在鸱夷。治国无谋归去好，衡门犹可楼迟。不妨沉醉典春衣。人生行乐耳，须富贵何时。 
武陵春（藤州江月楼）
长记酒醒人散后，风月满江楼。楼外烟波万顷秋。高槛冷飕飕。想见云鬟香雾湿，斜坠玉搔头。两处相思一样愁。休更照鄜州。 
阮郎归
隔离疏影照横塘。东风吹暗香。陇头归路指苍茫。江南春兴长。扃小院，静回廊。有人凭短墙。角声惊梦月横窗。此时能断肠。 
南乡子（白石铺）
临水窗儿。与卷珠帘看画眉。雨浴红衣惊起后，争知。水远山长各自飞。受尽孤栖。极目风烟说与谁。直是为他憔悴损，寻思。怎得心肠一似伊。 
西江月
流水断桥衰草，西风落日清笳。往来赢得鬓边华。此去征鞍休跨。烟溆绿深陂筱，霜篱红老江花。青山尽处是侬家。拟唤渔舟东下。 
西江月
门柳疏疏映日，井桐策策翻秋。萧条不似那时游。只有山光依旧。别久犹牵去梦，怀多还惹新愁。吹箫人在雁回州。不管沈郎消瘦。 
西江月
竹寺青灯永夜，江城黄叶高秋。当时文物尽交游。 
更为笛声怀旧。牢落一生羁思，风流万斛诗愁。强邀从事到青州。酒病绵绵越瘦。 
西江月
抵死漫生要见，偷方觅便求欢。十分赢得带围宽。划地如今难恋。枕畔水沉烟尽，床头银蜡烧残。鸳衾不觉夜深寒。记取有人肠断。 
西江月
别后千思万想，眼前一日三秋。小街栏槛记追游。料得新妆依旧。自笑非常蒂殢，为他无限闲愁。莫将离恨寄鄜州。闻道腰肢愈瘦。 
虞美人（临安客店）
