<!-- { "loadSidebar": true } -->
帝里春归，早先妆点，皇家池馆园林。雏莺未迁，燕子乍归，时节戏弄晴阴。琼楼珠阁，恰正在、柳曲花心。翠袖艳、衣凭阑干，惯闻弦管新音。此际相携宴赏，纵行乐随处，芳树遥岑。桃腮杏脸，嫩英万叶，千枝绿浅红深。轻风终日，泛暗香、长满衣襟。洞户醉，归访笙歌，晚来云海沉沈沈。 
人月圆（元夜）
小桃枝上春来早，初试薄罗衣。年年此夜，华灯盛照，人月圆时。禁街箫鼓，寒轻夜永，纤手同携。更阑人静。千门笑语，声在帘帏。 
换遍歌头
雪霁轻尘敛，好风初报柳。春寒浅、当三五。是处鳌山耸，金羁宝乘，游赏遍蓬壶。向黄昏时候。对双龙阙门前，皓月华灯射，变清书。 
彩凤低衔天语。承宣诏传呼。飞上层霄，共陪霞觞频举。更渐阑，正回路。遥拥车佩珊珊，笼纱满香衢。指凤楼、相将醉归去。 
画堂春令
画堂霜重晓寒消，南枝红雪妆成。卷帘疑是弄妆人。粉面带春醒。 
最爱北江临岸，含娇浅淡精神。微风不动水纹平。倒影斗轻盈。 
撼庭竹
绰略青梅弄春色。真艳态堪惜。经年费尽东君力。有情先到探春客。无语泣寒香，时暗度瑶席。月下风前空怅望，思携未同摘。画栏倚遍无消息。佳辰乐事再难得。还是夕阳天，空暮云凝碧。 
蝶恋花
小雨初晴回晚照。金翠楼台，倒影芙蓉沼。杨柳垂垂风袅袅。嫩荷无数青钿小。 
似此园林无限好。流落归来，到了心情少。坐到黄昏人悄悄。更应添得朱颜老。 

　
陈济翁
蓦山溪
去年今日，从驾游西苑。彩仗压金波，看水戏、鱼龙曼衍。宝津南殿，宴坐近天颜，金杯酒，君王劝。头上宫花颤。 
六军锦绣，万骑穿杨箭。日暮翟华归，拥钧天、笙歌一片。如今关外，千里未归人，前山雨，西楼晚。望断思君眼。 
蓦山溪
薰风时候。芍药披晴昼。天上玉阑干，展一枰、天家锦绣。汉宫唐殿。嫔御逞妖娆，飞燕女，太真妃，一样新妆就。 
黄金捻线，色与红芳斗。谁把绛绡衣，误将他、胭脂渍透。晚风生处，襟袖卷浓香，持玉斝，秉纱笼，倚醉听更漏。 
踏青游
濯锦江头，羞杀艳桃秾李。纵赵昌、丹青难比。晕轻红，留浅素，千娇百媚。照绿水。恰如下临鸾镜，妃子弄妆犹醉。 
诗笔因循，不晓少陵深意。但满眼、伤春珠泪。燕来时，莺啼处，年年憔悴。便除是。秉烛凭阑吟赏，莫教夜深花睡。 

　
赵軏
夜行船
今夜阴云初霁。画帘外、月华如水。露霭晴空，风吹高树，满院中秋意。 
皎皎蟾光当此际。怎奈何、不成况味。莫近檐间，休来窗上，且放离人睡。 

　
郭讵
河传（咏甘草）
大官无闷。刚被傍人、竞来相问。又难为□□敷陈。且只将、甘草论。 
朴消大戟并银粉。疏风紧。甘草闲相混。及至下来，转杀他人，尔甘草、有一分。 

　
许将
惜黄花
雁声晚断。寒霄云卷。正一枝开，风前看，月下见。花占千花上，香笑千香浅。化工与、最先裁翦。谁把瑶林，闲抛江岸。恁素英浓，芳心细，意何限。不恨宫妆色，不怨吹羌管。恨天远、恨春来晚。 
临江仙
圣主临轩亲策试，集英佳气葱葱。鸣鞘声震未央宫。卷帘龙影动，挥翰御烟浓。 
上第归来何事好，迎人花面争红。蓝袍香散六街风。一鞭春色里，骄损玉花。 

　
郑无党
临江仙
不比寻常三五夜，万家齐望清辉。烂银盘透碧琉璃。莫辞终夕看，动是隔年期。试问嫦娥还记否，玉人曾折高枝。明年此夜再圆时。阖开东府宴，身在凤凰池。 

　
陈慥
无愁可解
天下传咏，以谓几于达者。龙丘子犹笑之。此虽免乎愁，犹有所解也。若夫游于自然而托于不得已，人乐亦乐，人愁亦愁，彼且恶乎解哉。乃反其词，作无愁可解云： 
光景百年，看便一世，生来不识愁味。问愁何处来，更开解个甚底。万事从来风过耳。何用不著心里。你唤做、展却眉头，便是达者，也则恐未。此理。本不通言，何曾道、欢游胜如名利。道即浑是错，不道如何即是。这里元无我与你。甚唤做、物情之外。若须待醉了、方开解时，问无酒、怎生醉。 

　
苏辙
调啸词（效韦苏州?二之一）
渔父。渔父。水上微风细雨。青蓑黄箬裳衣。红酒白鱼暮归。暮归、暮归、归暮。长笛一声何处。 
调啸词（二之二）
归雁。归雁。饮啄江南南岸。将飞却下盘桓。塞北春来苦寒。苦寒、苦寒、寒苦。藻荇欲生且住。 
水调歌头（徐州中秋）
离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。 
渔家傲（和门人祝寿）
七十馀年真一梦。朝来寿斝儿孙奉。忧患已空无复痛。心不动。此间自有千钧重。 
早岁文章供世用。中年禅味疑天纵。石塔成时无一缝。谁与共。人间天上随他送。 

　
陈睦
沁园春
小雪初晴，画舫明月，强饮未眠。念翠鬟双耸，舞衣半卷，琵琶催拍，促管危弦。密意虽具，欢期难偶，遣我离情愁绪牵。追思处，奈溪桥道窄，无计留连。 
天天。莫是前缘。自别后、深诚谁为传。想玉篦偷付，珠囊暗解，两心长在，须合金钿。浅淡精神，温柔情性，记我疏狂应痛怜。空肠断，奈衾寒漏永，终夜如年。 
清平乐
鬓云斜坠。莲步弯弯细。笑脸双蛾生多媚。百步兰麝香喷。 
从前万种愁烦。枕边未可明言。好是蓝桥再渡，玉蓖还胜金钿。 

　
马成
玉楼春
来时吴会犹残暑。去日武林春已暮。欲知遗爱感人深，洒泪多于江上雨。欢情未举眉先聚。别酒多斟君莫诉。从今宁忍看西湖，抬眼尽成肠断处。 

　
李婴
满江红
荆楚风烟，寂寞近、中秋时候。露下冷、兰英将谢，苇花初秀。归燕殷勤辞巷陌，鸣蛩凄楚来窗牖。又谁念、江边有神仙，飘零久。横琴膝，携筇手。旷望眼，闲吟口。任纷纷万事，到头何有。君不见、凌烟冠剑客，何人气貌长依旧。归去来、一曲为君吟，为君寿。 

　
王齐愈
菩萨蛮（戏成六首?一）
玉肌香衬冰丝縠。系丝冰衬香肌玉。纤指拂眉尖。尖眉拂指纤。 
巧裁罗袜小。小袜罗裁巧。移步看尘飞。飞尘看步移。 
菩萨蛮（二）
吼雷催雨飞沙走。走沙飞雨催雷吼。波涨泻倾河。河倾泻涨波。 
幌纱凉气爽。爽气凉纱幌。幽梦觉仙游。游仙觉梦幽。 
菩萨蛮（三）
兽喷香缕飞长昼。昼长飞缕香喷兽。迎日喜葵倾。倾葵喜日迎。卷帘双舞燕。燕舞双帘卷。清簟枕钗横。横钗枕簟清。 
菩萨蛮（四）
远香风递莲湖满。满湖莲递风香远。光鉴试新妆。妆新试鉴光。 
棹穿花处好。好处花穿棹。明月咏歌清。清歌咏月明。 
菩萨蛮（五）
酒中愁说人留久。久留人说愁中酒。归梦要迟迟。迟迟要梦归。 
旧衣香染袖。袖染香衣旧。封短托飞鸿。鸿飞托短封。 
菩萨蛮（六）
老人愁叹惊年早。早年惊叹愁人老。霜点鬓苍苍。苍苍鬓点霜。 
酒杯停欲久。久欲停杯酒。杯酒唤眉开。开眉唤酒杯。 
菩萨蛮（初夏）
暑烦人困妆时午。午时初困人烦暑。新诗得酒因。因酒得诗新。 
缕金歌眉举。举眉歌金缕。人妒月圆频。频圆月妒人。 
虞美人（寄情）
黄金柳嫩摇丝软。永日堂堂掩。卷帘飞燕未归来。客去醉眠欹枕、殢残杯。眉山浅拂青螺黛。整整垂双带。水沈香熨窄衫轻。莹玉碧溪春溜、眼波横。 

　
王齐叟
望江南
居下位，常恐被人谗。只是曾填青玉案，何曾敢作望江南。请问马都监。 
失调名
蹙绣圈金，盘囊密约，未赴意先警。欲罢还休，临行又怯，倚定画栏痴等。帘风渐冷。先自虑、春宵不永。更那堪、斗转星移，尚在有无之境。 
绿云满压蝤蛴领。渐愧也、满怀香拥。此际有谁知证。但楼前明月，窗间花影。 

　
舒氏
点绛唇
独自临池，闷来强把阑干凭。旧愁新恨。耗却年时兴。鹭散鱼潜，烟敛风初定。波心静。照人如镜。少个年时影。 

　
琴操
满庭芳
山抹微云，天连衰草，画角声断斜阳。暂停征辔，聊共饮离觞。多少蓬莱旧侣，频回首、烟霭茫茫。孤村里，寒鸦万点，流水绕红墙。魂伤。当此际，轻分罗带，暗解香囊。谩赢得，青楼薄幸名狂。此去何时见也，襟袖上、空有馀香。伤心处，高城望断，灯火已昏黄。 
卜算子
欲整别离情，怯对尊中酒。野梵幽幽石上飘，搴落楼头柳。 
不系黄金绶。粉黛愁成垢。春风三月有时阑，遮不尽、梨舒亶花丑。 
鹊桥仙（吕使君饯会）
教来歌舞，接成桃李。尽是使君指似。如今装就满城春，忍便拥、双旌归去。 
莺心巧啭，花心争吐。无计可留君住。两堤芳草一江云，早晚是、西楼望处。 
菩萨蛮
疏英乍蕾馀寒浅。蹋枝小鹊娇犹颤。谩炷水沈香。帘波不是湘。 
清愁支酒力。畏听江城笛。恁忍说华年。垂垂欲暮天。 
好事近
箫鼓却微寒，犹是芳菲时节。分付塞鸿归后，胜一钩寒月。双垂锦幄谢残枝，馀香恋衣结。又被鸟声呼醒，似征鞍催发。 

　
范祖禹
导引（一曲?虞主回京双调四曲）
思齐文母，盛烈对皇天。演宝祚千年。卿云复旦治功全。厌人世登仙。龙舆忽掩三川。彩仗属车旋。维清象舞告英宣。入诗颂歌弦。 
六州（一曲）
太平功。拥佑帝尧聪。歌九德，偃五戎。寰海被祥风。车书万里文轨同。自南北西东。耕田凿井，戏垂髫华发，跻仁寿域变时雍。大明方天中。弃养东朝苦匆匆。玉座如存，永隔慈容。 
恨难穷。崇庆空。飚轮仙驭无踪。超宇宙，驾云龙。祎翟掩轩宫。柏城王气长郁葱。温洛照寒崧。光灵在上，徽音流千古，昭如日月丽层穹。太任家邦隆。彤史青编永垂鸿。清朝笙镛。奏假钦崇。 
十二时（一曲）
转招摇。厚陵回望，双阙起岧峣。晓日丽谯。金爵上干霄。风雨阕，夜宫闭，不重朝。奉鸾镳渐遥。玉京知何处，飞英衔恤，乱絮缠悲，春路迢迢。缥缈哀音，发龙笳凤箫。 
光景同，惨淡度岩邑，指河桥。马萧萧。络绎星轺。拂天容卫，江海上寒潮。万国魂销。追昔御东朝。开钿扇，垂珠箔，侍珰貂。宝香烧。散飘。开仁寿域，神孙高拱，昆仑渤澥，玉烛方调。一旦宫车晚，旋归泬寥。九载初，如梦次，功得琼瑶。 
虞神歌（一曲）
驾玉龙。设初虞祭终。前旌举，天回洛水，路转崧峰。瞻寥廓，烟霏冲融。窅无踪。震地鼓吹悲雄。谁何羽卫重。拂云旗帜眩青红。来渐东。清尘洒道，修职百神恭。回首苍茫，雾雨吹风。掩泉宫。 
