<!-- { "loadSidebar": true } -->
秋老楚天阔，光粲极南星。郁葱瑞霭浮动，湘水舞湘灵。方启流虹华旦，恰值绂麟弥月，嘉会庆千龄。维岳降神处，玉印注长生。 
衣衮绣，袍练鹊，纽双萦。民气和乐，雁到回地作欢声。楚观连天境界，四景撩人风物，身世自蓬瀛。剩酌金貂醁，飞诏到临蒸。 

　
危稹
水龙吟（庆齐年诸丈）
洛阳九老图中，当时司马年犹小。争如今夕，举杯相劝，十人齐寿。已幸同庚，何分雌甲，本无多少。但有头可白，无愁可解，只如此、都赢了。 
庆礼十年还又，更十年、依前难老。尽教百岁，做人高祖，见孙白首。却要从今，探梅脚健，看山眼好。赖天公，顿得东园长在，陪歌陪酒。 
渔家傲（和晏虞卿咏侍儿弹箜篌）
老去诸馀情味浅。诗词不上闲钗钏。宝幌有人红两靥。帘间见。紫云元在梨花院。 
十四条弦音调远。柳丝不隔芙蓉面。秋入西窗风露晚。归去懒。酒酣一任乌巾岸。 
沁园春（寿许贰车）
籍甚声名，门阑相种，文章世科。算当年瑞世，正当夏五，仙家毓德，全是春和。底事屏星，着之海峤，奈此腾骧骥足何。君知否，看飞来丹诏，径上鸾坡。 
殷勤携酒相过。要滟滟浮君金叵罗。叹同心相契，古来难觅，二年同处，意总无它。如此平分，更教添个，也自清风明月多。拚沉醉，任光浮绿鬓，笑满红涡。 

　
王居安
满江红
八十归来，方岩下、几竿修竹。柴门外，沙铺软路，水流清玉。栽接新来桃与李，安排旧日松和菊。过小桥、作个看山楼，千峰绿。 
收笔砚，藏棋局。酒莫饮，经须读。但平平放下，顿超凡俗。独睡已无年少梦，闲吟不唱他家曲。算人生、万事苦无多，相将足。 
沁园春（敬次自真人韵）
湖海襟期，烟霞气宇，天下星郎。有灵方时后，年年却老，神锋耳底，夜夜腾光。万卷蟠胸，千钟蘸甲，衮衮词源三峡滂。功成处，见须弥日月，河岳星霜。 
兴来引笔千行。看举世何人是智囊。任纵横万变，难瞒道眼，优游自乐，不识愁肠。闹市业中，密林静处，鼻观常闻三界香。天书到，听笙箫竞奏，幢盖班行。 

　
王克勤
朝中措（寿熊左史）
银河无际渺澄空。一点寿光中。此夕谪仙初度，清歌吉甫清风。 
文章间世，曾亲玉座，屡赐金钟。丹禁若须鳌便，赤城唤取渔翁。 

　
钟将之
浣溪沙（南湖席上次韵二首）
鬓亸云梳月带痕。软红香里步莲轻。妖娆六幅过腰裙。 
不怕满堂佳客醉，只愁灭烛翠眉颦。更期疏影月黄昏。 
浣溪沙
苹老秋深水落痕。桂花微弄雨花轻。癯仙也解醉红裙。 
太白面君愁满饮，小鸿眉黛爱低颦。尊前一洗眼花昏。 

　
吴礼之
浣溪沙（橄榄）
南国风流是故乡。红监落子不因霜。于中小底最珍藏。 
荐酒荐茶些子涩，透心透顶十分香。可人回味越思量。 
喜迁莺（闰元宵）
银蟾光彩。喜稔岁闰正，元宵还再。乐事难并，佳时罕遇，依旧试灯何碍。花市又移星汉，莲炬重芳人海。尽勾引，遍嬉游宝马，香车喧隘。 
晴快。天意教、人月更圆，偿足风流债。媚柳烟浓，夭桃红小，景物迥然堪爱。巷陌笑声不断，襟袖馀香仍在。待归也，便相期明日，踏青挑菜。 
丑奴儿（秋别）
金风颤叶，那更饯别江楼。听凄切、阳关声断，楚馆云收。去也难留。万里烟水一扁舟。锦屏罗幌，多应换得，蓼岸苹洲。 
凝想恁时欢笑，伤今萍梗悠悠。谩回首、妖饶何处，眷恋无由。先自悲秋。眼前景物只供愁。寂寥情绪，也恨分浅，也悔风流。 
杏花天（春思）
闷来凭得阑干暖。自手引、朱帘高卷。桃花半露胭脂面。芳草如茵乍展。 
烟光散、湖光潋滟。映绿柳、黄鹂巧啭。遥山好似宫眉浅。人比遥山更远。 
雨中花
眷浓恩重，长离永别，凭谁为返香魂。忆湘裙霞袖，杏脸樱唇。眉扫春山淡淡，眼裁秋水盈盈。便如何忘得，温柔情态，恬静天真。 
凭栏念及，夕阳西下，幕烟四起江村。渐入夜、疏星映柳，新月笼云。酝造一生清瘦，能消几个黄昏。断肠时候，帘垂深院，人掩重门。 
瑞鹤仙（秋思）
风传秋信至。颤叶叶庭梧，飘零阶砌。年华迅流水。况荣枯翻手，存亡弹指。谁编故纸。论古往、英雄斗智。在当时、唤做功名，到此尽成闲气。 
芏为行客，死乃归人，世同驿邸。十步九计。空捞攘，谩儿戏。忍都将、有限光阴萦绊，趁逐无穷天地。我真须、跳出樊笼，做个俏底。 
蓦山溪（感旧）
刘郎老矣，倦入繁华地。触目愈伤情，念陈迹、人非物是。共谁携手，落日步江村，临远水，对遥山，闲看烟云起。 
买牛卖剑，便作儿孙计。朋旧自荣华，也怜我、无名无利。箪瓢钟鼎，等是百年身，空妄作，枉迂回，贪爱从今止。 
风入松（江景）
苹汀蓼岸荻花洲。占断清秋。五湖景物供心眼，几曾有、一点闲愁。梦里翩翩胡蝶，觉来叶叶渔舟。 
谢郎随分总优游。信任沉浮。恬然云水无贪吝，笑分缠、骑鹤扬州。只恐丹青妙笔，写传难尽风流。 
渔家傲（闺思）
红日三竿莺百啭。梦回鸳枕离魂乱。料得玉人肠已断。眉峰敛。晓妆镜里春愁满。 
绿琐窗深难见面。云笺谩写教谁传。闻道笙歌归小院。梁尘颤。多因唱我新词劝。 
蝶恋花（春思）
睡思厌厌莺唤起。帘卷东风，犹未堪梳洗。眼细眉长云拥髻。笑垂罗袖熏沉水。 
媚态盈盈闲举止。只有江梅，清韵能相比。诗酒琴棋歌舞地。又还同醉春风里。 
蝶恋花（别恨）
急水浮萍风里絮。恰似人情，恩爱无凭据。去便不来来便去。到头毕竟成轻负。 
帘卷春山朝又暮。莺燕空忙，不念花无主。心事万千谁与诉。断云零雨知何处。 
蝶恋花（春思）
满地落红初过雨。绿树成阴，紫燕风前舞。烟草低迷萦小路。昼长人静扃朱户。 
沉水香销新剪苎。欹枕朦胧，花底闻莺语。春梦又还随柳絮。等闲飞过东墙去。 
桃源忆故人（春暮）
画桥流水飞花舞。柳外斜风细雨。红瘦绿肥春暮。肠断桃源路。 
欢随仙子乘鸾去。镂月裁云何处。唯有病和愁绪。肯伴刘郎住。 
谒金门（春晚）
风乍扇。帘外落红千片。飞尽落花春不管。斗忙莺与燕。 
往事上心撩乱。睡起日高犹倦。料得伊家情眷眷。近来长梦见。 
霜天晓角
连环易缺。难解同心结。痴騃佳人才子，情缘重、怕离别。 
意切。人路绝。共沉烟水阔。荡漾香魂何处，长桥月。断桥月。 
霜天晓角（秋景）
西风又急。细雨黄花湿。楼枕一篙烟水，兰舟漾、画桥侧。 
念昔。空泪滴。故人何处觅。魂断菱歌凄怨，疏帘卷、暮山碧。 
生查子（浙江）
吴山与越山，相对摩今古。袅缆浙江亭，回首西兴渡。 
区区名利人，无分香闺住。匆遽促征鞍，又入临平路。 
好事近（秋日席上）
金菊间芙蓉，秋意未为萧索。临水见山庭院。伴玉人杯酌。 
携炉终日袅沉烟，氤氲篆文□。可惜被风吹散，把袖儿笼着。 
柳梢青（席上）
板约红牙。歌翻白雪，杯泛流霞。苏小情多，潘郎年少，欢计生涯。 
轩窗临水人家。更门掩、青春杏花。百万呼卢，十千沽酒，不负韵华。 

　
丁黼
满江红（寿江古心母）
某惶恐端拜申禀某官（称呼）。某兹者共审庆集慈闱，时临诞节。鹊巢载咏，知功行之弥深；鹤发双垂，真古今之希有。某阻升堂而展拜，敢载酒以称觞。寿算南山，更辑康宁之福；辞同下俚，聊申祝颂之忱。尚冀台慈，俯赐鉴瞩。 
梅腊宾春，瑞烟满、华堂馥郁。还又祝、屏垂彩帨，觞称醽醁。南浦西山开寿域，朱帘画栋调新曲。庆彩衣、龙节侍慈萱，春长绿。双鹤发，齐眉福。一麟瑞，如冰玉。看国钩重见，五霞凝轴。王母瑶池鸾凤驭，麻姑金鼎神仙箓。数从今、椿算到何时，蟠桃熟。 

　
俞国宝
贺新凉（梅）
梦里骖鸾鹤。觉三山不远，依前海风吹落。浮到五湖烟月上，刚被梅香醉着。粲玉树、轻明疏薄。十万琼琚天女队，捧冰壶、玉液琉璃杓。来伴我，荐清酌。 
恍然梦断浑非昨。问溪边竹外，新来为谁开却。无限冰魂招不得，拟把离骚唤觉。待抖擞、红尘双脚。万里瑶台终一到，想玉奴、不负东昏约。留此恨，寄残角。 
风入松
一春长费买花钱。日日醉花边。玉骢惯识西湖路，骄嘶过、沽酒垆前。红杏香中箫鼓，绿杨影里秋千。 
暖风十里丽人天。花厌髻云偏。画船载取春归去，馀情寄、湖水湖烟。明日重扶残醉，来寻陌上花钿。 
瑞鹤仙
春衫和泪着。又燕入江南，雁归衡岳。东风晓来恶。绕西园无绪，泪随花落。愁钟恨角。梦无凭、难成易觉。到春来易感，韩香顿减，沉腰如削。 
离索。挑灯占信，听鹊求音，不禁春弱。云轻雨薄。阳台远，信难托。念盟钗一股，鸾光两破，已负秦楼素约。但莫教、嫩绿成阴，把人误却。 
清平乐
数声乌鹊。院宇寒萧索。杨柳梢头秋过却。无叶可供风落。 
可人犹有芙蕖。向人冷澹妆梳。云外征鸿过尽，夕阳依旧平芜。 
卜算子
翦烛写香笺，拨火温寒醑。门外东风将我愁，欲作三更雨。 
夜夜玉楼心，日日长亭路。豆蔻花开信不来，尘满金钗股。 
水调歌头
灵谷有荚气，盘结在巴山。云蒸雨朵欲遣，奇怪出人间。不作丰城宝剑，不作渥洼灵种，不作化龙竿。生此济时杰，理乱总相关。 
入为相，出为将，两余闲。忠肝义胆，曾将鲠论破天颜。好把升平勋业，趁取河清桃熟，千岁奉金銮。草却登封检，双鬓未曾斑。 
满庭芳
南省西清，黄扉青琐，五年历遍中都。一封朝奏，无乃爱君欤。便作筠阳胜赏，东溪上、鸥鸟相娱。谁知道，心存魏阙，身暂寄江湖。 
东溪，何所有，冬梅夏柳，春杞秋蕖。谩回首，多少笼鸟池鱼。细看山林朝市；经行处等是蘧。今朝好，一杯寿酒，一卷养生书。 
临江仙
落落江湖三岛，才高懒住清都。手携黄石一编书。醉眠莘垅月，闲钓渭川鱼。 
见说玉阶三尺地，思君来讲唐虞。夜来南极一星孤。不知天子梦，曾到傅岩无。 
临江仙
春到江南江北了，东皇未识花权。直将和气入巴川。逢迎天上客，来作地行仙。满捧一杯听细说，只今谁似公贤。愿推功业辅尧年。都将闲日月，来醉百花前。 
蓦山溪
群花烂熳，春色浓如酒。芳草绿铺茵，正荼コ、牡丹时候。佳辰协瑞，来降蕊宫仙，珠帘卷，画堂深，香雾腾金兽。 
朱颜绿鬓，不改长安旧。金盏莫辞深，拚通宵、尽从银漏。笙歌丛里，欢笑度年华。看荣贵，有儿孙，永祝松椿寿。 
蓦山溪
江天霜晓，梅粉参差吐。剪剪暗香风，自吹到、瑶台仙路。辎軿缥缈，昨夜出蓬莱，云鬓薄，月眉纤，元是飞琼侣。 
