<!-- { "loadSidebar": true } -->
眉黛分愁，眼波传信。酒阑画烛交红影。有期无定却瞋人，索强我早谙伊性。 
浣溪沙
莫问新欢与旧愁。浅颦微笑总风流。眼波横注楚江秋。 
十字街头家住处，心肠四散几时休。揽风招月是朱楼。 

　
汪藻
点绛唇（二之一）
新月娟娟，夜寒江静衔山斗。起来搔首，梅影横窗瘦。 
好个霜天，闲却传杯手。君知否。乱鸦啼后。归兴浓于酒。 
点绛唇（二之二）
高柳蝉嘶，采菱歌断秋风起。晚云如髻。湖上山横翠。 
帘卷西楼，过雨凉生袂。天如水。画楼十二。有个人同倚。 
小重山
月下潮生红蓼汀。浅霞都敛尽，四山青。柳梢风急堕流萤。随波处，点点乱寒星。 
别语寄丁宁。如今能间隔，几长亭。夜来秋气入银屏。梧桐雨，还恨不同听。 
醉落魄
小舟帘隙。佳人半露梅妆额。绿云低映花如刻。恰似秋宵，一半银蟾白。 
结儿梢朵香红仂。钿蝉隐隐摇金碧。春山秋水浑无迹。不露墙头，些子真消息。 

　
曹组
点绛唇（咏御射）
秋劲风高，暗知斗力添弓面。靶分筠干。月到天心满。 
白羽流星，飞上黄金碗。胡沙雁。云边惊散。压尽天山箭。 
点绛唇
疏柳残蝉，助人离思斜阳外。淡烟疏霭。节物随时改。 
水已无情，风更无情日煞。兰舟解。水流风快。回首人何在。 
点绛唇
密炬高烧，宝刀时翦金花碎。照人欢醉。也照人无睡。 
待得灰心，陪尽千行泪。笼纱里。夜凉如水。犹喜长成对。 
如梦令
门外绿阴千顷。两两黄鹂相应。睡起不胜情，行到碧梧金井。人静。人静。风动一枝花影。 
扑蝴蝶
人生一世。思量争甚底。花开十日，已随尘共水。且看欲尽花枝，未厌伤多酒盏，何须细推物理。 
幸容易。有人争奈，只知名与利。朝朝日日，忙忙劫劫地。待得一晌闲时，又却三春过了，何如对花沈醉。 
忆少年
年时酒伴，年时去处，年时春色。清明又近也，却天涯为客。 
念过眼、光阴难再得。想前欢、尽成陈迹。登临恨无语，把阑干暗拍。 
蓦山溪
草薰风暖，楼阁笼轻雾。墙短出花梢，映谁家、绿杨朱户。寻芳拾翠，绮陌自青春，江南远，踏青时，谁念方羁旅。 
昔游如梦，空忆横塘路。罗袖舞台风，想桃花、依然旧树。一怀离恨，满眼欲归心，山连水，水连云，怅望人何处。 
相思会
人无百年人，刚作千年调。待把门关铁铸，鬼见失笑。多愁早老。惹尽闲烦恼。我醒也，枉劳心，谩计较。 
粗衣淡饭，赢取暖和饱。住个宅儿，只要不大不小。常教洁净，不种闲花草。据见定、乐平生，便是神仙了。 
品令
乍寂寞。帘栊静，夜久寒生罗幕。窗儿外、有个梧桐树，早一叶、两叶落。 
独倚屏山欲寐，月转惊飞乌鹊。促织儿、声响虽不大，敢教贤、睡不著。 
小重山
帘卷东风日射窗。小山庭院静，接回廊。疏疏晴雨弄斜阳。凭栏久，墙外杏花香。 
时节好寻芳。多情怀酒伴，忆欢狂。归鸿应已度潇湘。音书杳，前事忍思量。 
小重山
陌上花繁莺乱啼。骅骝金络脑，锦障泥。寻芳行乐忆当时。联镳处，飞E649绿杨堤。 
春物又芳菲。情如风外柳，只依依。空怜佳景负归期。愁心切，惟有梦魂知。 
青玉案
碧山锦树明秋霁。路转陡、疑无地。忽有人家临曲水。竹篱茅舍，酒旗沙岸，一簇成村市。 
凄凉只恐乡心起。凤楼远、回头谩凝睇。何处今宵孤馆里。一声征雁，半窗残月，总是离人泪。 
鹧鸪天
辇路薰风起绿槐。都人凝望满天街。云韶杳杳鸣鞘肃，芝盖亭亭障扇开。 
微雨过，绝纤埃。内家车子走轻雷。千门不敢垂帘看，总上银钩等驾来。 
渔家傲
水上落红时片片。江头雪絮飞缭乱。渺渺碧波天漾远。平沙暖。花风一阵萍香满。 
晚来醉著无人唤。残阳已在青山半。睡觉只疑花改岸。抬头看。元来弱缆风吹断。 
阮郎归
檐头风珮响丁东。帘疏烛影红。秋千人散月溶溶。楼台花气中。 
春酒醒，夜寒浓。绣衾谁与同。只愁梦短不相逢。觉来罗帐空。 
临江仙
青琐窗深红兽暖，灯前共倒金尊。数枝梅浸玉壶春。雪明浑似晓，香重欲成云。 
户外马嘶催客起，席间欢意留人。从他微霰落纷纷。不妨吹酒面，归去醒余醺。 
鹧鸪天
浅笑轻颦不在多。远山微黛接横波。情吞醽醁千钟酒，心醉飞琼一曲歌。 
人欲散，奈愁何。更看朱袖拂云和。夜深醉墨淋浪处，书遍香红拥项罗。 
青门饮
山静烟沈，岸空潮落。晴天万里，飞鸿南渡。冉冉黄花，翠翘金钿，还是倚风凝露。岁岁青门饮，尽龙山、高阳俦侣。旧赏成空，回首旧游，人在何处。 
此际谁怜萍泛，空自感光阴，暗伤羁旅。醉里悲歌，夜深惊梦，无奈觉来情绪。孤馆昏还晓，厌时闻、南楼钟鼓。泪眼临风，肠断望中归路。 
青玉案
田园有计归须早。在家纵贫亦好。南来北去何日了。光阴送尽，可怜青鬓，暗逐流年老。 
寂寥孤馆残灯照。乡思惊时梦初觉。落月苍苍关河晓。一声鸡唱，马嘶人起，又上长安道。 
好事近
茅舍竹篱边，雀噪晚枝时节。一阵暗香飘处，已难禁愁绝。 
江南得地故先开，不待有飞雪。肠断几回山路，恨无人攀折。 
醉花阴
九陌寒轻春尚早。灯火都门道。月下步莲人，薄薄香罗，峭窄春衫小。 
梅妆浅淡风蛾袅。随路听嬉笑。无限面皮儿，虽则不同，各是一般好。 
点绛唇
小小朱桥，柳边人过横塘路。细风时度。□浪痕痕去。 
草软沙平，稳衬寻幽步。□□处。乱红飞舞。回首春城暮。 
点绛唇
云透斜阳，半楼红影明窗户。暮山无数。归雁愁还去。 
十里平芜，花远重重树。空凝伫。故人何处。可惜春将暮。 
点绛唇
沈醉归来，洞房灯火闲相照。夜寒犹峭。信意和衣倒。 
春梦虽多，好梦长长少。纱窗晓。凤帏人悄。花外空啼鸟。 
水龙吟（牡丹）
晓天谷雨晴时，翠罗护日轻烟里。酴醿径暖，柳花风淡，千葩浓丽。三月春光，上林池馆，西都花市。看轻盈隐约，何须解语，凝情处、无穷意。 
金殿筠笼岁贡，最姚黄、一枝娇贵。东风既与花王，芍药须为近侍。歌舞筵澡，满装归帽，斜簪云髻。有高情未已，齐烧绛蜡，向阑边醉。 
声声慢
重檐飞峻，丽采横空，繁华壮观都城。云母屏开八面，人在青冥。凭阑瑞烟深处，望皇居、遥识蓬瀛。回环阁道，五花相斗，压尽旗亭。 
歌酒长春不夜，金翠照罗绮，笑语盈盈。陆海人山辐輳，万国欢声。登临四时总好，况花朝、月白风清。丰年乐，岁熙熙、且醉太平。 
蝶恋花
帘卷真珠深院静。满地槐阴，镂日如云影。午枕花前情思凝。象床冰簟光相映。 
过面风情如酒醒。沈水瓶寒，带绠来金井。涤尽烦襟无睡兴。阑干六曲还重凭。 
浣溪沙
柳絮池台淡淡风。碧波花岫小桥通。云连丽宇倚晴空。 
芳草绿杨人去住，短墙幽径燕西东。梦条弄蕊得从容。 
点绛唇（水饭）
霜落吴江，万畦香稻来场圃。夜村舂黍。草屋寒灯雨。 
玉粒长腰，沈水温温注。相留住。共抄云子。更听歌声度。 
点绛唇
一片南云，定知来做巫山雨。歌声才度。只向风中住。 
恼乱襄王，无限牵情处。长天暮。又还飞去。目断阳台路。 
婆罗门引（望月）
涨云暮卷，漏声不到小帘栊。银河淡扫澄空。皓月当轩高挂，秋入广寒宫。正金波不动，桂影朦胧。 
佳人未逢。叹此夕、与谁同。望远伤怀对景，霜满愁红。南楼何处，想人在、长笛一声中。凝泪眼、泣尽西风。 
卜算子（兰）
松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。 
小重山
深拥熏篝条已冥。寂寥山枕畔，梦难成。谁堪三两夜鸟声。银缸灺，花影上围屏。 
犹记旧时情。帘边人似月，月如冰。从今张眼到天明。衣带缓，谁与问伶俜。 
脱银袍
济楚风光，升平时世。端门支散，碗遂逐旋温来，吃得过、那堪更使金器。分明是。与穷汉、消灾灭罪。 
又没支分，犹然递滞。打笃磨槎来根底。换头巾，便上弄交番厮替。告官里。驰逗高阳饿鬼。 
忆瑶姬
雨细云轻，花娇玉软，於中好个情性。争奈无缘相见，有分孤零。香笺细写频相问。我一句句儿都听。到如今，不得同欢，伏惟与他耐静。 
此事凭谁执证。有楼前明月，窗外花影。拚了一生烦恼，为伊成病。祗恐更把风流逞。便因循、误人无定。恁时节、若要眼儿厮觑，除非会圣。 

　
王庭
谒金门（梅）
溪风紧。溪上官梅整整。万木寒痴吹不醒。一枝先破冷。 
梦断香云耿耿。月淡梨花清影。长笛倚楼谁共听。调高成绝品。 
凤栖梧（王克恭生日）
琼海无边银浪卷。画戟朱楼，缥缈云间见。当日使君曾拥传。海霞光里时开宴。 
翠斝红鳞吹酒面。莫谓今朝，人在天涯远。彩凤衔书应不晚。愿公难老身长健。 
醉桃源
朱门映柳画帘垂。门前闻马嘶。主人新著绿袍归。天恩下玉墀。 
凭翠袖，捻花枝。劝教人醉时。请君听唱碧云词。倒倾金屈卮。 
临江仙
家住天门阊阖外，别来几度花开。近传消息到江淮。玉京知好在，金阙尚崔嵬。 
流落江南山尽处，雨余苍翠成堆。暂同溪馆醉尊罍。恐随丹诏动，且任玉山颓。 
临江仙（梅）
问道春来相识否，岭头昨夜开花。水村烟坞寄生涯。月寒疏影淡，整整复斜斜。 
素面玉妃嫌粉污，晨妆洗尽铅华。香肌应只饭胡麻。年年如许瘦，知是阿谁家。 
临江仙
寂寞久无红袖饮，忽逢皓齿轻讴。坐令孤客洗穷愁。谁知沅水上，却似洛城游。 
闻道辰溪贤令长，深房别锁明眸。多年铅鼎养青虬。不应携妓女，骑鹤上扬州。 
临江仙
帘外东风吹断梦，卷帘人探春还。一枝疏影动檐间。鸳鸯□瓦冷，霜月堕栏干。 
闻道寿阳如许好，晨妆洗尽微殷。可怜玉骨瘦孱孱。谁家长笛□，吹彻玉楼寒。 
殢人娇
小院桃花，烟锁几重珠箔。更深后、海棠睡著。东风吹去，落谁家墙角。平白地教人，为他情恶。 
花若有情，情应不薄。也须悔从前事错。而今夜雨，念玉颜飘泊。知那里人家，怎生顿著。 
忆秦娥
梅花发。夜寒吹笛千山月。千山月。此时愁听，龙吟幽噎。 
数枝飞尽南枝雪。风光又作年时别。年时别。江头心绪，乱丝千结。 
念奴娇（上元）
少年时节，见皇州灯火，衣冠朝市。天汉桥边瞻凤辇，帘幕千家垂地。人似神仙，身游佛国，谪堕红尘里。如今憔悴，渐无往岁欢味。 
