<!-- { "loadSidebar": true } -->
粉楹醉墨。燕去楼空人不识。醉踏花阴。错认人家月下门。 
减字木兰花
三生杜牧。惯识小红楼上宿。压帽花斜。醉跨门前白鼻騧。 
归来寻睡。懒拨熏炉温素被。两袖香尘。肯信春风老得人。 
减字木兰花
一番春暮。恼人更下潇潇雨。花片纷纷。燕子人家都是春。 
莫留春住。问春归去家何处。春与人期。春未归时人未归。 
木兰花慢
远钟消断梦，又霜信、到纹窗。有六曲屏山，四垂斗帐，重锦方床。轻寒画眉尚懒，想留连、一线枕痕香。无语因谁悒怏，何心重理丝簧。 
花房。空记旧周郎。指印□鸳鸯。悄不堪□□，暗尘绣陌，淡月幽坊。休凭败红寄远，怕惊波、侵字不成行。坐忆江南信息，断肠蘸甲清觞。 
木兰花慢
泥凉闲倚竹，奈冉冉、碧云何。爱水槛空明，风疏画扇，雪透香罗。惺松未成楚梦，看玲珑、清影罩平坡。便有一庭秋意，碎蛩声乱寒莎。 
银河。不起纤波。天似水，月明多。算江南再有，贺方回在，空费吟哦。年年自圆自缺，恨紫箫、声断玉人歌。谩对双鸳素被，翠屏十二嵯峨。 
木兰花令
一声啼鴂无芳草。南浦晴波云渺渺。蠹尘珠网满香车，三十六桥春悄悄。 
垂杨柳舞吹笙道。红粉台空灰蝶小。惜花心性不禁愁，莫放堕香随去鸟。 
菩萨蛮
翠鸾不隔巫山路。无人肯指行云处。徙倚最高楼。秋波春望愁。 
先来愁似雾。更下丝丝雨。芳径溅香泥。苔花滑马蹄。 
菩萨蛮
瑶琴欲把相思谱。殷勤难写相思语。人在碧苕滨。相思烟水深。 
鳞波流碎月。荏苒年芳歇。何处寄相思。白苹秋一枝。 
水龙吟
晓星低射疏棂，殢寒却枕还慵起。炊烟逗屋，隔房人语，镫前行李。霜滑平桥，雾迷衰草，时闻流水。怅雕鞍独拥，清寒满袖，入斜月、空山里。 
谩把鞭梢暗指。酒旗边、柴门又闭。分水点墨，因风欲寄，梅花万里。宝帐春慵，梦中肯信，有人憔悴。待归来、别倚新腔，换却泪毫愁纸。 
早梅芳近
碧溪湾，疏竹外，正小春天气。绿珠羞涩，半吐椒红可人意。月香传瘦影，露脸凝清泪。笑倡条冶叶，怕冷尚贪睡。 
马行迟，雪未霁。还忆前村里。青禽啁哳，疑是当时梦初起。旧愁归塞管，远恨潇湘水。望江南，故人家万里。 

　
　
陈德武
水龙吟（西湖怀古）
东南第一名州，西湖自古多佳丽。临堤台榭，画船楼阁，游人歌吹。十里荷花，三秋桂子，四山晴翠。使百年南渡，一时豪杰，都忘却、平生志。 
可惜天旋时异。藉何人、雪当年耻。登临形胜，感伤今古，发挥英气。力士推山，天吴移水，作农桑地。借钱塘潮汐，为君洗尽，岳将军泪。 
西江月（漳州丹霞驿）
山拱罗城四面，柳营横接江东。十年前事影随风。今日宛如春梦。 
天下几多邮驿，人生到处飘蓬。丹霞楼上再相逢。横笛为君三弄。 
望海潮（钱塘怀古）
珑山西峙，浙江东逝，谁余一箭临冲。凤舞龙飞，地灵人杰，当年树此勋庸。强弩万夫雄。令冯夷退舍，海若潜锋。拥石成堤，百川约束障西东。 
至今人物蕃丰。仰功扬山立，德润川容。乐极西湖，愁多南渡，他都是梦魂空。感古恨无穷。叹表忠无观，古墓谁封。棹义钱塘，浊醪和泪洒秋风。 
水龙吟
遂成此调以寓意焉 
驿楼岁暮萧条，小桃何事迎人笑。无言如诉，命暌王母，信沈青鸟。靥瘦繁霜，脂销零雨，梦寒清晓。自刘郎去后，天台路隔，知孤负、春多少。 
今日玉骢来到。喜相逢、菱花孤照。清幽谁伴，黄花告谢，芙蓉云老。早趁东风，移根换叶，脱身池沼。卜佳期，前度琴心一曲，作相思调。 
沁园春（舟中夜雨）
冬夜如年，客枕无眠，怎到天明。待数残二十五、寒更点，听余一百八、晓钟声。雨脚敲篷，滩头激缆，总与离人诉不平。遍闻得，我浚深恨海，砌起愁城。 
问君何事牵萦。想最苦人间是别情。念千山万水，沈鱼阻雁，一身两地，刍燕煎莺。绣枕痕多，锦衾香冷，意有巫山梦不成。怎撇下，这两字相思，万里虚名。 
西江月（冬至）
时序去如流矢，人生宛似飞蓬。石湾江上又逢冬。且喜一阳初动。 
但见堪舆杳杳，更连山水重重。凄凉云物雨濛濛。惟足睡中归梦。 
望海潮（拱日亭）
山涯海角，天高地厚，长安举首何妨。万水朝宗，众星环极，平生此志无忘。亭上一翱翔。见烟收雾敛，凤翥龙骧。海色沧凉，金乌拍翅上扶桑。 
遥瞻咫尺清光。物无遐不烛，有隐皆彰。发篰心劳，之官路远，篙师又促归航。不敢久徜徉。抱梧桐绮实，葵藿心肠。假我双翰，一朝飞上五云乡。 
木兰花慢（寄桂林通判叶夷仲）
自淮阳别后，一回首、又穷年。叹蓬逐旋飙，叶随流水，星散维垣。南来忽闻归兴，岂苍天、故意要储贤。云慢凌司马赋，风偏动季鹰船。 
梅窗夜月见修妍。骏辔忆连钱命画桨溪流，篮舆山郭，囊锦诗篇。休辞岁寒远道，对松篁、莫慰寂寥边。尘榻谁为我下，酒杯惟待君传。 
木兰花慢（再用前韵）
对江云日暮，又那更、夜如年。见霜满晴空，山衔星斗，月挂城垣。知心故人间阻，几何时、尊酒会多贤。冷落巴山夜雨，凄凉剡水寒船。 
孱容羞睹镜中妍。远水与天连。怪梦有余甜，酒无好味，诗不成篇。刀圭解生毛羽，向晨风、飞傍彩云边。报道东君到也，一枝春信先传。 
木兰花慢（三用前韵）
一春看又尽，问何日、是归年。望五岭重关，九嶷叠翠，满目藩垣。苍梧几时义棹，许论文、高议仰英贤。夜立残花影月，朝盼尽柳阴船。 
天台山水世间妍。天姥赤城连。好收拾兰庄，白云深处，咏卜居篇。重寻旧游莺燕，恐无心、待雁夕阳边。声迹今犹密迩，鸾笺莫厌频传。 
望海潮（清明咏怀）
三分春色，十分官事，令人孤负芳菲。歌燕簧莺，语花舞柳，园林好处谁知。还忆旧游时。对海棠驻马，红药题诗。一别东君，回顾又是隔年期。 
相思远在天涯。镇海填恨臆，山锁愁眉。杜宇能言，鹧鸪有泪，慢劳蝴蝶于飞。景与少年宜。把榆分新火，香透罗衣。风月常存，双鱼报道早来归。 
百字谣（咏惜花春起早）
惜花心事，不由人、蝴蝶梦魂先觉。刚纳绣鞋行掠鬓，仰见斗横林杪。昨日深红，今朝轻白，颜色殊昏晓。此中滋味，料他尘世知少。 
问二十四番风，寒梅并绛楝，始终俱好。须看未开开又谢，多少落英颠倒。彩缀隋园，鹿游唐苑，哀乐无凭祷。此音谁寄，凭阑犹把琴抱。 
百字谣（咏爱月夜眠迟）
古今明月，魄生明后，积渐圆还缺。秋解伤神春最好，衾枕几番铺设。十二瑶台，千金一刻，横竹休吹彻。绣帘高揭，戒他莫把灯爇。 
夜久谁共婵娟，掩孤帏睡去，此情尤切。梦驾彩鸾何处觅，飞上玉楼琼阙。舞按霓裳，歌扬红豆，高处风光别。鸟声惊觉，冲冠怒竖吾发。 
百字谣（咏掬水月在手）
晚临湘浦，忆鲛人、曾许泪珠绡帕。C2掬空明和月待，宫锁水晶深夜。跃璧初圆，浮金不定，敌眼寒光射。水心龙镜，喜来翻不成把。 
最恨对面BA5E娥，舞霓裳掌上，下阙 
望海潮（寄别浔郡鲁教谕子振、李训道宗深?二之一）
南冠一载，西流万里，离怀孰不伤情。富贵邯郸，雨云巫峡，回头一梦空惊。谁辱又谁荣。问当时道德，今日功名。楚水吴山，向来多少送和迎。 
长安古道长亭。叹马蹄不驻，车辙难停。薇老首阳，芝深商谷，时遥雾拥云平。此意已羞评。但金缄白雪，锦佩青萍。采竹昆仑，有时吹作凤凰鸣。 
望海潮（二之二）
祖觞东馆，移舟南渡，江天云树离离。盘谷渔樵，舞雩风咏，渴心常望云霓。知与故人齐。念翼残犹铩，足蹶还羁。百折江流，峡猿水鸟助孤凄。 
几回梦绕山西。耐疏篷夜雨，惊枕晨鸡。对无声诗，哦有声画，仪形已见端倪。回首暮云迷。又桐飞金井，燕落乌衣。有意相思，双鳞乘羽莫教迟。 
西江月（题洞箫亭）
凤舞汉阳月丽，龙吟汉水波飞。行云何事驻天涯。横玉危阑四倚。 
问岳阳三度后，看尘世几番棋。鹤群何处未归来。冷落吴头楚尾。 
西江月（咏雪三调）
为问云间滕六，天工何事依违。冬前三白不时为。今日驾言春瑞。 
瘦损穷彭泽柳，禁持杀傅岩梅。仁风反掌霁天威。都做一江流水。 
西江月
疏散履穿东郭，流离马没蓝关。瓜洲谁问卧袁安。孤负新年月半。 
铁瓮成银瓮出，金山做玉山看。无知儿女不知寒。冰箸掌中争看。 
西江月
压雪江山亦老，迎春草木俱新。雪销春去逐飞轮。谁识静中机运。 
浊浊坝头泥土，攘攘市上风尘。为何不住往来人。都被利名淘尽。 
西江月（咏云）
有信江头春色，无凭天上浮云。白衣苍狗又何频。岂是随风情性。 
法受三千谪路，翻成万里思亲。瓜洲中道不逢人。谁寄江南春信。 
归朝欢（送前王通判惟善赴召）
昨夜城头望牛斗。金气横空作龙吼。朝天尺一鹤飞书，尊前夺我龙头友。风流江左后。青毡旧物曾坚守。念侨居、淮阳九载，闲却丝纶手。 
花骢欲系无长柳。玉箸频挥翻短袖。凤凰台近月重圆，紫薇花暖香依旧。功名随分有。论交要在知心友。唱阳关、一杯别酒，先祝斯文寿。 
望海潮（和韵寄别叶睢宁）
陵山载酒，泗河扬柁，尊前折尽将离。才试牛刀，俄惊凫舄，令人去后多思。休唱别离词。看玉函星铁，骑佩铜丝。丹凤鸣阳，碧梧栖尔最高枝。 
等闲展对声词。对一庭明月，千里邦畿。西润家声，玉堂人物，夜窗梦果心期。才思浩无涯。若深航濂洛，峻驾峨眉。胸抱相思，银筝锦字莫教迟。 
沁园春（送春）
飞雨一番，杜宇数声，东君又回。对花垂粉泪，舟移洛浦，柳眉颦黛，马走章台。南架海棠，北窗红药，都是当年手自栽。伤离别，想今朝去也，明日重来。 
轩车且莫相催。待细把衷肠诉此怀。这画阑六曲，懒和月倚，朱帘十二，不与风开。青杏园林，朱樱酪酒，争似和羹雪后梅。那时节，好都将心事，分付多才。 
庆春宫（立春）
风送深冬，雪消残腊，天时人事相催。堂北迎萱，水东问柳，阿谁报道春回。土牛装罢，候葭琯、先飞律灰。宜春宝字，是处人家，罗绮筵开。 
三年客里情怀。千里亲闱，一寸灵台。彩燕金钗，青丝生菜，还思纤手安排。韶光是也，可人的、如今再来。介他眉寿，但原年年，春酒盈杯。 
水调歌头（题杨妃夜宴醉归图。上写秦虢二夫人、贵妃抱婴于马上）
日色隐花萼，清夜宴华清。梁州新曲初就，锦瑟按银筝。中坐太真妃子，列坐亲封秦虢，欢笑尽倾城。百斛金尊倒，一醉玉山倾。 
