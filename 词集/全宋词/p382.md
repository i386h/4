<!-- { "loadSidebar": true } -->
少陵长被花为恼。况是梅花非草草。临歧争奈不吟诗，此度诗人宜可老。诗成莫惜尊罍倒。不醉花前花解笑。醒时分付两三枝，酒后忆君清梦到。 
独脚令
绛唇初点粉红新。凤镜临妆已逼真。苒苒钗头香趁人。惜芳晨。玉骨冰姿别是春。 
浣溪沙
宝钏缃裙上玉梯。云重应恨翠楼低。愁同芳草两萋萋。 
浣溪沙
归梦悠飏见未真。绣衾恰有暗香薰。五更分得楚台春。 

　
邵博
念奴娇
天然潇洒，尽人间、无物堪齐标格。只与姮娥为伴侣，方显一家颜色。好是多情，一年一度，首作东君客。竹篱茅舍，典刑别是清白。 
惆怅玉杵无凭，蓝桥人去，空锁神仙宅。今日天涯凭马上，忽见轻盈冰魄。恰似当年，温柔乡里，晓看新妆额。临风三嗅，挽条不忍空摘。 

　
侯彭老
踏莎行
十二封章，三千里路。当年走遍东西府。时人莫讶出都忙，官家送我归乡去。 
三诏出山，一言悟主。古人料得皆虚语。太平朝野总多欢，江湖幸有宽闲处。 

　
胡舜陟
感皇恩（丐祠居射村作）
乞得梦中身，归栖云水。始觉精神自家底。峭帆轻棹，时与白鸥游戏。畏途都不管，风波起。 
光景如梭，人生浮脆。百岁何妨尽沉醉。卧龙多事，谩说三分奇计。算来争似我，长昏睡。 
渔家傲（江行阻风）
几日北风江海立。千车万马鏖声急。短棹峭寒欺酒力。飞雨息。琼花细细穿窗隙。 
我本绿蓑青箬笠。浮家泛宅烟波逸。渚鹭沙鸥多旧识。行未得。高歌与尔相寻觅。 

　
吕直夫
洞仙歌
征鞍带月，浓露沾襟袖。马上轻衫峭寒透。望翠峰深浅，忆着眉儿，腰肢袅，忍看风前细柳。别时频嘱付，早寄书来，能趁清明到家否。这言语，便梦里、也在心头，重相见、不知伊瘦我瘦。纵百卉千花已离披，也趁得、酴醿牡丹时候。 

　
杨景
婆罗门外
帐云暮卷，漏声不到小帘栊。银汉夜洗晴空。皓月堂轩高挂，秋入广寒宫。正金波不动，桂影玲珑。佳人未逢。怅此夕、与谁同。对酒当歌，追念霜满愁红。南楼何处，愁人在、横笛一声中。凝望眼、立尽西风。 

　
范智闻
西江月（赠人博山）
紫素全如玉琢，清音不假金妆。海沈时许试芬芳。仿佛云飞仙掌。 
烟缕不愁凄断，宝钗还与商量。佳人特特为翻香。图得氤氲重上。 

　
蒋元龙
好事近
叶暗乳鸦啼，风定老红犹落。蝴蝶不随春去，入薰风池阁。 
休歌金缕劝金卮，酒病煞如昨。帘卷日长人静，任杨花飘泊。 
阮郎归（春雨）
小池芳草绿初匀。柳寒眉尚颦。东风吹雨细于尘。一庭花脸皴。 
莺共蝶，怨还嗔。眼前无好春。这般天气煞愁人。人愁旋旋新。 
乌夜啼
小桃落尽残红。夜来风。又是一番春事、不从容。翠屏掩。芳信断。转愁浓。可惜日长闲暇、小帘栊。 

　
周格非
绿头鸭
陇头泉，未到陇下轻分。一声声、凄凉呜咽，岂堪侧耳重闻。细思量、那时携手，画楼高、帘幕黄昏。月不长圆，云多轻散，天应偏妒有情人。自别后、小窗幽院，无处不消魂。罗衣上，残妆未减，犹带啼痕。 
自一从、瓶沉簪折，杳知欲见无因。也浑疑、事如春梦，又只愁、人是朝云。破镜分来，朱弦断后，不堪独自对芳樽。试与问，多才谁更，匹配得文君。须知道，东阳瘦损，不为伤春。 

　
程邻
西江月
阶下宝鞍罗帕，门前绛蜡纱笼。留连佳客怅匆匆。赖有新团小凤。 
琼碎黄金碾里，乳浮紫玉瓯中。归来袭袭袖生风。齿颊馀甘入梦。 

　
何籀
宴清都
细草沿阶软。迟日薄，蕙风轻蔼微暖。春工靳惜，桃红尚小，柳芽犹短。罗帏绣幕高卷。又早是、歌慵笑懒。凭画楼，那更天远，山远，水远，人远。 
堪欢。传粉疏狂，窃香俊雅，无计拘管。青丝绊马，红巾寄泪，甚处迷恋。无言泪珠零乱。翠袖滴、重重渍遍。故要知、别后思量。归时觑见。 

　
廖世美
烛影摇红（题安陆浮云楼）
霭霭春空，画楼森耸凌云渚。紫薇登览最关情，绝妙夸能赋。惆怅相思迟暮。记当日、朱阑共语。塞鸿难问，岸柳何穷，别愁纷絮。 
催促年光，旧来流水知何处。断肠何必更残阳，极目伤平楚。晚霁波声带雨。悄无人、舟横野渡。数峰江上，芳草天涯，参差烟树。 
好事近（夕景）
落日水镕金，天淡暮烟凝碧。楼上谁家红袖，靠阑干无力。 
鸳鸯相对浴红衣，短棹弄长笛。惊起一双飞去，听波声拍拍。 

　
李元卓
菩萨蛮
一枝绛蜡香梅软。宜春小胜玲珑剪。拂晓上瑶钗。春从鬓底来。 
菱花频自照。粉面惊春早。淡拂晓山眉。为谁今日宜。 

　
张方仲
殢人娇
多少胭脂，匀成点就。千枝乱、攒红堆绣。花无长好，更光阴去骤。对景忆良朋，故应招手。 
曾说年时，花间把酒。任淋浪、春衫湿透。文园今病，问远能来否。却道有酴醿、牡丹时候。 

　
查荎
透碧霄
舣兰舟。十分端是载离愁。练波送远，屏山遮断，此去难留。相从争奈，心期久要，屡更霜秋。叹人生、杳似萍浮。又翻成轻别，都将深恨，付与东流。 
想斜阳影里，寒烟明处，双桨去悠悠。爱渚梅、幽香动，须采掇、倩纤柔。艳歌粲发，谁传馀韵，来说仙游。念故人、留此遐洲。但春风老后，秋月圆时，独倚西楼。 

　
李敦诗
卜算子
南北利名人，常恨家居少。每到春时听子规，无不伤怀抱。 
好去向长安，细与公卿道。待得功成名遂时，不似归来早。 

　
康仲伯
忆真妃
匆匆一望关河。听离歌。艇子急催双桨、下清波。 
淋浪醉。阑干泪。奈情何。明日画桥西畔、暮云多。 

　
程过
昭君怨
试问愁来何处。门外山无重数。芳草不知人。翠连云。 
欲看不忍重看。心事只堪肠断。肠断宿孤村。雨昏昏。 
满江红（梅）
春欲来时，长是与、江梅花约。又还向、竹林疏处，一枝开却。对酒渐惊身老大，看花应念人离索。但十分、沉醉祝东君，长如昨。 
芳草渡，孤舟泊。山敛黛，天垂幕。黯销魂、无奈暮云残角。便好折来和雪戴，莫教酒醒随风落。待殷勤、留此记相思，谁堪托。 

　
曾慥
浣溪沙
别样清芬扑鼻来。秋香过后却追回。博山轻雾锁崔嵬。 
珍重芗林三昧手，不教一日不花开。暗中错认是江梅。 
调笑令（并口号）
五柳门前三径斜。东篱九日富贵花。岂惟此菊有佳色，上有南山日夕佳。 
佳友。金英辏。陶令篱边常宿留。秋风一夜摧枯朽。独艳重阳时候。剩收芳蕊浮卮酒。荐酒先生眉寿。 
调笑（清友梅）
清友。君芳右。万缟纷披兹独秀。天寒月薄黄昏后。缟袂亭亭招手。故山千树连云岫。借问如今安否。 
调笑（净友莲）
净友。如妆就。折得清香来满手。一溪湛湛无尘垢。白羽轻摇晴昼。远公保社今何有。帐望东林骚首。 
调笑（玉友酒）
玉友。平生旧。相与忘形偏耐久。醉乡径到无何有。莫问区区升斗。人生一笑难开口。为报速宜相就。 
调笑（破子）
花好。被花恼。庭下嫣然如巧笑。曾教健步移根到。各是一般奇妙。赏心乐事知多少。乱插繁华晴昊。 
酒美。直无比。小瓮新醅浮玉蚁。空传乌氏并程氏。不数云安麹来。十花更互来相对。常伴先生沉醉。 
临江仙
子后寅前东向坐，冥心琢齿鸣鼍。托天回顾眼光摩。张弓仍踏弩，升降辘轳多。 
三度朝元九度转，背摩双摆扳弩。虎龙交际咽元和。浴身挑甲罢，便可蹑烟萝。|<钟离先生八段锦，吕公手书石壁上，因传于世。其后又有窦银青八段锦与小崔先生临江仙词，添六字气于其中。恨其词未尽，予因释诸家之善，作临江仙一关。简而备，且易行，普劝遵修，同证道果。绍兴辛未仲春，至游居士曾慥记。>| 

　
毕良史
临江仙（席上赋）
霜月穿帘乍白，苹风入坐偏凉。麾灯促席诧时光。桃花歌扇小，杨柳舞衫长。 
别乘平分风月，词人剩引觥觞。莫将幽恨搅刚肠。尽添金掌露，频注玉猊香。 
好事近（席上赋）
高会罢飞觞。方锦再移珍席。雷鼎乍烹甘液，试问问字疑是闽字之误侯苍璧。 
翠虬宝钏捧殷勤，明灭粲金碧。宾主放怀谈笑，满华堂春色。 

　
沈晦
小重山
湖上秋来莲荡空。年华都付与，木芙蓉。采菱舟子两相逢。双媚靥，一笑与谁浓。 
斜日落溟濛。鸳鸯飞起处，水无踪。望湖楼上两三峰。人不见，林外数声钟。 

　
郭章
点绛唇（天圣宫）
翠柏丹崖，碧云深锁神仙府。势盘龙虎。楼观雄中土。 
我欲停时，又恐斜阳暮。黄尘路。客怀良苦。满目西山雨。 

　
胡世将
酹江月（秋夕兴元使院作，用东坡赤壁韵）
神州沉陆，问谁是、一范一韩人物。北望长安应不见，抛却关西半壁。塞马晨嘶，胡笳夕引，赢得头如雪。三秦往事，只数汉家三杰。试看百二山河，奈君门万里，六师不发朝议主和。阃外何人回首处，铁骑千群都灭富平之败。拜将台欹，怀贤阁杳，空指冲冠发。阑干拍遍，独对中天明月。 

　
蒋璨
青玉案
三年枕上吴中路。遣黄耳、随君去。欲过松江呼小渡。莫惊鸥鹭，四桥都是，老子经行处。 
辋川图上看春暮。长忆高人右丞句。作个归期天未许。春衫犹是，小蛮针线，曾湿西湖雨。 

　
李邴
汉宫春
潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。 
清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。 
洞仙歌
一团娇软，是将春揉做，撩乱随风到何处。自长亭、人去后，烟草萋迷，归来了、装点离愁无数。 
飘扬无个事，刚被萦牵，长是黄昏怕微雨。记那回，深院静，帘幕低垂，花阴下、霎时留住。又只恐、伊家太轻狂，蓦地和春，带将归去。 
玉蝴蝶
壮岁分符方面，惠风草偃，禾稼春融。报政朝天，归去稳步龟宫。望尧蓂、九重绛阙，颁汉诏、五色芝封。湛恩浓。锦衣槐里，重继三公。 
雍容。临歧祖帐，绮罗环列，冠盖云丛。满城桃李，尽将芳意谢东风。柳烟轻、万条离恨，花露重、千点啼红。莫匆匆。且陪珠履，同醉金钟。 
念奴娇
素光练净，映秋山、隐隐修眉横绿。鳷鹊楼高天似水，碧瓦寒生银粟。千丈斜晖，奔云涌雾，飞过卢仝屋。更无尘气，满庭风碎梧竹。 
谁念鹤发仙翁，当年曾共赏，紫岩飞瀑。对影三人聊痛饮，一洗离愁千斛。斗转参横，翩然归去，万里骑黄鹄。满川霜晓，叫云吹断横玉。
小冲山（立春）
