<!-- { "loadSidebar": true } -->
三杰后，福寿两无涯。食乳相君功未既，妩眉庆兆眷方兹。富贵莫推辞。 
门两戟，却棹一纶丝。莼菜秋风鲈鲙美，桃花春水鳜鱼肥。笑傲霅谿湄。 

　
刘褒
水龙吟（桂林元元夕呈帅座）
东风初縠池波，轻阴未放游丝坠。新春歌管，丰年笑语，六街灯火。绣毂凋鞍，飞尘卷雾，水流云过。恍扬州十里，三生梦觉，卷珠箔、映青琐。 
金猊戏掣星桥锁。博山香、烟浓百和。使君行乐，绛纱万炬，雪梅千朵。羯鼓轰空，鵾弦沸晓，樱梢微破。想明年更好，传柑侍宴，醉扶狨座。 
雨中花慢（春日旅况）
缥蒂缃枝，玉叶翡英，百梢争赴春忙。正雨后、蜂黏落絮，燕扑晴香。遗策谁家荡子，唾花何处新新妆。想流红有恨，拾翠无心，往事凄凉。 
春愁如海，客思翻空，带围只看东阳。更那堪、玉笙度曲，翠羽传觞。红泪不胜闺怨，白云应老他乡。梦回羁枕，风惊庭树，月在西厢。 
满庭芳（留别）
柳袅金丝，梨铺香雪，一年春事方中。烛前一见，花艳觉羞红。枕臂香痕未落，舟横岸、作计匆匆。明朝去，暮天平水，双桨碧云东。 
隔离歌一阕，琵琶声断，燕子楼空。叹阳台梦杳，行雨无踪。后会芙蕖未老，从今去、日望归鸿。愁如织，断肠啼鴂，饶舌诉东风。 
六州歌头（上广西张帅）
凭深负阻，蜂午肆奔腾。龙江上，妖氛涨，鲸海外，白波惊。羽檄交飞急，玉帐静，金韬閟，恢远驭，振长缨。密分兵。细草黄沙渺渺，西关路、风袅高旌。听飞霜令肃，坚壁夜无声。鼓角何神。地中鸣。 
看追风骑，攒云槊，雷野毂，激天钲。飞箭集，旄头坠，长围掩，郭东倾。振旅观旋凯，笳鼓竞，绣旗明。刀换犊，戈藏革，士休营。黄色赤云交映，论功何止蔡州平。想环城苍玉，深刻入青冥。永绍来今。 
水调歌头（中秋）
天淡四垂幕，云细不成衣。西风扫尽纤翳，凉我鬓边丝。破匣菱花飞动，跨海清光无际，草露滴明玑。杯到莫停手，何用问来期。 
坐虚堂，揩病眼，诉流辉。云山应有幽恨，瑶瑟掩金徽。河汉无声自转，玉兔有情亦老，世事巧相违。一写谪仙怨，双泪满君颐。 

　
章良能
小重山
柳暗花明春事深。小阑红芍药，已抽簪。雨馀风软碎鸣禽。迟迟日，犹带一分阴。 
往事莫沉吟。身间时序好，且登临。旧游无处不堪寻。无寻处，惟有少年心。 

　
熊以宁
水调歌头（寿常德府刘守）
天地有英气，钟秀在人间。流虹甫近华旦，维岳预生贤。千载明良会遇，三世勋庸忠烈，谁得似家传。高论排风俗，抗志遏狂澜。 
记年时，胡尘外，拥朱幡。洪枢紫府功业，指日复青毡。拭目泥封飞下，趁取梅花消息，去去簉朝班。骨相元不老，何必颂南山。 
醉蓬莱（寿察判）
某伏以清商肇序，阶蓂方五荚之飞；元精生贤，宝历应千龄之运。於赫自天之佑，丕昭维岳之祥。弧矢垂门，冠裳争耀。既托屏幪之芘，敢忘颂咏之私。敬制拙词，仰祝台算。以醉蓬莱寄调，缮写拜呈，伏惟台慈，特赐采览。 
渐荷收绿盖，桂吐金英，嫩凉天气。香案仙官，向人间游戏。道貌孤高，灵扃恬淡，有寿星标致。梦得文章，水心谈论，家声相继。 
芙蓉上幕，龙藩胜地。剡荐交飞，宸衷简记。行趣朝班，便鸾坡螭陛。赞画堂中，垂弧节届，且举觞一醉。试问庄椿，春秋多少，八千馀岁。 
鹊桥仙（寿帅守硕人并引）
某窃承帅阃太硕人顷自仙班，来瑞人世。诞弥喜届，庆颂骈臻。某仰讠乇门墙，用伸庆贺。辄成小词一，寄声鹊桥仙。僭易尘献，上祝椿鹤之算。伏惟懿慈，特赐采览。门下士姓某惶恐再拜上。 
隐君仙裔，帅垣佳配。谁似硕人清贵。几番鸾诰自天来，森截江网同卷重出一首作‘看’绿绶、彩衣当砌。莲开十丈，蓂留十荚，迟十日、瑶池秋至。殷勤祝寿指蟠桃，更重数、三千馀岁。 

　
李寅仲
齐天乐（寿韩郡王）
摩挲阅古堂前柳，尽是世臣乔木。故国风流，中兴事业，都写南山脩竹。商颜自绿。甚当日君王，浩歌鸿鹄。谁识宫中，有人先定大横卜。 
簪貂更鸣佩玉。退朝归较晚，留传黄屋。雨露无边，风云在手，宜享长生案此处缺一字福。神京未复。看先取鸿淘，次封函谷。岁岁初寒，小桃花下跨青鹿。 

　
蔡幼学
好事近（送春）
日日惜春残，春去更无明日。拟把醉同春住，又醒来岑寂。 
明年不怕不逢春，娇春怕无力。待向灯前休睡，与留连今夕。 

　
曹彦约
满庭芳（寿妻）
老子今年，年登七十，阿婆年亦相当。几年辛苦，今日小风光。遇好景，何妨笑饮，依前是、未放心肠。人都道，明明了了，强似个儿郎。 
幸偿。婚嫁了，双雏蓝袖，拜舞称觞。女随夫上任，孙渐成行。惭愧十分圆满，无以报、办取炉香。频频祝，百年相守，老子更清强。 

　
张潞
祝英台近（木稚）
宝熏浓，云幄重，琼叶丽金蕊。黛绿蜂黄，秋态未憔悴。绣帘深院黄昏，着香无处，人欲睡、为花重起。 
月如水。别有天外楼台，玲珑异尘世。翠袖生寒，祗欠素娥倚。何如倩取西风，吹将归去，为添在、广寒宫里。 

　
崔与之
水调歌头（题剑阁）
万里云间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应远。手写留屯奏，炯炯寸心丹。 
对青灯，搔白发，漏声残。老来勋业未就，妨却一身闲。梅岭绿阴青子，蒲涧清泉白石，怪我旧盟寒。烽火平安夜，归梦到家山。 
贺新郎（寿转运使赵公汝燧）
雨过云容扫。使星明、德星高揭，福星旁照。槐屋犹暄梅正熟，最是清和景好。望金节、云间缥缈。和气如春清似水，漾恩波、沾渥天南道。晨鹊噪，有佳报。 
天家黄纸除书到。便归来、升华天下，安边养洁。好是六逢初度日，碧落笙歌会早。遍西郡、欢声多少。人道菊坡新酝美，把一觞、满酌歌难老。瓜样大，安期枣。 

　
吴琚
念奴娇
我来浮玉，似凭陵沧海，蹑金鳌背。又若骑鲸游汗漫，飞入八荒之外。钟鼓传声，楼台倒影，不类人间世。徘徊吟眺，恨无陶谢酬对。 
今古潮落潮生，问英雄多少，与江俱逝。直欲乘风归阆苑，疑是三生习气。未辨鱼蓑，先盟鸥鹭，奈卜邻无地。从今清夜，梦魂应绕空翠。 
柳梢青（元月立春）
彩仗鞭春。鹅毛飞管，斗柄回寅。拂面东风，虽然料峭，毕竟寒轻。 
戴花折柳心情。怎挨得、元宵放灯。不是今朝，有些残雪，先去踏青。 
浪淘沙
云叶弄轻阴。屋角鸠鸣。青梅着子欲生仁。冷落江天寒食雨，花事关情。 
池馆尽盈盈。人醉寒轻。一川芳草只销凝。时有入帘新燕子，明白清明。 
浪淘沙
岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。 
临水整乌纱。两鬓苍华。故乡心事在天涯。几日不来春便老，开尽桃花。 
水龙吟
紫皇高宴萧台，双成戏击琼包碎。何人为把，银河水翦，甲兵都洗。玉样乾坤，八荒同色，了无尘翳。喜冰销太液，暖融鳷鹊，端门晓、班初退。 
圣主忧民深意。转鸿钧、满天和气。太平有象，三宫二圣，万年千岁。双玉杯深，五云楼迥，不妨频醉。细看来、不是飞花，片片是、丰年瑞。 
酹江月
玉虹遥挂，望青山隐隐，一眉如抹。忽觉天风吹海立，好似春霆初发。白马凌空，琼鳌驾水，日夜朝天阙。飞龙舞凤，郁葱环拱吴越。 
此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。 

　
刘翰
桂殿秋（寿于湖先生）
青帝子，碧莲宫，不驾云车骑白龙。瑶池路远羽衣湿，玉佩冷冷明月中。 
桂殿秋（同上）
双玉节，到神京。碧杯仙露冷如冰。一声金磬千花发，洞口天风吹酒醒。 
蝶恋花
团扇题诗春又晚。小梦惊残，碧草池塘满。一曲银钩帘半卷。绿窗睡足莺声软。 
瘦损衣围罗带减。前度风流，陡觉心情懒。谁品新腔拈翠管。画楼吹彻江南怨。 
清平乐
萋萋芳草。怨得王孙老。瘦损腰围罗带小。长是锦书来少。 
玉箫吹落梅花。晓寒犹透轻纱。惊起半屏幽梦，小窗淡月啼鸦。 
清平乐
鸳鸯翡翠。小小池塘水。落絮游丝花满地。度日阑干独倚。金刀裁就春衫。起来初试轻寒。满把相思清恨，题诗欲寄江南。 
好事近
花底一声莺，花上半钩斜月。月落乌啼何处，点飞英如雪。 
东风吹尽去年愁，解放丁香结。惊动小亭红雨，舞双双金蝶。 
菩萨蛮                        h t t p : // hi. ba idu  .com /云 深 无 迹
去时满地花阴月。归来落尽梧桐叶。帘外小梅残。绿窗幽梦寒。  
明朝提玉勒。又作江南客。芳草遍长亭。东风吹恨生。 

　
杜旟
酹江月（石头城）
江山如此，是天开万古，东南王气。一自髯孙横短策，坐使英雄鹊起。玉树声消，金莲影散，多少伤心事。千年辽鹤，并疑城郭非是。 
当日万驷云屯，潮生潮落处，石头孤峙。人笑褚渊今齿冷，只有袁公不死。斜日荒烟，神州何在，欲堕新亭泪。元龙老矣，世间何限馀子。 
摸鱼儿（湖上）
放扁舟、万山环处，平铺碧浪千顷。仙人怜我征尘久，借与梦游清枕。风乍静。望两岸群峰，倒浸玻璃影。楼台相映。更日薄烟轻，荷花似醉，飞鸟堕寒镜。 
中都内，罗绮千街万井。天教此地幽胜。仇池仙伯今何在，堤柳几眠还醒。君试问。□此意、只今更有何人领。功名未竟。待学取鸱夷，仍携西子，来动五湖兴。 
蓦山溪（春）
春风如客，可是繁华主。红紫未全开，早绿遍、江南千树。一番新火，多少倦游人，纤腰柳，不知愁，犹作风前舞。 
小阑干外，两两幽禽语。问我不归家，有佳人、天寒日暮。老来心事，唯只有春知，江头路，带春来，更带春归去。 

　
刘仙伦 
贺新郎
翠盖笼娇面。记当年、沉香亭北，醉中曾见。见了风流倾国艳，红紫纷纷过眼。算好处、何嫌春晚。谁把天香和晓露，倩东君、特地匀娇脸。千万朵，开时遍。
隔花听取提壶劝。道此花过了，春归蝶愁莺怨。挽住东君须醉倒，花底不妨留恋。待唤取、笙歌一片。最爱就中红一朵，似状元、得意春风殿。还惹起，少年恨。
木兰花慢（秋日海棠）
渐秋空向晚，被风雨、趱重阳。正木落疏林，海棠枝上，忽见红妆。料应妒他兰菊，任年年、独甚占秋光。故把春风娇面，向人逞艳呈芳。
