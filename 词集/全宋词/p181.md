<!-- { "loadSidebar": true } -->
捣练子
放下著，须弥山。分明北斗面南看。没丝毫，相阻拦。 
休儱侗，莫颟顸。含元殿上问长安。欲归家，行路难。 
放下著，须弥山。百斛油麻水上摊。欲成团，真个难。 
除有累，去痴顽。无心犹是隔重关。到其中，方是安。 
捣练子
放下著，须弥山。情人今日出阳关。看人间，天地宽。 
徒缱绻，枉汍澜。别郎容易见郎难。且还家，重整冠。 
浣溪沙（雨中荷花）
雨点真珠水上鸣。更将青盖一时倾。总是江妃来堕珥，访娉婷。 
不为含愁啼粉泪，只因贪爱湿行云。惟有游鱼篇得意，许成群。 
画堂春（风中荷花）
荷花含笑调薰风。两情著意尤浓。水精栏槛四玲珑。照见妆容。 
醉里偷开盏面，晓来暗坼香风。不知何事苦匆匆。飘落残红。 
减字木兰花
乘流坎止。住个斋儿无愠喜。竹引清风。透入虚窗窍窍通。 
仰天酌酒。万八千年盘古寿。身在无何。只这斋儿已自多。 
减字木兰花
蓬门居止。竹见宾来先啸喜。窗外敲风。果有宾朋姓字通。 
莫嫌村酒。且祝佳宾千万寿。无用辞何。日出明朝事更多。 
减字木兰花
停杯且止。斋里百无为客喜。冷淡文风。只有狂言数百通。 
不须载酒。粗有五车聊当寿。莫笑予何。空恁贪多嚼不多。 
减字木兰花
或行或止。难得人间相聚喜。一日分风。千里如何信息通。 
再倾寿酒。五福从来先说寿。其次云何。直至三公未足多。 
减字木兰花
渊明酒止。莫信渠言心妄喜。达士高风。只说三杯大道通。 
不如饮酒。人世岂能金石寿。无奈渠何。赢得樽前笑语多。 
减字木兰花
老而不止。三岁发蒙心已喜。朴略其风。裴楷王戎简要通。 
昏如醉酒。羞见总龟灵且寿。笑杀常何。空有闲言长仄语多。 
减字木兰花
不能者止。百念灰心无所喜。暖日和风。手把奇文诵数通。 
老来怯酒。欲保残生期养寿。少恕予何。近日衰翁病觉多。 
减字木兰花
且安汝止。快活心中惟法喜。一处通风。万别千差处处通。 
腐肠是酒。伐性蛾眉徒损寿。诗到阴何。划地乱丝头绪多。 
减字木兰花
不如知止。看尽世间无可喜。心热生风。王老门前问仲通、仲淹王通。 
六经如酒。一句中人仁者寿。仁道伊何。要处还他静处多。 
减字木兰花
勤而思止。止即患生徒自喜。试举幡风。未举之前说已通。 
携瓶沽酒。却著衫来为我寿。者也之何。赚却阎浮世上多。 
减字木兰花（贪）
贪而忘止。贪即生瞋逢饱喜。一逐贪风。恨不当初嫁邓通。 
残杯剩酒。食籍名中犹折寿。若使兼何。他日阴司罪过多。安城食临汝，饰湛之美兼何孟，谓何＿、孟灵休。 
减字木兰花（嗔）
人无常止。暮四朝三时怒喜。怪雨嫌风。高耳皇天下听通。 
刚而使酒。骂坐灌夫忘客寿。＿若予何。夫子雍容语不多。 
减字木兰花（痴）
心如皎止。何必佯痴藏暗喜。聋不听风。要得人情内外通。 
半醨半酒。痴黠恺之真短寿。莫折随何。宁可书痴胜彼多。高祖折随何为腐儒。 
减字木兰花（成败）
纠缠弗止。成是败非生戚喜。既灭灾风。否极还须有泰通。 
祸常因酒。酒亦令人能介寿。成也萧何。败也萧何更是多。 
减字木兰花（荣辱）
贪荣肯止。结绶弹冠王贡喜。稍借天风。便说今年运大通。 
华亭别酒。安得思如亭鹤寿。贵若从何。只恐来生折本多。 
减字木兰花（好恶）
瞻乌爱止。不是檐前闻鹊喜。上下鸣风。以类相从自感通。 
嫌茶爱酒。恶彼芝焚夸柏寿。说汝言何。一切人言口众多。 
减字木兰花（迟速）
未行先止。鱼上竹竿人噪喜。九万鹏风。六月天池一息通。 
邯郸鲁酒。却笑行人陵柏寿。笑彼迟何。不道能行失亦多。 
减字木兰花
圣经五止。止向丘隅黄鸟喜。广大儒风。一贯三才万类通。 
太羹玄酒。圣域能跻民域寿。支派从何。关内濂溪洛涧多。 
减字木兰花
定而后止。善到止时心地喜。鱼跃鸢风。此理照然上下通。 
好如好酒。欲似人常心欲寿。若到兹何。治国治家用处多。 
减字木兰花（已下五首赠刘烟霞）
朱幡归止。却返烟霞寻旧喜。羽帔香风。再拜天门直上通。 
青君赐酒。乞与长生无量寿。更挟仙何。跨鹤凌云洞府多。 
减字木兰花
气升气止。引得丹元童子喜。耳里闻风。知是泥丸一窍通。 
危楼宴酒。不觉黄芽生蕊寿。芽长如何。只觉金花罩体多。 
减字木兰花
琴心和止。姹女与君相对喜。窗牖藏风。每唤其名应即通。 
玉英金酒。更唤黄婆同饮寿。莫讳人何。见说婴儿屋里多。 
减字木兰花
工夫莫止。脱得壳儿方是喜。不识真风。只说双关夹脊通。 
氤氲似酒。元气本同天地寿。君可能何。一跃红楼好处多。 
减字木兰花
擎拳仰止。不是凡人名尹喜。道骨仙风。与帝神游结信通。 
献花跪酒。清彻云璈歌益寿。所愿维何。愿得升平乐事多。 
减字木兰花
雨难禁止。恼得衰翁浑没喜。一夜南风。北望苕溪震泽通。 
只鸡斗酒。且为晚禾生日寿。不奈之何。今岁田畴晚底多。 
减字木兰花（答恕斋问晚禾生日何人设寿席）
寿诗且止。设席肆筵谁助喜。抹月批风。先向天厨号令通。 
满卮天酒。上与天田同日寿。其应维何。寿及天民性命多。 
减字木兰花（简沈都仓）
玉人来止。见说冰翁心甚喜。好个家风。举案齐眉胜敬通。 
华堂举酒。簇簇亲姻相祝寿。善颂言何。桂树鸾鸣子姓多。 
减字木兰花（曾樊子野）
谁来贲止。千里得朋方切喜。汪氏门风。《大学》《中庸》正脉通。 
不妨诗酒。请以还丹为荐寿。已过羊何。绍述韩门得趣多。 
减字木兰花（荷花没浸水中）
凌波不止。少小拍浮荷女喜。出没由风。安得灵犀与暗通。 
龙池醉酒。应是太真羞见寿。不晓谁何。却是浑身一半多。 
减字木兰花（杨梅）
渴心先止。惟有杨家梅可喜。争笑梅风。空怨楼头角数通。 
甜浆酿酒。紫气结成千日寿。不奈人何。化作飞星处处多。 
减字木兰花（谢人和词）
必恭敬止。老子甚为桑梓喜。骏马争风。诗卷人人数百通。 
斗杓挹酒。齐祝乡人箕翼寿。天若言何。更乞文星下照多。 
减字木兰花（同前）
锦囊送止。拆看篇篇珠玉喜。大胜鱼风。韶＿宫商角徵通。 
醉而强酒。有愧多闻张子寿。其哂由何。刻画无盐已甚多。 
减字木兰花（以下竹斋侑酒辞）
竹斋陋止。坐客无毡为客喜。壁不遮风。八达门窗更四通。 
邻家觅酒。赤脚扶翁翁老寿。子曰其何。除却渠侬没事多。 
减字木兰花
荷公临止。宾客惯看儿亦喜。歌雅歌风。《通鉴》《通书》又《史通》。 
欲相酹酒。瓦缶田家羞出寿。甚欲舟何。愧没瑶觞玉斝多。 
减字木兰花
棋枰响止。胜负岂能全两喜。不竞南风。忽尔三生六劫通。 
客方对酒。一片捷音来自寿。甚快人何。大胜呼卢百万多。 
减字木兰花（头劝）
酒巡未止。先说一些儿事喜。别调吹风。佛曲由来自普通|<梁武年号>|。 
长鲸吸酒。面对沈香山刻寿|<坡有寿子由沈香山子赋>|。吸尽如何。吸了西江说甚多。 
减字木兰花（二劝）
酒巡未止。听说二疏归可喜。随意乘风。拄杖深村狭巷通。 
渊明漉酒。更与庞公庞媪寿。切莫讥何|<何充与弟准崇佛，谢氏讥之曰：二何佞佛>|。唤取同来作队多。 
减字木兰花（三劝）
酒巡未止。更号三般杨氏喜|<杨子拜司业，两子登科，号杨三喜>|。上苑春风。宝带灵犀点点通。 
听歌侑酒。富贵两全添个寿。人少兼何。彭祖人言只寿多。 
减字木兰花（四劝）
酒巡未止。说著四并须著喜。好月兼风。好个情怀命又通。 
明朝醒酒。起看佳人妆学寿。定问人何。昨夜何人饮最多。 
减字木兰花（五劝）
酒巡未止。更说五行人听喜。康节淳风。说道诸公运数通。 
乞浆得酒岁在申酋，乞浆得酒。更检戊申前定寿。亥子推何。甲子生年四百多。 
减字木兰花（六劝）
酒巡未止。鼓吹六经为公喜。也没《回风》。只有村中鼓数通。 
长须把酒。自当长头杯捧寿贾长头。问得穷何。一坐靴皮笑面多。 
减字木兰花（七劝）
酒巡未止。且听七言余韵喜。弹到《悲风》。醒酒风吹路必通。 
休休避酒。末后茶仙来献寿。七碗休何。不独茶多酒亦多。 
减字木兰花（八劝）
八巡将止。八节四时人贺喜。汉俗成风。薛老之言贵尚通汉以至日休吏，张扶不肯休，薛宣曰：“人道尚通，宜对妻子，设酒肴，请邻里相笑乐。” 
妻儿设酒。更得比邻相庆寿。虚度时何。只恐妻儿怪汝多。 
减字木兰花（九劝）
九巡将止。留读《九歌》章句喜。尽溘埃风。发轫苍梧万里通。 
楚歌发酒。读到人生何所寿。试问原何。尔独惺然枉了多。 
减字木兰花（十劝）
十巡今止。乐事要须防极喜。|<淳子髡曰：酒极则乱，乐极则悲>|烛影摇风。月落参横影子通。 
粗茶淡酒。五十狂歌供宴寿。敬谢来何。再得寻盟后日多。 
减字木兰花（诸斋作真率会、又用前韵赋木兰花令三首）
陋人居止。旬一集真终日喜。先自薰风堂名。客目轮流次第通。 
昔贤置酒。十老半千年纪寿。知彼由何。真处闲中日月多。 
减字木兰花
鸡鸣弗止。弗到天明心弗喜。投辖成风。壑谷吾公宜弗通。|<伯有嗜酒，为窟室而夜饮，击钟焉。人问公焉在。曰：“吾公在壑谷”，即窟室也>| 
齐盟歃酒。扬觯先听方饮寿。盟载言何。卜昼三杯不用多。|<温公真率约，肴馔不过五品，果实不过五品。真率诗曰：日费须三爵，年支仰数缣>| 
减字木兰花
适然萃止。不待灯花先报喜。不速真风。且免毛生不为通。 
诗歌棋酒。真正清欢真正寿。事事真何。更得真真真更多。 
野庵曲
野叟最昏迷。叹世间、光阴奔走如驰。逢这闲时。忽寻忖、一生里事都非。从头到尾。都改了、重立根基。枕上披衣。浑无寐。时时摩挲行气。 
才睡起。避户扉。爇一炷清香，烟气霏霏。膜拜更归依。冥心坐、看经念佛行持。消除秽恶，光洒洒、禅律威仪。佛力慈悲。愿今世。永没冤债相随。食将惭愧。才饭了、一枕茶香美。迟迟日长，觅伴相对围棋。安排势子。相望相窥。闭心机。输赢成败，却似人居世。跳脱去、唤方帽杖藜。为伴侣、小桥那面一庵儿。登高望远输情思。叹物荣物枯，节换时移。 
春到园中，见寒梅同春雪乱飞。冷艳冰肌。须臾李杏开偏，一日芳菲。和风骀荡，两岸细柳捻金丝。清明时候，景物尤韵媚。 
