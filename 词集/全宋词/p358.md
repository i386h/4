<!-- { "loadSidebar": true } -->
满庭芳（春日过城东旧游）
帘卷疏棂，楼平危堞，几回笋玉凭阑。觅花呼酒，更共理哀弹。暖日柔风好景，行云绕、莺燕翩翩。谁知道，冶游重到，已赋解连环。 
乘云，行处去，花深隔院，应恨春闲。但紫骝嘶度，时望重关。长恨江楼柳老，女郎腰、又负眠三。东城路，一回一感，愁见月儿弯。 
天香（次韵赋牡丹）
雨秀风明，烟柔雾滑，魏家初试娇紫。翠羽低云，檀心晕粉，独冠洛京新谱。沈香醉墨，曾赋与、昭阳仙侣。尘世几经朝暮，花神岂知今古。 
愁听流莺自语，叹唐宫、草青如许。空有天边皓月，见霓裳舞。更后百年人换，又谁记、今番看花处。流水夕阳，断魂钟鼓。 
烛影摇红（月下牡丹）
院落黄昏，残霞收尽廉纤雨。天香富贵洛阳城，巧费春工作。自笑平生吟苦。写不尽、此花风度。玉堂银烛，翠幄画阑，万红争妒。 
那更深宵，寒光幻出清都府。嫦娥跨影下人间，来按红鸾舞。连夜杯行休驻。生怕化、彩云飞去。酒阑人静，月淡尘清，晓风轻露。 
长相思（客中景定壬戌秋）
雾隔平林，风欺败褐，十分秋满黄华。荒庭人静，声惨寒蛩，惊回羁思如麻。庾信多愁，有中宵清梦，迢递还家。楚水绕天涯。黯销魂、几度栖鸦。 
对绿橘黄橙，故园在念，怅望归路犹赊。此情吟不尽，被西风、吹入胡笳。目极黄云，飞渡处、临流自嗟。又斜阳，征鸿影断，夜来空信灯花。 
选冠子（送歌者入闽，用月巢韵）
暝霭迷红，水天笼晓，帆去野潮声急。离鸾独倚，巧燕双飞，忍向东风飘拆。尘销紫曲阑干，筝雁成声，顿成孤臆。叹舟回人远，钿花芗泽，悄无痕踪。 
憔悴损，俊赏杜郎，多情荀令，欲写别愁无力。闽星南转，江月西沈，空拟梦来今夕。古驿荒村，谁怜腻粉风侵，松蝉云湿。但断魂烟浪，痴看桥西落日。 
惜余春慢（春雨）
玉勒丝鞭，彩旗红索，总向愁中休了。偏怜景媚，为甚愁浓，都为雨多晴少。桃杏开到梨花，红印香印，绿平幽沼。也无饶、红药殿春，更作薄寒清峭。 
尘梦里、暗换年华，东风能几，又把一番春老。莺花过眼，蚕麦当头，朝日浓阴笼晓。休恨烟林杜鹃，只恨啼鸠，呼云声杳。到如今，暖霭烘晴，满地绿阴芳草。 
买陂塘（与沈润宇、邓元实同赋）
暮云沈、凄凄花陌，荒苔青润鸳甃。娇红一捻不胜春，苦雨酸雨僝僽。从别后。但暗忆娉婷，几把垂杨蹂。香销韩袖。念莺燕悲吟，凤鸾仙去，空负摘花手。 
铜铺掩，窥见文窗依旧。筝琶尘暗弦绉。欲圆春梦今犹未，怪得西飞太骤。凝伫久。拟待倩、鸿都羽客寻仙偶。青衫湿透。叹玉骨沈埋，芳魂缥缈，何处酹尊酒。 
买陂塘（兵后过旧游）
倚楼西、西风惊鬓，吹回尘思萧瑟。碧桃花下骖鸾梦，十载雨沈云隔。空自忆。漫红蜡香笺，难写旧凄恻。烟村水国。欲闲却琴心，蠹残箧面，老尽看花客。 
河桥侧。曾试雕鞍玉勒。如今已忘南北。人间纵有垂杨在，欲挽一丝无力。君莫拍。浑不似、年时爱听酒边笛。湘帘巷陌。但斜照断烟，谈萤衰草，零落旧春色。 
贺新郎（催花呈赵云舍）
办著春游费。奈狂风吹寒，禁定满城花事。天暝云深时度雨。院落秦筝未试。倩谁趱、杏娇桃媚。韶色三停今过一，只淡黄杨柳装愁思。芳径滑，绣窗闭。 
玉炉闷炷香温被。忆去年、匆匆胜赏，梦沈烟水。遥望秋千新彩索，难把旧痕重系。待暖入、香红十里。别拥双鸾迎素月，教明年、不恨今焦卒。莺共燕，汝知未。 
贺新郎（答赵清远见寄韵）
莫笑刘郎老。老刘郎平生，不是山林怀抱。梦里风云翻海岳，觉后狂歌坠帽。叹几度、荒鸡误晓。天际晴云开五色，纵今年、意气犹年少。机事远，有时到。 
凯歌檄笔凭谁道。对村中、一溪流水，半林斜照。赖有可人堪话旧，时共掀髯绝倒。也来问、衮衣茸帽。聊且问天占百岁，看乾坤、此事如何了。肠断处，春城草。 
贺新郎
醉里江南路。问梅花、经年冷落，几番烟雨。玉骨冰肌终是别，犹带孤山瑞露。想蕴藉、和羹风度。万紫千红嫌妒早，羡仙标、岂比人间侣。聊玩弄，六花舞。 
云寒木落山城暮。忽飘来、暗香万斛，春浮江浦。茅舍竹篱词客老，拟傍东风千树。看好月、亭亭当午。流水村中清浅处，称横斜疏影相容与。时索笑，想应许。 

　
汪元量
满江红（吴江秋夜）
一个兰舟，双桂桨、顺流东去。但满目、银光万顷，凄其风露。渔火已归鸿雁汊，棹歌更在鸳鸯浦。渐夜深、芦叶冷飕飕，临平路。 
吹铁笛，鸣金鼓。丝玉脍，倾香醑。且浩歌痛饮，藕花深处。秋水长天迷远望，晓风残月空凝伫。问人间、今夕是何年，清如许。 
金人捧露盘（越州越王台）
越山云，越江水，越王台。个中景、尽可徘徊。凌高放目，使人胸次共崔嵬。黄鹂紫燕报春晚，劝我衔杯。 
古时事，今时泪，前人喜，后人哀。正醉里、歌管成灰。新愁旧恨，一时分付与潮回。鹧鸪啼歇夕阳去，满地风埃。 
琴调相思引（越上赏花）
晓拂菱花巧画眉。猩罗新翦作春衣。恐春归去，无处看花枝。 
已恨东风成去客，更教飞燕舞些时。惜花人醉，头上插花归。 
长相思（越上寄雪江）
吴山深。越山深。空谷佳人金玉音。有谁知此心。 
夜沈沈。漏沈沈。闲却梅花一曲琴。月高松竹林。 
传言玉女（钱塘元夕）
一片风流，今夕与谁同乐。月台花馆，慨尘埃漠漠。豪华荡尽，只有青山如洛。钱塘依旧，潮生潮落。 
万点灯光，羞照舞钿歌箔。玉梅消瘦，恨东皇命薄。昭君泪流，手捻琵琶弦索。离愁聊寄，画楼哀角。 
好事近（浙江楼闻笛）
独倚浙江楼，满耳怨笳哀笛。犹有梨园声在，念那人天北。 
海棠憔悴怯春寒，风雨怎禁得。回首华清池畔，渺露芜烟荻。 
洞仙歌（BC2E?陵赵府兵后僧多占作佛屋）
西园春暮。乱草迷行路。风卷残花堕红雨。念旧巢燕子，飞傍谁家，斜阳外、长笛一声今古。 
繁华流水去。舞歇歌沈，忍见遗钿种香土。渐橘树方生，桑枝才长，都付与、沙门为主。便关防、不放贵游来，又突兀梯空，楚王宫宇。 
莺啼序（重过金陵）
金陵故都最好，有朱楼迢递。嗟倦客、又此凭高，槛外已少佳致。更落尽梨花，飞尽杨花，春也成憔悴。问青山、三国英雄，六朝奇伟。 
麦甸葵丘，荒台败垒。鹿豕衔枯荠。正朝打孤城，寂寞斜阳影里。听楼头、哀笳怨角，未把酒、愁心先醉。渐夜深，月满秦淮，烟笼寒水。 
凄凄惨惨，冷冷清清，灯火渡头市。慨商女不知兴废。隔江犹唱庭花，余音亹亹。伤心千古，泪痕如洗。乌衣巷口青芜路，认依稀、王谢旧邻里。临春结绮。可怜红粉成灰，萧索白杨风起。 
因思畴昔，铁索千寻，谩沈江底。挥羽扇、障西尘，便好角巾私第。清谈到底成何事。回首新亭，风景今如此。楚囚对泣何时已。叹人间、今古真儿戏。东风岁岁还来，吹入钟山，几重苍翠。 
六州歌头（江都）
绿芜城上，怀古恨依依。淮山碎。江波逝。昔人非。今人悲。惆怅隋天子。锦帆里。环朱履。丛香绮。展旌旗。荡涟漪。击鼓挝金，拥琼璈玉吹。恣意游嫱。斜日晖晖。乱莺啼。 
销魂此际。君臣醉。貔貅弊。事如飞。山河坠。烟尘起。风凄凄。雨霏霏。草木皆垂泪。家国弃。意忘归。笙歌地。欢娱地。尽荒畦。惟有当时皓月，依然挂、杨柳青枝。听堤边渔叟，一笛醉中吹。兴废谁知。 
水龙吟（淮河舟中夜闻宫人琴声）
鼓鞞惊破霓裳，海棠亭北多风雨。歌阑酒罢，玉啼金泣，此行良苦。驼背模糊，马头奁匝，朝朝暮暮。自都门燕别，龙艘锦缆，空载得、春归去。 
目断东南半壁，怅长淮、已非吾土。受降城下，草如霜白，凄凉酸楚。粉阵红围，夜深人静，谁宾谁主。对渔灯一点，羁愁一搦，谱琴中语。 
望江南（幽州九日）
官舍悄，坐到月西斜。永夜角声悲自语，客心愁破正思家。南北各天涯。 
肠断裂，搔首一长嗟。绮席象床寒玉枕，美人何处醉黄花。和泪捻琵琶。 
卜算子（河南送妓移居河西）
我向河南来，伊向河西去。客里相逢只片时，无计留伊住。 
去住总由伊，莫把眉头聚。安得并州快剪刀，割断相思路。 
满江红（和王昭仪韵）
天上人家，醉王母、蟠桃春色。被午夜、漏声催箭，晓光侵阙。花覆千官鸾阁外，香浮九鼎龙楼侧。恨黑风、吹雨湿霓裳，歌声歇。 
人去后，书应绝。肠断处，心难说。更那堪杜宇，满山啼血。事去空流东汴水，愁来不见西湖月。有谁知、海上泣婵娟，菱花缺。 
满江红（吴山）
一霎浮云，都掩尽、日无光色。遥望处、浮图对峙，梵王新阙。燕子自飞关北外，杨花闲度楼西侧。慨金鞍、玉勒早朝人，经年歇。 
昭君去，空愁绝。文姬去，难言说。想琵琶哀怨，泪流成血。蝴蝶梦中千种恨，杜鹃声里三更月。最无情、鸿雁自南飞，音书缺。 
一翦梅（怀旧）
十年愁眼泪巴巴。今日思家。明日思家。一团燕月照窗纱。楼上胡笳。塞上胡笳。 
玉人劝我酌流霞。急捻琵琶。缓捻琵琶。一从别后各天涯。欲寄梅花。莫寄梅花。 
惜分飞（歌楼别客）
燕子留君君欲去。征马频嘶不住。握手空相觑。泪珠成缕。眉峰聚。 
恨入金徽孤凤语。愁得文君更苦。今夜西窗雨。断肠能赋。江南句。 
糖多令（吴江中秋）
莎草被长洲。吴江拍岸流。忆故家、西北高楼。十载客窗憔悴损，搔短鬓、独悲秋。 
人在塞边头。断鸿书寄不。记当年、一片闲愁。舞罢羽衣尘面，谁伴我、广寒游。 
鹧鸪天
潋滟湖光绿正肥。苏堤十里柳丝垂。轻便燕子低低舞，小巧莺儿恰恰啼。 
花似锦，酒成池。对花对酒两相宜。水边莫话长安事，且请卿卿吃蛤蜊。 
眼儿媚
记得年时赏荼コ。蝴蝶满园飞。一双宝马，两行箫管，月下扶归。 
而今寂寞人何处，脉脉泪沾衣。空房独守，风穿帘子，雨隔窗儿。 
忆王孙（集句数首，甚婉娩，情至可观）
汉家宫阙动高秋。人自伤心水自流。今日晴明独上楼。恨悠悠。白尽梨园子弟头。 
忆王孙
吴王此地有楼台。风雨谁知长绿苔。半醉闲吟独自来。小徘徊。惟见江流去不回。 
忆王孙
长安不见使人愁。物换星移几度秋。一自佳人坠玉楼。莫淹留。远别秦城万里游。 
忆王孙
阵前金甲受降时。园客争偷御果枝。白发宫娃不解悲。理征衣。一片春帆带雨飞。 
忆王孙
鹧鸪飞上越王台。烧接黄云惨不开。有客新从赵地回。转堪哀。岩畔古碑空绿苔。 
忆王孙
离宫别苑草萋萋。对此如何不泪垂。满槛山川漾落晖。昔人非。惟有年年秋雁飞。 
