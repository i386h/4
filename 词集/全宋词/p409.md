<!-- { "loadSidebar": true } -->
几欲把、清香换春色。费多少、黄金酬不得。梅雨妒，麦风欺。细腰空恋当心蕊，同时犹结旧年枝。谢家娘，将远寄，待凭谁。 
青门引
手种团团玉。香趁日晴初熟。金刀错落晓霜寒，十分风味，独向暑天足。 
唐君去后云空谷。异事传流俗。刀圭倘是神仙药，地皮卷尽犹飞肉。 
朝中措
龙荪晚颖破苔纹。英气欲凌云。深处未须留客，春风自掩柴门。 
蒲团宴坐，轻敲茶臼，细扑炉熏。弹到琴心三叠，鹧鸪啼傍黄昏。 
临江仙（上元）
人意舒闲春事到，徐徐弄日微云。翠鬟飞绕闹蛾群。烟横沾酒市，风转落梅村。 
岁事一新人半旧，相逢际晚醺醺。花间亭馆柳间门。克除风雨外，排日醉红裙。 
月华清（忆别）
瑟瑟秋声，萧萧天籁，满庭摇落空翠。数遍丹枫，不见叶间题字。人何处、千里婵娟，愁不断、一江流水。遥睇。见征鸿几点，碧天无际。 
怅望月中仙桂。问窃药佳人，谁与同岁。把镜当空，照尽别离情意。心里恨、莫结丁香，琴上曲、休弹秋思。怕里。又悲来老却，兰台公子。 
贺圣朝（春游）
游人拾翠不知远。被子规呼转。红楼倒影背斜阳，坠几声弦管。 
荼コ香透，海棠红浅。恰平分春半。花前一笑不须慳，待花飞休怨。 
鱼游春水（怨别）
池塘生春草。数尽归鸿人未到。天涯目断，青鸟尚赊音耗。晓月频窥白玉堂，暮雨还湿青门道。巢燕引雏，乳莺空老。 
庭际香红倦扫。乾鹊休来枝上噪。前回准拟同他，翻成病了。欲题红叶凭谁寄，独抱孤桐无心挑。眉间翠攒，鬓边霜早。 
海棠春（春景）
柳腰暗怯花风弱。红映秋千院落。归逐燕儿飞，斜撼真珠箔。 
满林翠叶胭脂萼。不忍频频觑着。护取一庭春，莫弹花间鹊。 
鹧鸪天（闺思）
睡鸭徘徊烟缕长。日高春困不成妆。步欹草色金莲润，捻断花鬓玉笋香。 
轻洛浦，笑巫阳。锦纹亲织寄檀郎。儿家闭户藏春色，戏蝶游蜂不敢狂。 
归朝欢（春游）
听得提壶沽美酒。人道杏花深处有。杏花狼藉鸟啼风，十分春色今无九。麝煤销永昼。青烟飞上庭前柳。 
画堂深，不寒不暖，正是好时候。 
团团宝月纤手。暂借歌喉招舞袖。真珠滴破小槽红，香肌缩尽纤罗瘦。投分须白首。黄金散与亲和旧。且衔杯，壮心未落，风月长相守。 
孤鸾（早春）
沙堤香软。正宿雨初收，落梅飘满。可奈东风，暗逐马蹄轻卷。湖波又还涨绿，粉墙阴、日融烟暖。蓦地刺桐枝上，有一声春唤。 
任酒帘、飞劝画楼晚。便指数烧灯，时节非远。陌上叫声，好是卖花行院。玉梅对妆雪柳，闹蛾儿、象生娇颤。归去争先戴取，倚宝钗双燕。 
阮郎归（西湖春暮）
清明寒食不多时。香红渐渐稀。番腾妆束闹苏堤。留春春怎知。 
花褪雨，絮沾泥。凌波寸不移。三三两两叫船儿。人归春也归。 
卜算子慢
璧月上极浦。帆落人挝鼓。石城倒影，深夜鱼龙舞。佳气郁郁，紫阙腾云雨。回首分今古。千载是和非，夕阳中、双燕语。 
向人诉。记玉井辘轳，胭脂涨腻，几许蛾眉妒。感叹息、花好随风去。流景如羽。且共乐升平，不须后庭玉树。 
锦缠道（桑）
雨过园林，触处落红凝绿。正桑叶、齐如沃。娇羞只恐人偷目。背立墙阴，慢展纤纤玉。 
听鸠啼几声，耳边相促。念蚕饥、四眠初熟。劝路旁、立马莫踟躇，是那里唱道秋胡曲。 
满江红（寿傅尚书）
瑞霭秋空，银河里、非烟非雾。应想是、岳钟神秀，再生伊传。昨夜五云随梦入，今朝万象朝元去。正六星、炳炳耀文昌，循初度。 
五马贵，多文富。人品异，心期古。似冰清瑶水，玉森元圃。天子方将循异政，灵孙又合为霖雨。问汾阳、几考在中书，从今数。 
水调歌头（寿赵提刑）
万仞鹅湖顶，千岁矫苍龙。楼台一簇，仙家遥寄五云中。天上朝元佳节，人世生贤华旦，瑞气郁葱葱。六辔耀闽海，列郡喜趋风。 
记昔年，当此际，早梅红。插花饮酒，狂歌醉舞寿昌宫。零落青袍如旧，敛板绣衣庭下，欣见黑头公。王室要师保，叔父忽居东。 
感皇恩（自寿）
深约海棠开，一庭儿女。共插满头笑相语。入春准备了，到今朝团聚。近来都不怕，风和雨。 
一个一杯，君山绿醑。何必贪多似彭祖。但须看遍，子生孙孙生子。便年年拚一醉，花前舞。 
浪淘沙（蜡梅）
娇额尚涂黄。不入时妆。十分轻脆奈风霜。几度细腰寻得蜜，错认蜂房。 
东阁久凄凉。江路悠长。休将颜色较芬芳。无奈世间真若伪，赖有幽香。 
苏幕遮
地偏灵，天应瑞。簇簇银花，团绕真珠蕊。金阙玉楼分十二。要伴姮娥，与月循环睡。 
月如花，花表岁。人道闰年，添个真奇异。不许扬州夸间气。昨夜春风，吹送柴门里。 

　
李谌
水调歌头（次琼山韵）
足迹半天下，家说在琼川。往来无定，蓬头垢面仟憎嫌。挥扫笔头万字，贯穿胸中千古，不记受生年。海角一相遇，缘契似从前。 
钟离歌，吕公篆，醉张颠。恍如赤城龙凤，来过我鲸仙。笑我未离世网，不染个中尘土，饥食困来眠。拟问君家祖，兜率乐天天。 
六州歌头（吊武穆鄂王忠烈庙）
高皇神武，善驾驭豪英。攘北狄，驱群盗，命天膺。救苍生。奈梦绕沙漠，隔温清，屈和好，召大将，归兵柄，列枢庭。公指汴京。威已振河洛，不顾身烹。失一时机会，嗟左衽吾民。痛岳家军。孰扶倾。 
久沉冤愤，七十载，还复遇，帝王真。表遗烈，锡王号，日照临。激士心。始认安刘计，宁祸己，是忠臣。我乘传，访壁垒，想精明。英气凛然若在，仍题扁、昭揭天恩。笑原头芳草，一死不能春。交怨人神。 

　
俞灏
点绛唇
欲问东君，为谁重到江头路。断桥薄暮。香透溪云渡。 
细草平沙，愁入凌波步。今何许。怨春无语。片片随流水。 

　
连久道
清平乐（渔父）
阵鸿惊处。一网沉江渚。落叶乱风和细雨。拨棹不如归去。 
芦花轻泛微澜。蓬窗独自清闲。一觉游仙好梦，任它竹冷松寒。 

　
赵师{睪廾}
减字木兰花
江南春早。春到南枝花更好。不比寻常。深着胭脂学弄妆。 
寿阳开宴。拂拂红霞生酒面。从此溪桥。步障翻腾着绛绡。 

　
宋先生
苏幕遮
气随神，神随气。神气相随，透入泥丸里。长把金关牢锁闭。捉得金晶，暗地添欢喜。 
下辛勤，须发志。十二时中，莫把工夫弃。阴尽阳全神出体。功行成时，名列神仙位。 
丑奴儿
真人本是凡人做，悟者何难。名利如山。隔断神仙路往还。 
谢师指教生死限，长在心间。长在心间。十二时中不暂闲。 
沁园春
速速修行，惜取身中，无价□珍。把金乌玉兔，垆中炼用，阴阳造化，养就阳神。虎啸龙吟丹田里，顶内时时仙乐声。泥丸里，烹煎水火，铅汞成真。夜来端坐澄心神。见真人颜貌新。用河车搬载，充开牛斗，星辰洁皎，光射分明。服了刀圭功成后，自知道、仙班有姓名。诸仙请，待玉皇宣至，朝拜三清。 
武陵春
七返还丹人怎晓，晓后有何难。夜静存神向内观。神水满泥丸。 
搬运金精无夜昼，呼吸不会闲。功行成时出世寰。名姓列仙班。 
武陵春
虎绕龙蟠功最妙，交会在丹田。垆鼎烹煎火自然。日月炼为先。 
认取坎离为造化，真气要还源。向已澄静坐内观。九转炼成丹。 
丑奴儿
河车怎敢停留住，搬入泥丸。水火烹煎。一粒丹砂炼汞铅。 
金丹大药人人有，只要心坚。休说闲言。不走阳精便是仙。 
丑奴儿
因师传说朝元理，昼夜功勤。炼煅成真。偷得阴阳共半斤。 
壶中天地何曾夜，四季长春。洞里光阴。交我如何与世论。 
丑奴儿
夜来子后披衣坐，心定神清。见个真人。脸似胭脂体似银。 
垆中火焰炎炎起，紫气腾腾。一粒丹成。管取飞升上帝京。 
太常引
金丹只在自身中。真水火、炼成功。因遇吕仙公。识返本、还元祖宗。阳全阴尽，神光现处，认得自真容。名姓列仙宫。已跳出、乾坤世笼。 
点绛唇
二气工夫，河车搬入昆仑脑。世人谁晓。此是玄元道。存得阳精，年老身不老。三田饱。行功都了。拂袖游蓬岛。 
点绛唇
这个工夫，因师传授知元祖。论甚子午。说甚龙和虎。 
只在目前，明有神仙路。速修取。有朝归去。消了阴司簿。 
捣练子
真水火，谢师传。黑铅红汞鼎中煎。现神光，满目前。 
丹砂就，是神仙。金鼎捉住寿同天。待功成，玉帝宣。 
临江仙
说甚坎离龙共虎，休言火候周天。阳精不走自神全。双关明有路，真上至泥丸。 
牢锁金关并玉户，日魂月魄烹煎。三宫都满体牢坚。阳神朝上帝，永劫作天仙。 
丑奴儿
金公本是干家子，住在坤宫。真虎真龙。吃尽三尸及九虫。 
丹砂锻炼泥丸里，赫赫长红。一日成功。直见三清太上公。 
浪淘沙
我有一张琴。随坐随行。无弦胜似有弦声。欲对人前弹一曲，不遇知音。 
夜静响琤轰。神鬼俱惊。惊天动地若雷鸣。只候功成归去后，携向蓬瀛。 
浪淘沙
师指炼金丹。牢锁金关。工夫进火莫交闲。向己澄心观内景，闪电眉间。 
妙用在泥丸。神思难看。愚迷不悟隔千山。悟即如同观返掌，出世何难。 
浪淘沙
铅汞要加添。火候频煎。体中气足返阳全。养就婴儿并姹女，同坐同眼。 
髓实自身坚。运满三田。刀圭服了得神仙。只候功成并行满，独步朝元。 
糖多令
搬载渡黄河。金关牢闭锁。运九还、须是功多。光透帘帏红似火。见金钱、万千朵。 
过水涌银波。充开牛斗过。进工夫、□□蹉跎。见个真人便是我。暗欢喜、笑呵呵。 
桃源忆故人
自从师指天机道。万卷仙经都晓。若会运精归脑。颜貌长不老。真铅真汞人知少。乌兔烹煎成宝。身外有身方了。玉帝金书召。 
惜黄花
天机大道。达者稀少。运戊已、龙蟠更虎绕。这一颗丹砂，凡世人难晓。间木金、坎离颠倒。 
阳全阴尽，形容不老。将水火烹煎，自然炉灶。待行功成就，炼无价宝。去朝元、七祖都了。 
阮郎归
一轮明月照三峰。彩霞飞满空。分明见我主人公。明珠透上宫。丹药炼，鼎中红。频频要用功。功成定是出樊龙。闲游仙洞中。 
武陵春
七返阳全阴去尽，精髓满三田。修道无为必自然。论甚后和先。忍取五行真水火，须要认根源。自己丹砂着意看。何用外寻丹。 

　
叶适
西江月（和李参政）
识贯事中枢纽，笔开象外精神。传观弓力异常钧。衣我六铢羞问。 
周后数茎命粒，鲁儒一点芳心。啄残楼老付谁论。谩要睡馀支枕。 

　
王楙
望江南（寿张仪真）
