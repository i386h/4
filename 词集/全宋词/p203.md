<!-- { "loadSidebar": true } -->
卜算子（嘉定癸酉二月雨后到双溪）
渡口唤遍舟，雨后青绡皱。轻暖相重护病躯，料峭还寒透。 
老大自伤春，非为花枝瘦。那得心情似少年，双燕归时候。 
卜算子
散策问芳菲，春半花犹未。蓓蕾枝头怯苦寒，恰似人憔悴。 
人莫恨花迟，天自催寒去。雨意才收日气浓。玉靥红如醉。 
江城子（癸酉春社）
清波渺渺日晖晖。柳依依。草离离。老大逢春，情绪有谁知。帘箔四垂庭院静，人独处，燕双飞。 
怯寒未敢试春衣。踏青时。懒追随。野蔌山肴，村酿可从宜。不向花边拚一醉，花不语，笑人痴。 
虞美人（甲戌正月望后燕来）
镜中失画双青鬓。懒更占花信。小梅半谢雨垂垂。未许轻红破蕾、缀桃枝。 
社前归燕穿帘语。似说人憔悴。自缘老去少欢悰。不是春寒料峭、怯东风。 
南乡子（甲戌正月）
云淡日昽明。久雨潺潺乍得晴。社近东皋农务急，催耕。又见菖蒲出水清。 
池面＿纹平。掠水迎风燕羽轻。试出访寻春色看，相迎。巧笑花枝似有情。 
忆秦娥（甲戌赏春）
胭脂点。海棠落尽青春晚。青春晚。少年游乐，而今慵懒。 
春光不可无人管。花边酌酒随深浅。随深浅。牡丹红透，荼＿香远。 
临江仙（吴宰生日）
欲近上元人意好，月如人意团圆。暖风催趣养花天。三山来鹤驾，万户识凫仙。 
手种河阳桃李树，暂时来看春妍。彩衣一笑棹觥船。明年当此日，人到凤池边。 
好事近（同前）
时节近元宵，天意人情都好。烟柳露桃枝上，觉今年春早。 
遏云一曲凤将雏，疑是在蓬岛。玉笋扶杯潋滟，愿黑头难老。 
水调歌头（留宰生日）
爱日护轻暖，酝造小春时。桃溪云敛，一点郎星吐青辉。炼玉颜容难老，点漆精神如旧，不用摘霜髭。厌薄蓬莱景，戏踏两凫飞。 
潘花底，陶柳外，细民肥。万家喜色，融端气拥牙绯。凭仗春葱洗玉，领略朱樱度曲，引满又何辞。只待琴歌毕，安步上丹墀。 
念奴娇（海棠时过江潭）
晓来雨过，正海棠枝上，胭脂如滴。桃杏不堪来此似，信是倾城倾国。藏韵收香，谁能描貌，阁尽诗人笔。从教睡去，为留银烛终夕。 
不待过了清明，绿阴结子，无处寻春色。簌簌轻红飞一片，便觉临风＿恻。莫道无情，嫣然一笑，也似曾相识。惜花无主，自怜身是行客。 
浪淘沙令（菊）
秋色满东篱。露滴风吹。凭谁折取泛芳卮。长是年年重九日，苦恨开迟。 
因记得当时。共捻纤枝。而今寂寞凤孤飞。不似旧来心绪好，惟有花知。 
采桑子（秋日丁香）
一番飞次春风巧，细看工夫。点缀红酥。此际多应别处无。 
玉人不与花为主，辜负芳菲。香透帘帏。谁向钗头插一枝。 
好事近（早梅）
玉颊映红绡，搀报东风消息。虽则清臞如许，有生香真色。 
相看动是隔年期，忍不饮涓滴。莫待轻飞一片，却说花堪惜。 
临江仙（落梅）
雪片幻成肌骨，月华借与精神。一声羌笛怨黄昏。吹香飘缟袂，脱迹委红裙。 
枝上青青结子，子中白白藏仁。那时别是一家春。劈泥尝煮酒，拂席卧清阴。 
卜算子
腻玉染深红，艳丽难常好。已是人间祓禊时，花亦随春老。 
唤起曲生来，醉赏惟宜早。此去阴晴十日间，点点沾芳草。 
木兰花慢（暮春时在分宁）
博山香雾冷，新雨过、怯单衣。正飞絮＿＿，平芜杳杳，家在天涯。春难住、人易老，又等闲过了踏青时。枝上红稀绿暗，杜鹃刚向人啼。 
依依。谩叹歌生弹铗，尘满弦徽。想北山猿鹤，南溪鸥鹭，怪我归迟。青云事、今已晚，倚小窗、谁与话襟期。对酒有愁可解，擘笺无怨休题。 
小重山（至后一日，长兴赵宰到郡，并招归安、乌程二宰及项广文同饭）
日脚才添一线长。葭灰吹玉管，转新阳。老来添得鬓边霜。年华换，归思满沧浪。 
唤客对凝香。公庭凫骛散，缓行觞。何须红袖立成行。清淡好，胜似听丝簧。 
阮郎归（＿?川作）
几回幽梦绕家山。怯闻梅弄残。潇潇黄落客毡寒。不禁衣带宽。 
身外事，意阑珊。人间行路难。寻思百计不如闲。休贪朱两轓。 
临江仙（莫子章郎中买妾佐酒，魏倅以词戏之，次韵）
试问休官林下去，何人得似高年。壶中不记岁时迁。吹箫新有伴，餐玉共求仙。 
有客尊前曾得见，月眉云鬓娟娟。断肠刺史独无眠。谁能闻一曲，偷向笛中传。 
临江仙
思忆故园花又发，等闲过了流年。休论升擢与平迁。拂衣归去好，无事即神仙。 
况是老人头雪白，羞看红粉婵娟。鸾孤凤只且随缘。莫将桃叶曲，留与世人传。 
水调歌头（送魏倅）
新涨鸭头绿，春满白苹洲。小停画鹢，莫便折柳话离愁。缥缈觚棱在望，不用东风借便，一瞬到皇州。别酒十分酌，何惜覆瑶舟。 
从此去，上华顶，入清流。人门如许，自合唾手复公侯。老我而今衰谢，梦绕故园松菊，底事更迟留。早晚挂冠去，江上狎浮鸥。 
南柯子
天末家何许，津头客未归。柳梢绿暗早莺啼。蝴蝶不知春去、绕园飞。 
选胜多游冶，当垆有丽姝。青翰载酒泛晴晖。不忍十分寥落、负花时。 
好事近
闲日似年长，又在他乡春暮。柳外一声鶗鴂，怨落花飞絮。 
＿罗只似旧时村，佳人在何嵈镠Ｊ晕署芬囊蛏酰鄩厍狎鄘貙?
朝中措
杜鹃声断日曈昽。过雨湿残红。老色菱花影里，客愁蕉叶香中。 
柳梢飞絮，桃梢结子，断送春风莫恨春无觅处，明年还在芳丛。 
南柯子（秀叔娶妇不令人知，）
以小词为贺，因戏之 
对镜鸾休舞，求凰凤自飞。珠钿翠珥密封题。中有鸾笺细字、没人知。 
环佩灯前结，辎軿月下归。笑他织女夜鸣机。空与牛郎相望、不相随。 
朝中措（九月末水仙开）
蔷薇露染玉肌肤。欲试缕金衣。一种出尘态度，偏宜月伴风随。 
初疑邂逅，湘妃洛女，似是还非。只恐乘云轻举。翩在飞度瑶池。 
西江月（用荼＿酿酒饮尽，因成此，谩呈继韩王炎）
蔌蔌落红都尽，依然见此清姝。水沈为骨玉为肤。留得春光少住。 
鸳帐巧藏翠幔，燕钗斜亸纤枝。休将往事更寻思。且为浓香一醉。 
柳梢青（郑宰母生日）
葭管风微。莱衣香软，歌凤将雏。笑酌流霞，问人何处，别有瑶池。 
相将月佩霞裾。领凫舄、归朝玉墀。管取长年，进封大国，稳住清都。 
踏莎行
木落天寒，年华又暮。老来多病须调护。诗编酒＿总无缘，闲中赢得＿腾睡。 
尘暗犀梳，香消翠被。悄无音信来青羽。新愁正上自眉峰，黄昏庭院潇潇雨。 
清平乐（嘉定壬申除夜）
一杯椒醑。惜饮难成醉。爆竹声中人未睡。共道今宵守岁。 
不如且就衾裯。谁能细数更筹。三百六旬过了，明朝却是年头。 
南柯子
山冥云阴重，天寒雨意浓。数枝幽艳湿啼红。莫为惜花惆怅、对东风。 
蓑笠朝朝出，沟塍处处通。人间辛苦是三农。要得一犁水足、望年丰。 
夜行船（贺将使叔成宝相寮）
淡饭粗衣随分过。新成就、庵寮一个。静处藏身，十分自在，只恁么、有何不可。 
过眼空花都看破。红尘外、独行独坐。也没筹量，也没系绊，更觅甚、三乘四果。 
临江仙（和将使许过双溪）
鶗鴂一声春事了，不知苦劝谁归。花梢香露染蔷薇。小梅酸著齿，酒＿正堪携。 
鸭绿一篙新雨过，远山半出修眉。仙翁理棹欲来时。绕檐乌鹊喜，报与主人知。 
蓦山溪（巢安寮毕工）
莺啼花谢，断送春归去。雨后听鹃声，恰似诉、留春不住。韶光易迈，暗被老相催，无个事，没些愁，方是安身处。 
栽松种菊，相对为宾主。终日掩柴扉，但只有、清风时度。不忄欠把酒，又不喜观书，饥时饭，饱时茶，困即齁齁睡。 
忆秦娥
头如雪。尘缘滚滚无休歇。无休歇。买田筑屋，是何时节。 
从今事事都休说。巢安寮里藏疏拙。藏疏拙。许谁为伴，溪山风月。 
满江红（至日和黄伯威）
宦海浮沈，名与字、不能彰彻。青云上、诸公衮衮，难登狭劣。结绶弹冠成底事，解颐折角皆虚说。待黄粱、梦觉始归来，非明哲。 
易消释。空中雪。多亏缺，天边月。算人生必有，衰羸时节。恁是一阳来复后，梅花柳眼先春发。料明年、又老似今年，当休歇。 
玉楼春（丙子十月生）
往年糊口谋升斗。朱墨尘埃沾两袖。黄粱梦断始归来，依旧琴书当左右。 
而今藏取持螯手。林下独居闲散又。问之何以得长年，寡欲少思安老朽。 
玉楼春
大都四绪阴晴半。天上油云舒又卷。若还心也似云闲，老色何由来上面。 
生平辛苦今潇散。得丧荣枯皆历遍。人言不死是神仙，我但耳闻非眼见。 
菩萨蛮（江干）
远风江急潮来晚。晚来潮急江风远。横岸断山青。青山断岸横。 
寄书无雁系。系雁无书寄。归梦只江西。西江只梦归。 
梅花引
裁征衣。寄征衣。万里征人音信稀。朝相思。暮相思。滴尽真珠，如今无泪垂。 
闺中幼妇红颜少。应是玉关人更老。几时归。几时归。开尽牡丹，看看到荼コ。 

　
杨冠卿
如梦令
满院落花春寂。风絮一帘斜日。翠钿晓寒轻，独倚秋千无力。无力。无力。蹙破远山愁碧。 
生查子（闻莺用竹坡韵）
娇莺恰恰啼，过水翻回去。欲共诉芳心，故绕池边树。 
人去绮窗闲，弦断秦筝柱。百啭听新声，总是伤心处。 
前调（忠甫持梅水仙砑笺索词）
消瘦不胜寒，独立江南路。罗袜暗生尘，不见凌波步。 
兰佩解鸣榼，往事凭谁诉。一纸彩云笺，好寄青鸾去。 
前调（赋湘妃鼓瑟笺，湘妃泛莲叶，上有片云擎月）
潇湘日暮时，倚棹蒹葭浦。不见独醒人，愁对湘妃语。 
璧月送归云，一叶莲舟兴。宝瑟奏清商，波底鱼龙舞。 
浣溪沙
洞口春深长薜萝。幽栖地僻少经过。一溪新绿涨晴波。 
惊梦觉来啼鸟近，惜春归去落花多。东风独倚奈愁何。 
浣溪沙（次韩户侍）
银叶香销暑簟清。枕鸳醉倚玉钗横。起来红日半窗明。 
多病情怀无可奈，惜花天气恼余酲。瑶琴谁弄晓莺声。 
霜天晓角（次韵李次山提举渔社词）
渔舟簇簇。西塞山前宿。流水落红香远，春江涨、葡萄绿。 
蕲竹。奏新曲。惊回幽梦独。却把渔竿远去，骑鲸背、钓璜玉。 
卜算子（秋晚集杜句弓买传）
苍生喘未苏，买笔论孤愤，文采风流今尚存，毫发无遗恨。 
凄恻近长沙，地僻秋将尽。长使英雄泪满襟，天意高难问。 
垂丝钓
翠帘昼卷。庭花日影初转。酒力未醒，眉黛还敛。停歌扇。背画阑倚遍。情无限。怅韶华又晚。 
锦鞯去后，愁宽珠袖金钏。碧云信远。难托西楼雁。空写银筝怨。肠欲断。更落红万点。 
菩萨蛮（春日呈安国舍人）
