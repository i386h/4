<!-- { "loadSidebar": true } -->
秋千下、佳期又近。算毕竟、沈吟未稳。不成又是教人恨。待倩杨花去问。 

　
王某
汉宫春（九日登丰乐楼）
手捻黄花，对西风无语，双鬓萧萧。韶华暗中过眼，零落心交。登临把酒，更谁伴、破橘持螯。惟只有，湖边鸥鹭，飞来如受人招。 
往事不禁重省，料绾罗分钿，翠减香销。空向画桥古树，犹系轻桡。西兴渡口，误归帆、几信寒潮。伤情处，淡烟残照，倚阑人共秋高。 

　
h t t p : // hi. baidu .com /云 深 无 迹

程武
念奴娇（题马嵬图）
蜀江城远，想连云危栈，接天穷处。惆怅烟尘回首地，双阙觚棱犹故。龙扈星联，羽林风肃，未放鸾駣去。不堪掩面，泪沾宸袖如雨。 
底事当日昭阳，吹羌鸣羯，涴却霓裳舞。三十六宫春满眼，曾把色嗔香妒。芳草埋情，飞花陨怨，翻被蛾眉误。画图惊见，黯然魂断今古。 
清平乐
曳云摇玉。裙蹙秋绡幅。学得琵琶依约熟。贪按雁沙新曲。 
曲终满院春闲。清颦移上眉山。心事怕人猜破，折花背插云鬟。 
小重山
香减鲛绡添泪痕。彩云长是恨，等间心。玉笙犹记夜深闻。湘水杳，寂寞隔巫云。 
翠被冷重熏。做成归梦了销魂。重杨浓处著朱门。依然是，风雨掩黄昏。 

　
王月山
齐天乐
夜来疏雨鸣金井，一叶舞空红浅。莲渚收香，兰皋浮爽，凉思顿欺班扇。秋光苒苒。任老却芦花，西风不管。清兴难磨，几回有句到诗卷。 
长安故人别後，料征鸿声里，画阑凭偏。横竹吹商，疏砧点月，好梦又随云远。间愁似线。甚击损柔肠，不堪裁翦。听著鸣蛩，一声声是怨。 

　
王万之
踏莎行
柳外寒轻，水边亭小。昨朝燕子归来了。天涯无数旧愁根，东风种得成芳草。 
亭畔秋千，当时欢笑。香肌不满和衣抱。那堪别後更思量，春来瘦得知多少。 

　
钱{宀孙}
踏莎行
征雁云深，乱蛩寒浅。惊心怕见年华晚。萧疏堤柳不禁霜，江梅瘦影清相伴。舞暗香茵，歌阑团扇。月明梦绕天涯远。断肠人在画楼中，东风不放珠帘卷。 

　
陈璧
踏莎行
江阔天低，楼高思迥。春烟蘸淡如秋景。今年芳草去年愁，分明又报明年信。燕子还来，归期未定。可堪醉梦红尘境。世间万事尽消磨，水流不尽青山影。 

　
赵时奚
多丽（西湖）
敛吴云，翠奁推上红晴。渺澄流、鳞光寒碎，远峰螺绀低凝。杏香引、画船影湿，柳阴趁、骄马蹄轻。桥限宽平，堤横南北，去来人入绣围行。渐际晚，梅妆游困，十里曳歌声。苍烟润，飞鸦妒春，一梦催醒。 
认名园、当时宴幸，缆痕犹在危亭。露花浓、静迎直砌，雾藓冷、淡护飞甍。几对东风，留连丽景，年□□老越山青。夜深月、照人依旧，何处最关情。欢娱地，星移世换，客恨还盈。 
汉宫春
霜皎千林，正石桥人静，春满横塘。寒花自开自落，晓色昏黄。明沙暗草，对东风，深锁闲堂。金漏短，江南路远，梦回云冷潇湘。 
重到旧时花下，按玉笙歌彻，月正西廊。亭亭爱伊素影，粉薄新妆。经所瘦损，漫谁知、心事凄凉。休更听，城头画角，一声声断人肠。 
恋绣衾
迢迢江路日又曛。为春迟、长是怨春。小立马、千林下，寄寒香、归赠故人。 
相逢细说经年恨，早匆匆、吹散霁去。算惆怅、芳菲事，粉蝶知、应自断魂。 
恋绣衾
江南烟水几万重。记玉人、花底旧容。待欲寄、飞鸿信，望前山、夕照冷红。 
塞笳月下声凄楚，怨百花、春事梦空。倩谁共、东君说，把阳和、分付朔风。 

　
向希尹
祝英台近
晓帘栊，晴院宇，空鸭冷水。翠被欺寒，娇困未忺起。厌厌两点眉峰，一痕酒晕，正人在、温柔乡里。 
甚情味。羞对钗燕筝鸿，胭脂暗弹泪。欲写吴笺，无处问双鲤。倩他轻薄杨花，与愁结伴，直吹到、那人根底。 
浪淘沙
结客去登楼。谁击兰舟。半篙清涨雨初收。把酒留春春不住，柳暗江头。 
老去怕闲愁。莫莫休休。晚来风恶下帘钩。试问落花随水去，还解西流。 

　
萧元之
渡江云（和清真）
流苏垂翠幰，高低一色，红紫等泥少。香山居士老，柳枝桃叶，飞梗属谁家。好音过耳，任啼乌、怨入芳华。心情懒，笔床吟卷，醉墨戏翻鸦。 
堪嗟。雕弓快马，敕勒追踪，向夕阳坡下。休更忆，青丝络辔，红袖裁纱。司空见惯浑如梦，笑几回、索苇吹葭。山中乐，从渠恣赏莺花。 
菩萨蛮
断红流水香难觅。行云一去无踪迹。杨柳漫遮阑。闲愁付远山。 
玉筝弹未了。倚柱人空老。青子摘来酸。酸心有几般。 
水龙吟（答沈壮可）
人生何必求名，身闲便是名商处。卧云衣袂，何因自染，修涂尘土。世路羊肠，人情狙赋，翻云覆雨。把从前旧梦，倚阑重省，体更错、添笺注。 
况是吾庐江上，也抵得、封侯千户。高眠闲听。邻舟渔唱，倚阑农语。休望当年，溪边俱载，隆中三顾。怕群鸥微觉，见人欲起，背人飞去。 

　
陈成之
小重山
恨入眉尖熨不开。日高犹未肯，傍妆台。玉郎嘶骑不归来。梁间燕，犹自及时回。 
粉泪污香腮。纤腰成瘦损，有人猜。一春那识下香阶。春又去，花落满苍苔。 

　
王师锡
如梦令
竹上一楼岚翠。竹下一渠春水。中有隐人居，破屋数间而已。无事。无事。静夜月明千里。 

　
赵时行
望江南
霜月湿，人睡矮篷秋。惊觉夜深儿女梦，渔歌风起白苹洲。别岸又潮头。 

　
郭某
菩萨蛮
卖饧天气箫声软。午院水沈烟未断。睡起补残眉。红绵入镜迟。 
霎时开笑靥。花上看双蝶。新月上帘钩。相思不断头。 

　
王大简
浣溪沙
拂面凉生酒半醒。廉纤小雨晚初晴。过云无定月亏盈。 
庭户不关春悄悄，阑干倚遍夜深深。几回风竹误人听。 
更漏子
梦期疏，书约误。肠断夜窗风雨。灯晕冷，漏声遥。酒消愁未消。 
想天涯，芳草碧。人与芳春俱客。凭杜宇，向江城。好啼三两声。 

　
刘菊房
蓦山溪
醉魂离梦，捻合难成片。恶味怕黄昏，更西风，梧桐深院。蝉松翠妩，记那日相逢，情缱绻，语玲珑，人静凌波见。 
香云曾约，念阻题红怨。应是绿窗寒，也思郎、云衣谁换。郎今销黯，步楚竹江空，云缥缈，水弥茫，不抵相思半。 

　
杜龙沙
谒金门
阶露重。浥透寻花双凤。天色晴明风不动。薄衫金络缝。 
午枕高云斜纵。一觉风流春梦。起看翻翻帘影弄。夕阳归燕共。 
踏莎行
波暖芹汀，风香兰圃。清尘几点茸茸雨。画船丝竹载梁州，彩旗绳板欢游女。 
修禊初三，禁烟百五。年华恰到风流处。一生只当百回春，一回春到休轻负。 
斗鸡回（夹钟商）
莺啼人起，花露真珠洒。白苎衫，青骢马。绣陌相将，斗鸡寒食下。 
回廊暝色愔愔，应是待、归来也。月渐高，门犹亚。闷剔银缸，漏声初入夜。 
雨淋铃
窗影珑璁，画楼平晓，翳柳啼鸦。门巷渐有新烟，东风定、人扫桐花。峭寒斗减，看旅雁、争起蒹葭。溯断云，多少悲鸣，数行又下远行沙。 
应是故园桃李谢。送清江、一曲阑干下。染翰为春羁，嗟双鬓、客舍成华。绣鞭绮陌，强携酒、来觅吴娃。听扇底、凄惋新声，醉里翻念家。 

　
王苍
诉衷情
补成团扇绣残工。并蒂瑞芙蓉。花心欲就针折，赪玉唾残茸。 
寻断绪，怨西风。寂寥中。两般时候，旧月新霜，晓角昏钟。 

　
宋德广
阮郎归
好风吹月过楼西。楼前人影稀。杜鹃啼断绿杨枝。行人知不知。 
红叶字，断肠诗。从今懒再题。後园零淡胭脂。似君初去时。 

　
李好古
谒金门
花过雨。又是一番红素。燕子归来愁不语。旧巢无觅处。 
谁在玉关劳苦。谁在玉楼歌舞。若使胡尘吹得去。东风侯万户。 

　
黄廷璹
解连环
乍寒帘幕。愁灯花正结，又还轻落。弄瘦影、瓶里梅梢，为谁缀陇头，向来新萼。万古千今。算惟有、别情难托。把潘郎鬓绿，尽付雁声，几度寥寞。扁辰暮江旧泊。记携觞就折，烟翠犹弱。温过却、歌夕吟朝，问天道何时，素纤重握。想得文姬，近更苦、云衣香薄。待更阑、试寻梦境，梦回更恶。 
忆旧游
乍梅黄雨过，偏倚层楼，时舞垂杨。暗绿知谁换，似烟浓雾薄，望眼偏妨。昔人画鷁无数，相引入横塘。纵细切香蒲，重开绛蕊，懒向清觞。 
凄凉。旧游地，谩赋减兰成，才退周郎。总把芳辰误，念纱窗深静，冰簟流光。凤笺试写新句，青羽碧天长。又隐隐城头，随风断角斜照黄。 
宴清都
坠叶窥檐语。风帘薄，递来幽恨无数。牙签倦展，银缸细剔，悄然归旅。声传漏阁偏长，更奈向、潇潇乱雨。想近日，舞袖翻云，吟笺度雪谁顾。 
当时翠缕吹花，东城绣陌，双燕何许。香罗唾碧，睛纱印粉，甚缘重睹。蓝桥镇隔芳梦，念骑省、悲秋漫赋。待倚阑，或遇宾鸿，殷勤寄与。 
兰陵王
絮花弱。吹满斜阳院落。秋千外，无数小舟，绿水溶溶带城郭。流光漫暗觉。辜却。莺呼燕诺。欢游地，都在梦中，双蝶翩翩度帘幕。 
凭谁问康乐。又粉过新梢，红褪残萼。阑干休倚东风恶。怜瑟韵空在，鉴容偷改，青青洲渚偏杜若。故交半寥寞。漂泊。镇如昨。念玉指频弹，珠泪还阁。孤灯隐隐巫云薄。奈别遽无语，恨深谁托。明朝何处，夜渐短，听画角。 
琐窗寒
驻马林塘，还寻旧迹，雨收秋晚。残蕉映牖，强把碧心偷展。记相逢、画堂宴开，乱花影入帘初卷。正小池涨绿，丝纶曾试，事随鸿远。 
凄断。情何限。料素扇尘深，怨娥碧浅。清宫丽羽，漫有苔笺题满。问低墙、双柳尚存，几时艳烛亲共剪。但凝眸，数点遥峰，春色青如染。 
齐天乐
十年汉上东风梦，依然淡烟莺晓。击马桥空，维舟岸易，谁识当时苏小。筹花斗草。任波浴斜阳，絮迷芳岛。笑底歌边，黛娥娇聚怕归早。 
京尘衣袂易染，旧游随雾散，新恨难表。燕子朱扉，梨英翠箔，留得春光多少。睛丝漫绕。料带角香销，扇阴讲杳。细倚秋千，片云天共渺。 

　
陈坦之
塞翁吟
远碧秋痕瘦，楚玉恨赋凄凉。荷雨碎，泣残妆。击愁在垂杨。秋衣拂叠仙栀露，裁云刀尺犹香。诗锦字，献明榼。肯容易相忘。 
思量。空掩抑，分宵缓枕，终不敌、凉谯漏长。自解珮、兰皋去後，渐消灭、香梅酝藉，小杜疏狂。年华驶水，鬓影西风，都付清觞。 
沁园春
睡起闻莺，卷帘微雨，黄昏递愁。正青翰音断，离怀几折，碧云暮合，千里双眸。思发花前，人归雁後，误记归帆天际舟。浑无据，但余香绕梦，频到西楼。 
