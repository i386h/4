<!-- { "loadSidebar": true } -->
临江仙（张静甫之母夫人生日）
天为西南分八使，更分四道蕃臣。争如齿宿彩衣新。亲年开百岁，又见子生孙。 
一度平反供一笑，无边桃李皆春。便归天上极恩荣。为君图寿母，去年曾以寿母图为献。更看太夫人。 
鹧鸪天（叔母生日前数月，西叔方以女妻唐述之，故未聊云云）
遥想庭闱上寿时。芝兰玉树俨成围。问娘鼎鼎修何行，一样都生及第儿。 
春淡沲，日熹微。两头娘子玉东西。一杯更为诸孙寿，子舍新来恰上楣。 
柳梢青
不果，又以简书不克往侍缺，然于怀，再遣小阕，托诸兄代劝。 
记得年年。阿奴碌碌，常在眼前。彩舫吴天，锦轮蜀地，阅尽山川。 
今年苦恋家园。便咫尺、千山万山。但想称觞，三荆树下，丛桂堂边。 
谒金门（次韵虞万州刚简以谒金门曲为叔母寿）
那复有。气味酉农于春酒。犹向故乡怀印绶。相过何日又。 
吐出心肠锦绣。问我阿娘依旧。娘亦祝君如柏寿。相看霜雪后。 
清平乐（即席和李参政壁白笑花）
蓝田玉种。为我酬清供。香压冰肌犹怕重。更倩留仙群捧。 
看花美倩偏工。举花消息方浓。此笑知谁领解，无言独倚东风。 
清平乐（次韵李提刑＿白笑词并呈李参政壁）
谁分天种。来上花鬘供。绿叶素云姿雅重。那得愁心频捧。 
他花自是无工。不关香淡香浓。才问为谁含笑，盈盈靴面＿风。 
临江仙（约李彭州＿兄弟看荔丹有赋）
双荔堂前呼大撇，蚪枝看取垂垂。帝怜尘土著冰姿。故教冻雨过，浴出万红衣。 
绿幄＿圆高下处，中含玉色清夷。＿人应笑太真肥。破除千古恨，须待谪仙诗。 
浣溪沙（李参政壁领客访环湖瑞莲席间索赋）
晓镜摇空髻耸丫。夜盘承露掌分叉。翠芳绰约总无华。 
欲往从之空怅望，潜虽伏矣莫藏遮。淤泥深处瑞莲花。 
浣溪沙（李参政壁赋浣溪沙三首再次韵谢之）
一日嘉名万口传。都凭新乐播芳鲜。非关呈瑞作人妍。 
地褊不妨金步稳，境幽生怕鼓声填。余尊相与重留连。 
浣溪沙
密叶留香护境天。好风时雨媚清涟。亭亭双秀倚湖弦。 
造化曾居公掌握，呈祥宁许百花先。聊占棣蒂芳连。柳子厚《双莲表》：双花擢秀，连蒂垂芳。 
浣溪沙
试问伊谁若是班。二乔铜雀锁孱颜。千年痕露尚余潸。 
羞向眼前供妩媚，独于静处惬幽娴。人情多少逐河间。 
贺新郎（生日谢寓公载酒）
只记来时节。又三年、朱炜过了，恰如时霎。独立薰风苍凉外，笑傍环湖花月。多少事、欲拈还辍。扶木之阴三千丈，远茫茫、无计推华发。容易过，三十八。 
此身待向清尊说。似江头、泛乎不系，扁舟一叶。将我东西南北去，都任长年旋折。风不定、川云如撇。惟有君恩浑未报，又故山、猿鹤催归切。将进酒，缓歌阕。 
满江红（和李参政壁惠生日）
物象芸芸，知几许、功夫来格。更时把、荷衣芰制，从容平熨。云淡天空诗献状，竹深花静机藏密。对窗前、屏岫老仪刑，真颜色。 
商古道，谁俦匹。评今士，谁钧敌。向平舟问雁，久间霜翮。枰上举棋元不定，磨边旋蚁何曾息。傥天公、有意要平治，饶华发。 
念奴娇（送简池宋＿?□□之官即席赋）
修夸人物，元如许、谁把屏星留却。弄破峨眉山月影，似作平分消息。卷雾名谭，翳云长袖，未称三池客。且然袖手，人间烦暑方剧。 
分手未见前期，风前耿耿，目断斜阳角。亦欲乘风归去也，问讯故山猿鹤。＿鼓催鸡，挥弦送雁，转首成乖各。愿加飡饭，书来频寄新作。 
贺新郎（虞万州刚简生日用所惠词韵）
久问闲边著。对沧江、烟轻日淡，雨疏云薄。一片闲心无人会，独倚团团羊角。便舍瑟、铿然而作。容室中间分明见，暮鸢飞、不尽天空阔。青山外，断霞末。 
看来此意无今昨。都不论、穷通得失，镇长和乐。此道舒之弥八极，卷却不盈一握。但长把、根基恢拓。将相时来皆可做，似君家、祖烈弥关洛。康国步，整戎略。 
鹊桥仙（七夕之明日载酒李彭州＿家即席赋）
银潢濯月，金茎团露，一日清于一日。昨宵云雨暗河桥，似划地、不如今夕。 
乘查信断，＿机人去，误了桥边消息。天孙问我巧何如，正为怕、不曾陈乞。 
水调歌头（李彭州＿生日）
促织谁遣妆，唧唧不能休。揽衣起观，四顾河汉淡如油。露下南山荟尉，风抹西湖菱芰，客感浩悠悠。尚此推不去，岁寿两公侯。 
自侯归，闲日月，几春秋。东方千骑，何事白首去为州。会有葛公清侣，携上神仙官府，玉案侍前旒。却袖经纶手，归伴赤松游。 
八声甘州（王总卿□□生日）
自王家无怨住襄城，世总生贤。似谢阶兰玉，马庭梧竹，一一堪怜。富贵关人何事，且问此何缘。又踏前朝脚，领蜀山川。 
点检重关复阁，尚甘棠匝地，乔木参天。中兴规画，父老至今传。六十年，山河未改，只芳菲、不断紧相联。相将又，参陪宰席，还似当年。 
贺新郎（别李参政壁）
此别情何限。最关情、一林醒石，重湖宾雁。几度南楼携手上，十二阑干凭暖。肯容我、樽前疏散。底事匆匆催人去，黯西风、别恨千千万。截不断，整仍乱。 
三年瞥忽如飞电。记从前、心情双亮，意词交划。千古黎苏登临意，人道于今重见。又分付、水流冰泮。满腹余疑今谁问，上牛头、净拭乾坤眼。聊尔耳，恐不免。 
贺新郎（许遂宁奕生日）
多少龙头客。数从前、何官不做，清名难得。万里将＿归报汉，青锁还应催当夕。又一叶、扁舟去国。许史庐前车成雾，未如公、正怕云霄逼。留不尽，二三策。 
一声千里楼前笛。遏天涯、浮云不断，镇长秋色。试上层楼分明看，无数水遥山碧。问此意、有谁曾识。独抱孤衷苍茫外，满阑干，都是长安日。终有待，佐皇极。 
虞美人（和瞻叔兄除夕）
一年一度屠苏酒。老我惊多又。明年岂是更无年。已是虚过、三十八年前。 
世间何物堪称好。家有斑衣老。相期他日早还归。怕似瞻由、出处不曾齐。 
念奴娇（刘左史光祖生日）
岸容山意，随春好，人在春风独立。立尽闲云来又去，目断一天红日。岂不怀归，于焉信宿，此意无人识。只看鬓发，丝丝都为人白。 
风露正满人间，＿＿睡息，浑不知南北。要上南山披荟蔚，谁是同心相觅。天运无穷，事机难料，只有储才急。愿公寿考，养成元＿人物。 
朝中措（和刘左史光祖人日游南山追和去春词韵）
天公只解作丰年。不相冶游天。小队春旗不动，行庖晚突无烟。 
吟须捻断，寒炉拨尽，雁自天边。唤起主人失笑，寒灰依旧重然。|<公所论圣忌日事凡历二十年，而所上疏亦半年余才见施行，故云>| 
洞庭春色（元夕行灯轿上赋洞庭春色呈刘左史）
花帽檐行，宝钗梁畔，还是上元。看去年芳草，如今又绿，当时皓月，此夕仍圆。节序驱人人不解，道岁岁年年都一般。看承处，有烛龙照夜，铁凤连天。 
东风不知倦客，又吹向楼阁山巅。任管弦闹处，诗豪得志，绮罗香里，侠少当权。客与溪翁无一事，但随俗簪花含笑看。无限意，更醉骑花影，饱看丰年。 
鹧鸪天（次韵刘左史光祖自和去年元夕词）
春漏逢欢恐不深。银花火树粲成林。酒中和乐无穷味，烛里光明一寸心。 
金马朔，玉堂寻。风流文献未如今。连宵坐我东风里，春满肝脾月满襟。 
念奴娇（刘左史光祖夫人生日）
刘郎初度随春到，尚记彩衣春立。又上夫人千岁寿，相望不争旬日。琴瑟仪刑，山河态度，长是春风识。都将和气，蒸成满院红白。 
我被五斗红陈，三升官酒，驱到＿城北。解后相逢同一笑，此会几年难觅。宝蜡烧春，花光缟夜，未放觥筹急。天然真乐，傥来知是疣物。 
玉楼春（同官载酒为叔母寿次韵为谢时自潼过遂）
射洪官酒元曾醉。又六十八年重至。长江驿畔水如蓝，也应似、向人重翠。人生岂必高官贵。愿长对、诗书习气。陶家髻子作宾筵，有如个、嘉宾也未。|<外祖谯公，初任射洪簿，再为长江令，叔母生于射洪，故云>| 
贺新郎（叔母生日用许侍郎奕所和去岁词韵为谢）
谁主谁为客。叹人生、别离容易，会逢难得。省户高门十年梦，瞥忽浑如昨夕。风不定、乱云飞急。本自无心图富贵，也元知、富贵无缘逼。且还我，兔园策。 
谁知一曲柯亭笛。向天涯、依然解后，长安本色。怪我阿＿今老眼，已是看朱成碧、但犹记、黄裳曾识。多谢殷勤无以报，愿阿＿、长健如今日。送公去，上霄极。 
洞仙歌（和虞万州刚简所惠叔母生日词韵）
人生一世。如此元如此。造化都从起时起。看庭前桃李，弄蕊开花，还又看，一度成阴结子。 
母寿亲认取，叶叶枝枝，一气分来结成底。更得故人书，遗我新词，把寸心、分明指似。信过眼、浮华几何时，剩培植根心，等闲千岁。 
西江月（妇生日许侍郎奕载酒用韵为谢）
曾记刘安鸡犬，误随鼎灶登仙。十年尘土＿行缠。怪见霞觞频劝。 
会合元非择地，乖逢宁得非天。妇闻风月正女便娟。亲泼床头醅面。 
念奴娇（叔母生日刘左史光祖以余春时所与为寿词韵见贶馥用韵谢之）
梦中犹记，来时路、五马踟蹰攒立。江北城南春澹沲，山锁一天晴日。伊轧征车，徊徨去意，只有东风识。如今远在，谁人伴我浮白。 
天外一曲阳春，依然有脚，来到萱堂北。不是奇情双照亮，肯寄鳞鸿相觅。酒引曹醇，歌翻楚调，触拨归心急。醉魂时绕，莺花世界风物。 
水调歌头（叔母生日）
人道三十九，岁暮日斜时。儿今如许，才觉三十九年非。昨被玉山楼取，今仗牛山挽住，役役不知疲。自己未能信，漫仕亦何为。 
亦何为，应自叹，不如归。问归亦有何好，堂上彩成围。上下东冈南陌，来往北邻西舍，<辶易>地看儿啼。富贵适然耳，此乐几人知。 
蝶恋花（和费五九丈□□见惠生日韵）
早岁腾身阝齐辇路。秋月春风，只作浑闲度。手挟雷公驱电母。袖中双剑蛟龙舞。 
如此壮心空浪许。四十明朝，忍把流年数。又过一番生日去。寿觞羞对亲朋举。 
醉蓬莱（新亭落成约刘左史光祖和见惠生日韵）
又一番雨过，倚阁炎威，探支秋色。前度刘郎，为故园一出。黄发丝丝，赤心片片，俨中朝人物。诗里香山，酒中六一，花前康节。 
倦客才归，新亭恰就，萱径荫浓，＿林香发。尊酒相逢，看露花风叶。跃跃精神，生生意思，入眼浑如涤。更祝天公，收回积潦，放开晴日。久雨，故云。 
江城子（次韵李参政壁见贻生日）
水花湖荡翠连天。记年年。甚因缘。斗鸭阑干，云雾踏青妍。人似风流唐太白，披紫绮，卧青莲。 
