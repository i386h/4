<!-- { "loadSidebar": true } -->
屈曲新堤，占断满村佳气。画檐两行连云际。乱山叠翠水回还，岸边楼阁，金碧遥相倚。 
柳阴低，艳映花光美。好升平、为谁初起。大都风物只由人，旧时荒垒，今日香烟地。 

　
周铢
蓦山溪
松陵江上，极目烟波缈。天际接沧溟，到如今、东流未了。吴樯越橹，都是利名人，空扰扰，知多少，只见朱颜老。 
故园应是，绿遍池塘草。家住十洲西，算随分、生涯自好。渔蓑清贵，休羡谢三郎，红蕖月，白苹风，何似长安道。 

　
王赏
眼儿媚
凌寒低亚出墙枝。孤瘦雪霜姿。岁华已晚，暗香幽艳，自与时违。 
化工放出江头路，沙水冷相宜。东风自此，别开红紫，是处芳菲。 

　
张生
雨中花慢
事往人离，还似暮峡归云，陇上流泉。奈强分圆镜，枉断哀弦。常记酒阑歌畔，难忘月底花前。旧携手处，层楼朱户，触目依然。 
从来惯向，绣帏罗帐，镇效比翼纹鸳。谁念我、而今清夜，常是孤眠。入户不如飞絮，傍怀争及炉烟。这回休也，一生心事，为尔萦牵。 

　
江纬
向湖边（江纬读书堂）
退处乡关，幽栖林薮，舍宇第须茅盖。翠巘清泉，启轩窗遥对。遇等闲、邻里过从，亲朋临顾，草草便成幽会。策杖携壶，向湖边柳外。 
旋买溪鱼，便斫银丝脍。谁复欲痛饮，如长鲸吞海。共惜醺酣，恐欢娱难再。矧清风明月非钱买。休追念、金马玉堂心胆碎。且斗尊前，有阿谁身在。 

　
美奴
卜算子
送我出东门，乍别长安道。两岸垂杨锁暮烟，正是秋光老。 
一曲古阳关，莫惜金尊倒。君向潇湘我向秦，鱼雁何时到。 
如梦令
日暮马嘶人去。船逐清波东注。后夜最高楼，还有思量人否。无绪。无绪。生怕黄昏疏雨。 

　
张扩
殢人娇
深院海棠，谁倩春工染就。映窗户、烂如锦绣。东君何意，便风狂雨骤。堪恨处，一枝未曾到手。 
今日乍晴，匆匆命酒。犹及见、胭脂半透。残红几点，明朝知在否。问何似，去年看花时候。 
殢人娇
多少胭脂，匀成点就。千枝乱、攒红堆绣。花无长好，更光阴去骤。对景忆良朋，故应招手。 
曾记年时，花间把酒。枉淋浪、春衫湿透。文园今病，问远能来否。却道有，荼コ牡丹时候。 

　
赵子崧
菩萨蛮（四时四首?春）
锦如花色春残饮。饮残春色花如锦。楼上正人愁。愁人正上楼。 
晏天横阵雁。雁阵横天晏。思远寄情词。词情寄远思。 
菩萨蛮（夏）
雨荷惊起双飞鹭。鹭飞双起惊荷雨。浓醉一轩风。风轩一醉浓。 
午阴清散暑。暑散清阴午。斜日转窗纱。纱窗转日斜。 
菩萨蛮（秋）
断鸿归处飞云乱。乱云飞处归鸿断。风弄叶翻红。红翻叶弄风。 
柳残凋院后。后院凋残柳。楼外水云秋。秋云水外楼。 
菩萨蛮（冬）
月天遥照寒窗雪。雪窗寒照遥天月。门掩欲黄昏。昏黄欲掩门。 
锦鹓双并枕。枕并双鹓锦。雪鬓整纤琼。琼纤整鬓云。 

　
鉴堂
菩萨蛮（答伯山四时四首?春）
落花丛外风惊鹊。鹊惊风外丛花落。乡梦困时长。长时困梦乡。 
暮天江口渡。渡口江天暮。林远度栖禽。禽栖度远林。 
菩萨蛮（夏）
竹枝高映荷池绿。绿池荷映高枝竹。流水碧浮鸥。鸥浮碧水流。 
酒尊陪旧友。友旧陪尊酒。吟客坐时斟。斟时坐客吟。 
菩萨蛮（秋）
砌风鸣叶繁霜坠。坠霜繁叶鸣风砌。山外水潺潺。潺潺水外山。冷衾愁夜永。永夜愁衾冷。砧响更蛩吟。吟蛩更响砧。 
菩萨蛮（冬）
浦南回桨归庭户。户庭归桨回南浦。帘卷欲晴天。天晴欲卷帘。 
月光交映雪。雪映交光月。残漏怯宵寒。寒宵怯漏残。 

　
梅窗
菩萨蛮（春闺）
碧窗纱透春寒极。极寒春透纱窗碧。谁送缕金衣。衣金缕送谁。 
玉肌生嫩粟。粟嫩生肌玉。温处坐香茵。茵香坐处温。 
菩萨蛮（咏梅）
折来初步东溪月。月溪东步初来折。香处是瑶芳。芳瑶是处香。 
藓花浮晕浅。浅晕浮花藓。清对一枝瓶。瓶枝一对清。 
菩萨蛮（题锦机小轴）
浅红绡透春裁剪。剪裁春透绡红浅。机锦纤情丝。丝情纤锦机。 
意深凭远寄。寄远凭深意。波渺胜愁多。多愁胜渺波。 
菩萨蛮（春晚二首）
点点花飞春恨浅。浅恨春飞花点点。莺语似多情。情多似语莺。 
恋春增酒劝。劝酒增春恋。颦损翠蛾新。新蛾翠损颦。 
菩萨蛮
曲屏春展山浮玉。玉浮山展春屏曲。香鸭瑞云翔。翔云瑞鸭香。 
醉深留客意。意客留深醉。凉枕怯宵长。长宵怯枕凉。 
菩萨蛮（端午）
玉钗松鬓凝云绿。绿云凝鬓松钗玉。双翠碍枝长。长枝碍翠双。 
色丝添意密。密意添丝色。红映袖纱笼。笼纱袖映红。 
西江月（泛湖）
雨过轻风弄柳，湖东映日春烟。晴芜平水远连天。隐隐飞翻舞燕。 
燕舞翻飞隐隐，天连远水平芜。晴烟春日映东湖。柳弄风轻过雨。 
阮郎归（元夕）
皇州新景媚晴春。春晴媚景新。万家明月醉风清。清风醉月明。 
人游乐，乐游人。游人乐太平。御楼神圣喜都民。民都喜圣神。 

　
欧阳珣
踏莎行
雁字成行，角声悲送。无端又作长安梦。青衫小帽这回来，安仁两鬓秋霜重。 
孤馆灯残，小楼钟动。马蹄踏破前村冻。平生牵系为浮名，名垂万古知何用。 

　
万俟咏
蓦山溪（桂花）
芳菲叶底。谁会秋江意。深绿护轻黄，怕青女、霜侵憔悴。开分早晚，都占九秋天，花四出，香七里。独步珠宫里。 
佳名岩桂。却是因遗子。不见月中来，又那得、萧萧风味。霓裳旧曲，休问广寒人，飞太白，酬仙蕊。香外无香比。 
临江仙
寒甚正前三五日，风将腊雪侵寅。彩鸡缕燕已惊春。玉梅飞上苑，金柳动天津。 
□□□□□□□，□□□□□□。□□□□□□□。春盘共饤饾，绕坐庆时新。 
雪明鳷鹊夜慢
望五云多处春深，开阆苑、别就蓬岛。正梅雪韵清，桂月光皎。凤帐龙帘萦嫩风，御座深、翠金问绕。半天中、香泛千花，灯挂百宝。 
圣时观风重腊，有箫鼓沸空，锦绣匝道。竞呼卢、气贯调欢笑。暗里金钱掷下，来待燕、歌太平睿藻。愿年年此际，迎春不老。 
凤皇枝令
自腊月十五日放灯，纵都夹人夜游。妇女游者，珠帘下邀住，饮以金瓯酒。有妇人饮酒毕，辄怀金瓯。左右呼之，妇人曰：妾之夫性严，今带酒容，何以自明。怀此金瓯为证耳。隔帘闻笑声曰：与之。其词曰。 
人间天上。端楼龙凤灯先赏。倾城粉黛月明中，春思荡。醉金瓯仙酿。 
一从鸾辂北向。旧时宝座应蛛纲。游人此际客江乡，空怅望。梦连昌清唱。 
南歌子
梅夏暗丝雨，麦秋扇浪风。香芦结黍趁天中。五日凄凉今古、与谁同。下缺。 
明月照高楼慢（中秋应制）
平分素商。四垂翠幕，斜界银潢。颢气通建章。正烟澄练色，露洗水光。明映波融太液，影随帘挂披香。楼观壮丽，附霁云、耀绀碧相望。 
宫妆。三千从赭黄。万年世代，一部笙簧。夜宴花漏长。乍莺歌断续，燕舞回翔。玉座频燃绛蜡，素娥重按霓裳。还是共唱御制词，送御觞。 
尉迟杯慢
碎云薄。向碧玉枝缀万萼。如将汞粉匀开，疑使柏麝薰却。雪魄未应若。况天赋、标艳仍绰约。当暄风暖日佳处，戏蝶游蜂看着。 
重重绣帟珠箔。障秾艳霏霏，异香漠漠。见说徐妃，当年嫁了，信任玉钿零落。无言自啼露萧索。夜深待、月上阑干角。广寒宫、要与姮娥，素妆一夜相学。 
钿带长中腔
簇真香。似风前拆麝囊。嫩紫轻红，间斗异芳。风流富贵，自觉兰蕙荒。独占蕊珠春光。 
绣结流苏密致，魂梦悠飏。气融液散满洞房。朝寒料峭，殢娇不易当。着意要得韩郎。 
春草碧
又随芳绪生，看翠霁连空，愁遍征路。东风里，谁望断西塞，恨迷南浦。天涯地角，意不尽、消沉万古。曾是送别长亭下，细绿暗烟雨。 
何处。乱红铺绣茵，有醉眼荡子，拾翠游女。王孙远，柳外共残照，断云无语。池塘梦生，谢公后、还能继否。独上画楼，春山暝、雁飞去。 
三台（清明应制）
见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。 
乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。 
正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。 
恋芳春慢（寒食前进）
蜂蕊分香，燕泥破润，暂寒天气清新。帝里繁华，昨夜细雨初匀。万品花藏四苑，望一带、柳接重津。寒食近，蹴踘秋千，又是无限游人。 
红妆趁戏，绮罗夹道，青帘卖酒，台榭侵云。处处笙歌，不负治世良辰。共见西城路好，翠华定、将出严宸。谁知道，仁主祈祥为民，非事行春。 
安平乐慢（都门池苑应制）
瑞日初迟，绪风乍暖，千花百草争香。瑶池路稳，阆苑春深，云树水殿相望。柳曲沙平，看尘随青盖，絮惹红妆。卖酒绿阴傍。无人不醉春光。 
有十里笙歌，万家罗绮，身世疑在仙乡。行乐知无禁，五侯半隐少年场。舞妙歌妍，空妒得、莺娇燕忙。念芳菲、都来几日，不堪风雨疏狂。 
卓牌儿（春晚）
东风绿杨天，如画出、清明院宇。玉艳淡泊，梨花带月，胭脂零落，海棠经雨。单衣怯黄昏，人正在、珠帘笑语。相并戏蹴秋千，共携手、同倚阑干，暗香时度。翠窗绣户。路缭绕、潜通幽处。断魂凝伫。嗟不似飞絮。闲闷闲愁，难消遣、此日年年意绪。无据。奈酒醒春去。 
昭君怨
春到南楼雪尽。惊动灯期花信。小雨一番寒。倚阑干。 
莫把阑干倚。一望几重烟水。何处是京华。暮云遮。 
昭君怨
一望西山烟雨。目断心飞何处。天外白云城。几多程。 
谩记阳关句。衣上粉啼痕污。陇水一分流。此生休。 
诉衷情（送春）
一鞭清晓喜还家。宿醉困流霞。夜来小雨新霁，双燕舞风斜。 
山不尽，水无涯。望中赊。送春滋味，念远情怀，分付杨花。 
梅花引（冬怨）
晓风酸。晓霜乾。一雁南飞人度关。客衣单。客衣单。千里断魂，空歌行路难。 
寒梅惊破前村雪。寒鸡啼破西楼月。酒肠宽。酒肠宽。家在日边，不堪频倚阑。 
忆秦娥（别情）
千里草。萋萋尽处遥山小。遥山小。行人远似，此山多少。 
天若有情天亦老。此情说便说不了。说不了。一声唤起，又惊春晓。 
忆少年（陇首山）
