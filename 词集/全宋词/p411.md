<!-- { "loadSidebar": true } -->
看来毕竟此花强。祗是欠些香。诮一似当年，五陵公子，却厌膏梁。肯来水边竹下，与幽人、相对说凄凉。只恐夜深花睡，五更微有清霜。
菩萨蛮
东风去了秦楼畔。一川烟草无人管。芳树雨初晴。黄鹂三两声。
海棠花已谢。春事无多也。只有牡丹时。知他归不归。
贺新郎（寿王侍郎简卿）
某兹者共沉某官道协降神，祥开诞旦。五百年而名世，允谓间生；八千岁而为春，定膺难老。俯仰都无于愧怍，谤谗何损于忠良。却雁鹜而暂得闲身，对龟鹤而永绥眉寿。辄陈俚语，上祝台躔。狂斐是惭，览掷为幸。
小队停钲鼓。向沙边、柳下维舟，庆公初度。平尽群蛮方易镇，此事多应有数。奈自古、功成人妒。君看乐羊中山役，任谤书、盈箧终无据。千载下，竟谁与。
诗中带得西山雨。指天台、雁荡归欤，寿乡深处。缓急朝廷须公出，更作中流砥柱。笑痴騃、纷纷儿女。多少人间不平事，有皇天、老眼能区处。挥玉斝，听金缕。
贺新郎（题吴江）
重唤松江渡。叹垂虹亭下，销磨几番今古。依旧四桥风景在，为问坡仙甚处。但遗爱、沙边鸥鹭。天水相连苍茫外，更碧云、去尽山无数。潮正落，日远暮。
十年到此长凝伫。恨无人、与共秋风，鲙丝莼缕。小转朱弦弹九奏，拟致湘妃伴侣。俄皓月、飞来烟渚。恍若乘槎河汉上，怕客星、犯斗蛟龙怒。歌欸乃，过江去。
贺新郎（赠建康郑玉脱籍）
郑玉非娼女。叹尘缘未了，飘零被春留住。肠断胭脂坡下路。成甚心情意绪。生怕入、梨园歌舞。寂寞阳台云雨散，算人间、谁是吹箫侣。空买断，两眉聚。
新来镜里惊如许。暗伤怀、莺老花残，几番春暮。事逐孤鸿都已往，月落千山杜宇。念脩竹、天寒何处。不念琐窗并绣户，妾从前、命薄甘荆布。谁为作，解绦主。
念奴娇（送张明之赴京西幕）
艅艎东下，望西江千里，苍茫烟水。试问襄州何处是，雉堞连云天际。叔子残碑，卧龙陈迹，遗恨斜阳里。后来人物，如君瑰伟能几。
其肯为我来耶，河阳下士，正自强人意。勿谓时平无事也，便以言兵为讳。眼底山河，楼头鼓角，都是英雄泪。功名机会，要须问闲先备。
念奴娇（感怀呈洪守）
吴山青处，恨长安路断，黄尘如雾。荆楚西来行堑远，北过淮堧严扈。九塞貔貅，三关虎豹，空作陪京固。天高难叫，若为得诉忠语。
追念江左英雄，中兴事业，枉被奸臣误。不见翠华移跸处，枉负吾皇神武。击楫凭谁，问筹无计，何日宽优顾，倚筇长叹，满怀清泪如雨。
念奴娇（长沙赵师席上作）
西风何事，为行人扫荡，烦襟如洗。垂涨蒸澜都卷尽，一片潇湘清泚。酒病惊秋，诗愁入鬓，对景人千里。楚宫故事，一时分付流水。
江上买取扁舟，排云涌浪，直过金沙尾。归去江南丘壑处，不用来寻月姊。风露杯深，芙蓉裳冷，笑傲烟霞里。草庐如旧，卧龙知为谁起。
满江红（题快阁和徐宰韵）
快阁东西，鸥边问、晚晴可喜。鸥解语、既盟之后，两翁曾倚。笛弄惯听黄鲁直，履声深识徐渊子。添我来、相对两忘机，真相似。
也不种，闲桃李。也不玩，佳山水。有新诗字字，爱民而已。一片心闲秋水外，三年人在春风里。涨一篙、江水送归鸿，明朝是。
满江红（春晚）
着意留春，留不住、春归难恋。最苦是、梅天烟雨，麦秋庭院。嫩竹阴浓莺出谷，柔桑采尽蚕成茧。奈沉腰、宽尽有谁知，难消遣。
幽阁恨，双眉敛。香笺寄，飞鸿远。向风帘羞见，一双归燕。翠被闲将情做梦，青楼赚得恩成怨。对尊前、莫惜唤琼姬，持杯劝。
霜天晓角（题蛾眉亭）
倚空绝壁。直下江千尺。天际两蛾凝黛，愁与恨、几皋极。
暮潮风正急。酒醒闻塞笛。试问谪仙何处，青山外、远烟碧。
诉衷情（客中）
征衣薄薄不禁风。长日雨丝中。又是一年春事，花信到梧桐。
云漠漠，水溶溶。去匆匆。客怀今夜，家在江西，身在江东。
江神子（洪守出歌姬就席口占）
华堂深处出娉婷。语声轻。笑声清。燕语莺啼，一付春情。恰似洛阳花正发，见花好，不知名。
金瓯盛酒玉纤擎。满盈盈。劝深深。不怕主人，教你十分斟。只怕酒阑歌罢后，人不见，暮山青。
系裙腰（愁别）
山儿矗矗水儿清。船儿似叶儿轻。风儿更没人情。月儿明。厮合造、送人行，眼儿蔌蔌泪儿倾。灯儿更冷清清。遭逢着雁儿，又没前程。一声声。怎生得、梦儿成。
永遇乐（春暮有怀）
青幄蔽林，白毡铺径，红雨迷楚。画阁关愁，风帘卷恨，尽日萦情绪。阳台云去，文园人病，寂寞翠尊雕俎。惜韶容、匆匆易失，芳丛对眼如雾。
巾欹润里，衣宽凉渗，又觉渐回骄暑。解箨吹香，遗丸荐脆，小芰浮鸳浦。画栏如旧，依稀犹记，伫立一钩莲步。黯销魂，那堪又听，杜鹃更苦。
菩萨蛮（怨别）
吹箫人去行云杳。香篝翠被都闲了。叠损缕金衣。是他浑不知。
冷烟寒食夜。淡月梨花下。犹自软心肠。为他烧夜香。
江神子
东风吹梦落巫山。整云鬟。却霜纨。雪貌冰肤，曾共控双鸾。吹罢玉箫香雾湿，残月坠，乱峰寒。
解珰回首忆前欢。见无缘。恨无端。惟悴萧郎，赢得带围宽。红叶不传天上信，空流水，到人间。
蝶恋花
小立东风谁共语。碧尽行云，依约兰皋暮。谁问离怀知几许。一溪流水和烟雨。
媚荡杨花无着处。才伴春来，忙底随春去。只恐游蜂粘得住。斜阳芳草江头路。
一剪梅
唱到阳关第四声。香带轻分。罗带轻分。杏花时节雨纷纷。山绕孤村。水绕孤村。
更没心情共酒尊。春衫香满，空有啼痕。一般离思两销魂。马上黄昏。楼上黄昏。
沁园春（庆彭司户）
闻道参军，今日垂弧，胜如去年。正新颁蓝绶，天香芬馥，初开黄牒，御墨新鲜。鼻祖登科，已逾百载，衣钵于今喜再传。图南事，看搏风九万，击水三千。
官曹小试民编。有奕世甘棠在道边。向樽前有兴，细斟清E94C，琴中得趣，缓拂朱弦。东观酬书，西垣草制，此去掀腾好看鞭。应难老，信君家眉寿，自有篯山。
好事近（庆祝司理）
春事恰平分，南极夜来星瑞。闻道都曹初度，拥万红千翠。
长才杰出应时须，一郡赖纲纪。看即诏还入观，上鸳行班里。
沁园春（寿共大卿恕齐治易）
周易一书，更三圣人，深切著明。凡变通动静，有形有象，盈虚消息，时止时行。天相名卿，日探妙趣，往古来今无两心。褰帷暇，手韦编不置，聊以娱情。
如今祝寿殷勤。请得以推评理致新。看九重有命，晋侯锡马，三公论道，鼎足承君。同厥震男，拔乎泰茹，玉笋班中联步什疑误。贤奋建，定丰亨豫大，扬夬王庭。
喜迁莺（寿令人）
祥云笼昼。正梅花弄粉，岁寒时候。长记今朝，瑶台仙子，降作人间明秀。四德生来全备，绿鬓年年依旧。更满目，儿妇儿孙，林罗前后。
知否。笙歌奏。去岁芳筵，好事今年又。寿烛高烧，寿词齐唱，满劝长生酒。元自荣华富贵，况复康宁福寿。愿此去，等鹤算龟龄，天长地久。
鹧鸪天
帘幕祥风动玉钩。凤箫声彻瑞烟浮。萧郎玉女来相会，今日齐眉醉玉楼。
同富贵、共风流。一封花诰一封侯。更须有子腰金斗，镜里双鸾到白头。
满江红（寿郡幕）
过了烧灯，杨柳外、无边春色。庆初度、香浮东阁，瑞呈南极。翰墨场中推老手，曾魁多士催勍敌。到而今、官簿在天台，神仙籍。
和月倚，南坡石。滴露点，床头易。看白头红颊，目光摇碧、富贵康强仍有子，人生似此应难得。更摩挲、铜狄说当年，真消息。
好事近（二月十八日）
桃李缘阴浓，屈指中和三六。恰是仙翁初度，霭瑞烟芬馥。
歌喉宛转绕华堂，总是长生曲。他日临清亭上，看儿孙朝服。
满江红（寿留守正?月初三）
凤历更端，才信宿、年华方好。深院宇、祥风飘荡，瑞烟缭绕。闻道君侯当诞日，欢声解压春寒峭。更九衢、烟火近元宵，闻嬉笑。
人正在，蓬莱岛。烧绛蜡，斟清醥。听清歌丰曲，一声云杪。奠枕江淮无一事，留都宫殿千门晓。看赐环、千岁侍君王，人难老。
念奴娇（寿尚倅?三月初一）
一番春事，到芗林、更两日重三节。百品名花饶笑处，喜遇诞弥佳月。巢叶灵龟，舞琴野鹤，总是千年物。来为公寿，纶巾长映华发。
平生圣处工夫，道□深味，胸次真冰雪。高蹈丘园还谢了，枚叟蒲轮朝谒。时上篮舆，相随孙子，庆满床簪笏。南丰道价，敬持一瓣香爇。
满江红（寿胡漕?六月初一）
夜半天风，吹佩玉、列仙初度。又恰是、人间六月，叶蓂方吐。黄纸除书惊乍到，青毡旧物欣重睹。拥皇华、玉节待清秋，江南去。
招壮士，增玉旅。漕廪粟，资淮浦。济江南嘉绩，久闻当宁。明弼堂前山满眼，来鸿庭后花无数。看召环、即到寿星边，朝明主。
醉蓬莱（寿七十一?九月十八）
昨长庚入梦，昴宿呈祥，岳神钟秀。降产英贤，信道由天祐。蓂荚飞三，九秋将暮，遇称觞时候。香爇沉檀，曲调金缕，满斟春酒。
试纪绛年，六身二首，甲子方延，才经八九。款醉蓬莱，寿与天长久。桂子青春，兰孙方茂，谅箕裘方绍。折桂来秋，成名指日，家毡复旧。
浣溪沙（韩彦古）
一缕金香永夜清。残编未掩古琴横。绣衾寒拥宝缸明。
坐听竹风敲石磴，旋倾花水漱春酲。落梅和雨打帘声。

　
张祥
水调歌头
为爱龙山胜，小队一登临。冯仙洞府安在，抉石试幽寻。商略生平事业，摆脱人间尘土，欲与断丝芩。泉响似相答，未可启归心。 
中原地，禾黍茂，犬羊腥。君王梦想豪杰，有待扫妖氛。缚虎正须人手，跨鹤缓酬凤志，行矣勿因循。夜半遣雷雨，助我作秋成。 

　
张履信
柳梢青
雨歇桃繁，风微柳静，日淡湖湾。寒食清明，虽然过了，未觉春闲。 
行云掩映春山。真水墨、山阴道间。燕语侵愁，花飞撩恨，人在江南。 
谒金门
春睡起。小阁明窗儿底。帘外雨声花积水。薄寒犹在里。 
欲起还慵未起。好是孤眠滋味。一曲广陵应忘记。起来调绿绮。 
广陵应忘记。起来调绿绮。 

　
赵昂
婆罗门引
暮霞照水，水边无数木芙蓉。晓来露湿轻红。十里锦丝步障，日转影重重。向楚天空迥，人立西风。 
夕阳道中。叹秋色、与愁浓。寂寞三千粉黛，临鉴妆慵。施朱太赤，空惆怅、教妾若为容。花易老、烟水无穷。 

　
徐必
谒金门（题沅州幽兰铺壁）
秋欲暮。路入乱山深处。扑面西风吹雾雨。驿亭欣暂驻。 
可惜国香风度。空谷寂寥谁顾。已作竹枝传楚女。客愁推不去。 
谒金门
春欲半。重到寂寥山馆。修竹连山青不断。谁家门可款。 
红晕花梢未半。绿蘸柳芽犹短。金缕香消春不管。素蟾光又满。 

　
李壁
