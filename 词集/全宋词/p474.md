<!-- { "loadSidebar": true } -->
虞美人（寿女人?二月十一）
搀先四日花朝节。红紫争罗列。传言玉女降生朝。箕宿光联婺宿、灿云霄。 
媥衣红袖齐歌舞。称颂椒觞举。君仙列侍宴瑶池。王母麻如同寿、更无期。 

　
三槐
百安谣（寿主簿?二月廿一）
武夷秀气，萃君家、春芭融和时节。赏了花朝才六日，曾记挺生英杰。量吸鲸川，志吞牛渚，标格冰壶洁。台星明处，年年辉映南极。 
须信早晚横翔，云霄直上，宁久栖鸾棘。富贵荣华年正少，谢砌芝兰秀发。行及瓜期，荣趋花县，百里民怀德。交腾荐剡。褒迁大振勋业。 

　
程东湾
沁园春（二月廿七）
毓德婺虚，联辉魁宿，天启儒英。正仲春蓂阶，三留叶秀，晓来蓬矢，六挂门荣。星昴庭萧，神嵩降甫，怎似今朝记始生。当此际，有满城和气，万井欢声。 
龚黄政事勋名。镜里文书史胆惊。况百年经界，于今修复，四贤道学，至此彰明。月封艳阳，日逢初度，紫诏入行催观玉京。黄堂上、寿觞称处，介福邦民。 

　
张倅
百字谣（寿叶教?三月初九）
榆烟新起，正清明节过，翠蓂九叶。欣会谪仙初度日，凤穴产真鸑鷟。心肠琅琅，文章锦绣，看镜期勋业。暂居马帐，后知有赖先觉。 
可想大器晚成，功名有志，未逊苏秦学。奈不在身先在子，果向秋风抟鹗。诗酒琴棋，风花雪月，养浩全真乐。寿觞五福，太公须遇文猩。 

　
胡德芳
水调歌（寿黄邦彦?四月初八）
湛湛玉清水，矗矗炼丹山。秀环侯泮，广文分得括苍仙。虞殿薰风初入。尧陛祥蓂七叶，此际庭真贤。学术瑞王国，声誉蔼人寰。绿槐宫，丹桂殿，杏花坛。英华粲发，聊将文教布龙藩。我亦执经北面，喜见发祥南斗，再拜祝长年。丹诏烂鸦墨，绿发映貂蝉。 

　
赵宰
声声慢（寿吴宪?四月十三）
洞宾仙客，诞节明朝，方齐自号今日称觞。为月金丹，希年近也康强。平生铁石肺腑，肯依阿、贪恋朝行。芹溪上，把等闲出处，付与沧浪。 
花竹午桥匆倩，身退静、功名大耐偏长。济世经纶，暂时收敛何妨。黄扉有分须到，况玉皇、久待平章。康时了，万千年、姓字弥香。 

　
张宰
满庭芳（寿字守?四月十四）
气吐虹霓，笔飞鸾凤，从来锦绣文章。谪仙才调，复见庆流芳。向自题名雁塔，不十载、德播河阳。慰民望，一麾出守，风月任平章。 
清和，时欲半，吕仙庭日，正比相当。欣逢初度旦，敢献椒觞。只恐经纶大手，应休期、便趣曹装。愿箕宿，照临南极，拱北远流光。 

　
梁大年
满江红（寿太守?四月三十）
九十炎光，又过了、三分之一。记当年光际，诞生良弼。崧岳降神钟秀气，孕成间世真英杰。妙文章、拾芥立功名，谁能敌。 
周孔业，邹轲质。伊尹志，渊明节。袖经纶妙手，屡投班笔。富贵一朝知已逼，封侯谈笑真堪觅。信功名、管取出长年，看箕翼。 
水调歌头（寿隐者?十一月初七）
南极寿星现，佳气蔼庭除。谁为绛人甲子，为我一轩渠。恰喜亥成二首，还庆阳来七日，和气渐舒徐。敬为图南祝，一瓣问兴居。 
傲松筠，抚龟鹤，乐蓬壶。斑衣戏舞，春满兰玉正森如。却忆杜陵老子，因羡碧山学士，茅屋换银鱼。何似温柔地，丝竹伴琴书。 

　
鼓峰
烛影摇红（五月初三）
风入虞弦，麦秋向晚梅天润。彩丝长命斗新奇，还是端阳近。想见瑶池仙韵。对蟠桃、朱颜相映。篆飘宝鼎，酒满霞觞，黄堂深静。 
超悟真筌，凤归不作登台恨。庆余有子在河图，详试龚黄政。好是棠阴清永。且游戏、壶中光景。会有飞诏，却奉轻轩，天朝归观。 

　
程霁岩
水龙吟（寿吴尉?七月初一）
夏秋晦朔之间，伊谁为作交承主。颙昂仙伯，挺生此日，宝凉饯暑。绛县才能人，问将甲子，恰今岁岁数。举香山晏会，才先一载，愚深幸、获叨预。 
何以寿君初度。愿朱颜、年年如许。棘栖鸾凤，瑞浮鸂鶒，争如燕处。双桂渐香，灵椿好在，福全九五。向画堂深处，不妨重按，旧时歌舞。 
满庭芳（寿徐佑卿?七月初五）
一叶鸣秋，五蓂纪瑞，申月还庆生申。巍巍郎宿，辉映寿星明。一段精神玉立，秋潭自、足副徽称。长生箓，只在公丹府，何待祝修龄。 
粉垣，才过了，便持荷橐，光近枫宸。况金瓯将启，庆满槐庭。朝旆行行入待，彩衣映、衮冕辉新，从今去，相门出相，未数汉韦平。 

　
翠微翁
水调歌头（贺赵可父?七月初六）
蓂荚才开六，宝历已当千。人间收尽繁溽，凉意入琴弦。尽道荐衡交剡，更值生申时节，喜色动闾阎。终夜望银汉，文宿贯台躔。定燕秦，封晋魏，信当然。处处红莲开幕，曹掾岂能淹。见说玉堂飞诏，已许金闺通籍，蓬岛伴神仙。来岁寿卮酒，应醉御炉烟。 

　
菊翁
朝中措（庆友人?八月十三）
桂花庭院是蓬壶。行地列仙图。月姊搀先两日，捧觞来庆垂弧。埙篪伯仲，翁前再拜，彩袖嬉娱。人羡一经教子，君今满屋皆书。 

　
赵佥判
水龙呤（寿太守?九月初一）
老人星照螺川，丽谯瑞霭笼晴昼。使君初度，满城和气，欢声盈口。篱菊浮金，茱萸泛紫，重阳时候。算年年长是，节前八日，先满□空格据律补、为公寿。 
一代文章山斗。拥朱幡、暂劳分守。崇墉万堞，浮梁千丈，此恩难朽。褥袴方谣，丝纶已下，即登班首。看明年今日，开筵凤池，赐黄封酒。 

　
李慧之
沁园春（寿韦轩八十一岁?九月初二）
八九十翁，似婴儿戏，汉司马迁。记渭川垂钓，一年之长，龙山吹帽，七日之前。口角春风，襟期秋月，万事从来只任缘。随渠道，更登天富贵，陆地神仙。 
儿孙绿绶青编。看鼓舞云霄高刺天。但阶移花影，闲寻棋局，风斜竹径，缓起茶烟。心迹逾清，精神越健，不用金丹资节宣。洪崖老，笑将眉寿，祝我老人轩。 
留晚香
●最高楼寿梅屋儒学谭提举九月十九 
西江水，分润到全闽。芹藻亦生春。秀钟东壁双躔瑞，祥开南极一星明。把紫阳、年月算，恰同庚文公庚戌九月十五生。 
前十日、重阳秋正好。后十日、小阳春未透。梅与菊，此交承。酌公菊水来称寿，期公梅实去和羹。要教人，看久远，是功名。 

　
杨守
八声甘州（寿萧帅参?九月廿三）
问梅边消息有还无，似微笑应人。道近来别有，相家一种，叶叶都新。趁得嫩寒轻暖，七日小阳春。一点和羹意，来做生辰。 
锦绣香中开国，向绮霞洞里，暂寄闲身。欠朝家多少，未了底经纶。便如何、偷闲去得，也须烦、妙手略调钧。归来也，恨寻棋局，点检园椿。 

　
草夫人
满江红（寿妇人又受命?十月廿七）
清晓新妆，鸾台畔、潜呼小玉。问阿谁庭院，调长生曲。报道隔邻人庆寿，新来荣领金花轴。细推来、阳月已将周，惟三宿。 
陈□颂，年多祝。环珠翠，人如簇。奉金杯相庆，满斟醽醁。愿享麻姑难老福，屡餐母蟠桃熟。更儿孙、岁岁莱庭，蓝袍绿。 

　
游慈
多丽（寿待郎?十二月初七）
约梅花，年年开向华筵。借清香，飞人寿杯中，永祝英贤。才履长、便登八帙，那须要、更待来年。和气先春，祥风破腊，蓂开七荚正敷妍。君不见，太公此际，犹欲钓磻川。 
争知道、副车已办，西伯来畋。驻不阳、清谈终日，种成桃李森然。向庭闱、绯衣戏彩，更孙（下缺） 

　
静山
摸鱼儿（黄时中入郡幕）
晓峰高、飞泉如瀑，潜虬鞭驾轩翥。为他一片韩山石，直到红云天尺五。想应道、公皆安在来何暮。金川小渚。那韶石参天，郡网宜录，为我分南顾。 
锦衣画，满袖尚疑香雾。催人富贵如许。岭云见说今如砥，凤挟九成迎舞。烦道甫。问金镜铁胎，还记开元否。封词寄与。但日送河桥，吟消醉拍，载酒满江浒。 
水龙吟（送人归江西）
片帆天际归舟，好风动、吹来消息。浪间双将，回头春沙，去来几日。十八滩头，水飞如舞，石才如壁。把连樯白粲，等闲卸却，更呼取、艅艎入。 
不羡公家事了，羡二难、一番游历。江花江水，无边风月，不知行役。和郁孤词，倚崆峒剑，唤醒龙蛰。试问君，过我青原，听得几声羌笛。 

　
刘守
满江红（刘守解任）
归去来兮，要待足、何时是足。荣对辱、饮河鼹鼠，无过满腹。浴月朝霞红赛锦，排云晚岫青如玉。更修筠、与合抱长松，依梅麓。 
森画戟，谩符竹。舞袖短，辕驹局。惟茧丝堡障，医疮剜肉。节对开炉应去也，钗头又有长生箓。算归程、恐到荔枝乡，已过熟。 

　
逸民
江城子（中秋忆举场）
秀才落得甚乾忙。冗中秋，闷重阳。百年三万，消得几科场。吟配十年灯火梦，新米粥，紫苏汤。如今且说世平康。收战场。息战枪。路断邯郸，无复梦黄粱。浪说为农今决矣，新酒熟，菊花香。 

　
无何有翁
江城子（和）
小年底死踏槐忙。叹蝉声，早斜阳。今夕何年，白骨照沙场。天上人间都是梦，石中火，镬中汤。人如今且免秀，误才康。驰大马，试长枪。说与儿门，书里有膏梁。万万古来同一月，斫不尽、广寒香。 

　
任翔龙
沁园春（赠谈命许丈）
客有问余，号曰当水，逸民者谁。是胸罗星斗，熟知天命，口分造化，妙泄天机。百十日前，再三地说，端的秋来攀桂枝。那时节，果鳌头高跨，鹗首横飞。 
君休说是谈非。是则是干支带得来。也要他有个、读书种子，一丁不识，富贵何为。报道长安，梅边春色，早趁东风掠马蹄。重逢处，办一封好纸，觅状元诗。 

　
程梅齐
西江月（赠造浮桥匠者簇）
刻木工夫最巧，舆梁底事尤精。玉虹饮水映波明。彼此往来利济。 
真个作家手段，从今名播寰瀛。人从鳌背获安行。镇作城南景致。 

　
刘省齐
沁园春（赠较弓会诸友）
男子才生，桑弧蓬矢，志期古同。况平生慷慨，胸襟磊落，弛张洞晓，经艺该通。笔扫云烟，腹储兵甲，志气天边万丈虹。行藏事，笑不侯李广，射石夸雄。 
仰天一问穷通。叹风虎去龙时未逢。羡傅岩版筑，终符求象，渭滨渔钓，果兆非熊。白额未除，长鲸未脍，臂健何嫌二石弓。天山定，任扶桑高挂，凌阁图功。 

　
刘仁父
踏莎行（赠傀儡人刘师父）
不假牵丝，何劳刻木。天然容貌施妆束。把头全仗姓刘人，就中学写秦城筑。 
伎俩优长，恢谐软熟。当场喝采醒群目。赠行无以表殷勤，特将谢意标芳轴。 

　
刘南翁
如梦令（春晚）
没计断春归路。借问春归何处。莺燕也含愁，总对落花无语。春去。春去。门掩一庭疏雨。 

　
勿翁
贺新郎（端午和前韵）
