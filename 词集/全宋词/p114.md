<!-- { "loadSidebar": true } -->
残腊晴寒出众芳。风流勾引破春光。年年长为此花忙。 
夜久莫教银烛灺，酒边何似玉台妆。冰肌温处觅余香。 
浣溪沙
棐几明窗乐未央。熏炉茗碗是家常。客来长揖对胡床。 
蟹眼汤深轻泛乳，龙涎灰暖细烘香。为君行草写秋阳。 
浣溪沙（书大同驿壁）
榕叶桄榔驿枕溪。海风吹断瘴云低。薄寒初觉到征衣。 
岁晚可堪归梦远，愁深偏恨得书稀。荒庭日脚又垂西。 
柳梢青
海山浮碧。细风丝雨，新愁如织。慵试春衫，不禁宿酒，天涯寒食。 
归期莫数芳辰，误几度、回廊夜色。入户飞花，隔帘双燕，有谁知得。 
柳梢青
小楼南陌。翠軿金勒，谁家春色。冷雨吹花，禁烟怯柳，伤心行客。 
少年百万呼卢，拥越女、吴姬共掷。被底香浓，尊前烛灭，如今消得。 
醉花阴
紫枢泽笏趋龙尾。平入钧衡位。春殿听宣麻，争喜登庸，何似今番喜。 
昆台宜有神仙裔。奕世貂蝉贵。玉砌长兰芽，好拥笙歌，长向花前醉。 
醉花阴
翠箔阴阴笼画阁。昨夜东风恶。芳径满香泥，南陌东郊，惆怅妨行乐。 
伤春比似年时恶。潘鬓新来薄。何处不禁愁，雨滴花腮，和泪胭脂落。 
长相思令
香暖帏。玉暖肌。娇卧嗔人来睡迟。印残双黛眉。 
虫声低。漏声稀。惊枕初醒灯暗时。梦人归未归。 
长相思令
花下愁。月下愁。花落月明人在楼。断肠春复秋。 
从他休。任他休。如今青鸾不自由。看看天尽头。 
如梦令（七夕）
雨洗青冥风露。云外双星初度。乞巧夜楼空，月妒回廊私语。凝伫。凝伫。不似去年情绪。 
如梦令
潮退江南晚渡。山暗水西烟雨。天气十分凉，断送一年残暑。归去。归去。香雾曲屏深处。 
如梦令
卧看西湖烟渚。绿盖红妆无数。帘卷曲栏风，拂面荷香吹雨。归去。归去。笑损花边鸥鹭。 
春光好
疏雨洗，细风吹。淡黄时。不分小亭芳草绿，映檐低。 
楼下十二层梯。日长影里莺啼。倚遍阑干看尽柳，忆腰肢。 
春光好
吴绫窄，藕丝重。一钩红。翠被眠时常要人暖，著怀中。 
六幅裙窣轻风。见人遮尽行踪。正是踏青天气好，忆弓弓。 
虞美人
开残桃李春方到。谁送东风早。杖藜幽径踏余花。却对绿阴青子、问年华。 
迢迢云水横清浅。不遣愁眉展。数竿修竹自横斜。犹有小窗朱户、似侬家。 
青玉案（燕赵端礼堂成）
华裾玉辔青丝E649。记年少、金吾从。花底朝回珠翠拥。晓钟初断，宿酲犹带，绿锁窗中梦。 
天涯相遇鞭鸾凤。老去堂成更情重。月转檐牙云绕栋。凉吹香雾，酒迷歌扇，春笋传杯送。 
青玉案（再和）
王孙陌上春风E649。蕊珠宴、云軿从。归去笙歌常醉拥。蜡残花炬，月侵冰簟，惯作凉堂梦。 
玉人劝客钗斜凤。条脱擎杯腕嫌重。燕子入帘飞画栋。雨余深院，漏催清夜，更轧秦筝送。 
青玉案（生朝）
花王独占春风远。看百卉、芳菲遍。五福长随今日宴。粉光生艳，宝香飘雾，方响流苏颤。 
寿祺堂上修篁畔。乳燕双双贺新院。玉斝明年何处劝。旌方童满路，貂蝉宜面，归觐黄金殿。 
青玉案（筠翁生朝）
水芝香远摇红影。泛瑞霭、横山顶。缥缈笙歌云不定。玉钩斜挂，素蟾初满，醉惬浮瓜冷。 
庭兰戏彩传金鼎。小袖青衫更辉映。谁道筠溪归计近。秋风催去，凤池难老，长把中书印。 
青玉案（生朝）
银潢露洗冰轮皎。谪仙下、蓬莱岛。帘卷横山珠翠绕。生朝香雾，玳筵丝管，长醉壶天晓。 
金銮夜锁麻新草。入辅明光拜元老。看取明年人总道。中兴贤相，太平时世，分外风光好。 
青玉案
月华冷沁花梢露。芳意恋、香肌住。心字龙涎饶济楚。素馨风味，碎琼流品，别有天然处。 
围炉屈曲宜深炷。留取春光向朱户。绿绮声中谁暗许。小窗归去，梦回犹记，金鼎分云缕。 
青玉案
转语，了无好怀。此来偶有得，当与吾宗椿老子载酒浩歌西湖南山间，写我滞思，二公不可不入社也 
平生百绕垂虹路。看万顷、翻云去。山淡夕晖帆影度。菱歌风断，袜罗尘散，总是关情处。 
少年陈迹今迟暮。走笔犹能醉时句。花底目成心暗许。旧家春事，觉来客恨，分付疏筵雨。 
点绛唇（丙寅秋社前一日溪光亭大雨作）
山暗秋云，暝鸦接翅啼榕树。故人何处。一夜溪亭雨。 
梦入新凉，只道消残暑。还知否。燕将雏去。又是流年度。 
点绛唇
水驿凝霜，夜帆风驶潮生晓。酒醒寒悄。枕底波声小。 
好去归舟，有个人风调。君行了。此欢应少。索共梅花笑。 
点绛唇
春晓轻雷，采彩洲上清明雨。乱云遮树。暗淡江村路。 
今夜归舟，绿润红香处。遥山暮。画楼何许。唤取潮回去。 
点绛唇
画阁深围，暖红光里芳林影。暗香成阵。上下花相映。 
倒挂疏枝，月落参横冷。休装景。要人酒醒。除是花枝并。 
点绛唇（生朝）
嵩洛云烟，间生真相耆英裔。要知鲐背。难老中和气。 
报道玉堂，已草调元制。华夷喜。绣裳貂珥。便向东山起。 
点绛唇（呈洛滨、筠溪二老）
清夜沈沈，暗蛩啼处檐花落。乍凉帘幕。香绕屏山角。 
堪恨归鸿，情似秋云薄。书难托。尽交寂寞。忘了前时约。 
点绛唇
醉泛吴松，小舟谁怕东风大。旧时经过。曾向垂虹卧。 
月淡霜天，今夜空清坐。还知么。满斟高和。只有君知我。 
点绛唇
减塑冠儿，宝钗金缕双D665结。怎教宁帖。眼恼儿里劣。 
韵底人人，天与多磨折。休分说。放灯时节。闲了花和月。 
点绛唇
水鹢风帆，两眉只解相思皱。悄然难受。教我怎唧口留。 
待得书来，不管归时瘦。娇痴后。是事撋就。只这难依口。 
虞美人
广寒蟾影开云路。目断愁来处。菊花轻泛玉杯空。醉后不知星斗、乱西东。 
今宵入梦阳台雨。谁忍先归去。酒醒长是五更钟。休念旧游吹帽、几秋风。 
虞美人
西郊追赏寻芳处。闻道冲寒去。雨肥红绽向南枝。岁晚才开应是、恨春迟。 
天涯乐事王孙贵。花底还君醉。有人风味胜疏梅。醉里折花归去、更传杯。 
虞美人
菊坡九日登高路。往事知何处。陵迁谷变总成空。回首十年秋思、吹台东。 
西窗一夜萧萧雨。梦绕中原去。觉来依旧画楼钟。不道木犀香撼、海山风。 
渔家傲（题玄真子图）
钓笠披云青障绕。橛头细雨春江渺。白鸟飞来风满棹。收纶了。渔童拍手樵青笑。 
明月太虚同一照。浮家泛宅忘昏晓。醉眼冷看城市闹。烟波老。谁能惹得闲烦恼。 
渔家傲
楼外天寒山欲暮。溪边雪后藏云树。小艇风斜沙觜露。流年度。春光已向梅梢住。 
短梦今宵还到否。苇村四望知何处。客里从来无意绪。催归去。故园正要莺花主。 
渔家傲（奉陪富公季申探梅有作）
寒食西郊湖畔路。天低野阔山无数。路转斜冈花满树。丝吹雨。南枝占得春光住。 
藉草携壶花底去。花飞酒面香浮处。老手调羹当独步。须记取。坐中都是芳菲侣。 
谒金门
鸳鸯渚。春涨一江花雨。别岸数声初过橹。晚风生碧树。 
艇子相呼相语。载取暮愁归去。寒食烟村芳草路。愁来无着处。 
谒金门（道山亭饯张椿老赴行在）
风露底石上岸巾愁起。月到房心天似水。乱峰清影里。 
此去登瀛须记。今夕道山同醉。春殿明年人共指。玉皇香案吏。 
谒金门（送康伯桧）
清光溢。影转画檐凉入。风露一天星斗湿。无云天更碧。 
满引送君何惜。记取吾曹今夕。目断秋江君到日。潮来风正急。 
瑞鹧鸪
雏莺初啭斗尖新。双蕊花娇掌上身。总解满斟偏劝客，多生俱是绮罗人。 
回波偷顾轻招拍，方响底敲更合B541。豆蔻梢头春欲透，情知巫峡待为云。 
瑞鹧鸪（彭德器出示胡邦衡新句次韵）
白衣苍狗变浮云。千古功名一聚尘。好是悲歌将进酒，不妨同赋惜余春。 
风光全似中原日，臭味要须我辈人。雨后飞花知底数，醉来赢取自由身。 
好事近
老去更思归，芳草正薰南陌。上巳又逢寒食，叹三年为客。 
吹花小雨湿秋千，闲却好春色。天甚不怜人老，早教人归得。 
好事近
梅润乍晴天，帘卷画堂风月。珠翠共迷香雾，是长年时节。 
瑶池清夜宴群仙，鸾笙未吹彻。西母醉中微笑，看蟠桃初结。 
好事近
春色到花房，芳信一枝偏好。勾引万红千翠，为化工呈巧。 
花姑玉貌笑东风，今朝放春早。看取鬓边幡胜，永宜春难老。 
好事近
斗帐炷炉熏，花露裛成芗泽。萦透雪儿金缕，醉玉壶春色。 
非烟非雾锁窗中，王孙倦留客。不道粉墙南畔，也有人闻得。 
怨王孙
小院春昼。晴窗霞透。把雨燕脂，倚风翠袖。芳意恼愉多。暖金荷。 
多情不分群葩后。伤春瘦。浅黛眉尖秀。红潮醉脸，半掩花底重门。怨黄昏。 
怨王孙
如对营丘著色山。坐客有歌怨王孙者，请予赋其情抱，叶子谦为作三弄，吹云裂石，旁若无人，永福前此所未见也。老子于此，兴复不浅 
霁雨天迥。平林烟暝。灯闪沙汀，水生钓艇。楼外柳暗谁家。乱昏鸦。 
相思怪得今番甚。寒食近。小砑鱼笺信。屏山交掩，微醉独倚栏干。恨春寒。 
喜迁莺令（送何晋之大著兄趋朝，歌以侑酒）
文倚马，笔如椽。桂殿早登仙。旧游册府记当年。衮绣合貂蝉。 
庆天申，瞻玉座，鹓鹭正陪班。看君稳步过花砖。归院引金莲。 
喜迁莺令（呈富枢）
云叶乱，月华光。罗幕卷新凉。玉醅初泛嫩鹅黄。花露滴秋香。 
地行仙，天上相。风度世间人样。悬知洗盏径开尝。谁醉伴禅床。 
喜迁莺慢（鹿鸣宴作）
雁塔题名，宝津F854宴，盛事簪绅常说。文物昭融，圣代搜罗，千里争趋丹阙。元侯劝驾，乡老献书，发轫龟前列。山川秀，圜冠众多，无如闽越豪杰。 
姓标红纸，帖报泥金，喜信归来俱捷。骄马芦鞭醉垂，蓝绶吹雪。芳月素娥情厚，桂花一任郎君折。须满引，南台又是，合沙时节。 
鹧鸪天
不怕微霜点玉肌。恨无流水照冰姿。与君著意从头看，初见东南第一枝。 
人散后，雪晴时。陇头春色寄来迟。使君本是花前客，莫怪殷勤为赋诗。 
忆秦娥
桃花萼。雨肥红绽东风恶。东风恶。长亭无寐，短书难托。 
征衫辜负深闺约。禁烟时候春罗薄。春罗薄。多应消瘦，可堪梳掠。 
明月逐人来（灯夕赵礼端席上）
花迷珠翠。香飘罗绮。帘旌外、月华如水。暖红影里，谁会王孙意。最乐升平景致。 
长记宫中五夜，春风鼓吹。游仙梦、轻寒半醉。凤帏未暖，归去熏浓被。更问阴晴天气。 
小重山
谁向晴窗伴素馨。兰芽初秀发，紫檀心。国香幽艳最情深。歌白雪，只少一张琴。 
