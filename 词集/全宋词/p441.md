<!-- { "loadSidebar": true } -->
云月仰挹清芬，揽虬鬓、尚友千载。晋宋颓波，羲皇春梦，尊前一慨。待相将共蹑，龙肩鲸背。海山何处，五云靉靉。 
春风袅娜（春恨?黄锺羽）
被梁间双燕，话尽春愁。朝粉谢，午花柔。倚红阑故与，蝶围蜂绕，柳绵无数，飞上搔头。凤管声圆，蚕房香暖，笑挽罗衫须少留。隔院兰馨趁风远，邻墙桃影伴烟收。 
些子风情未减，眉头眼尾，万千事、欲说还休。蔷薇露，牡丹球。殷勤记省，前度绸缪。梦里飞红，觉来无觅，望中新绿，别后空稠。相思难偶，欢无情明月，今年已是，三度如钩。 
春云怨（上巳?黄锺商）
春风恶劣。把数枝香锦，和莺吹折。雨重柳腰娇困，燕子欲扶扶不得。软日烘烟，乾风吹雾，芍药荼コ弄颜色。帘幕轻阴，图书清润，日永篆香绝。 
盈盈笑靥宫黄额。试红鸾小扇，丁香双结。团凤眉心倩郎贴。教洗金罍，共看西堂，醉花新月。曲水成空，丽人何处，往事暮云万叶。 
云仙引（桂花?夹锺羽）
紫凤台高，戏鸾镜里，馡々几度秋馨。黄金重，绿云轻。丹砂鬓边滴粟，翠叶玲珑烟剪成。含笑出帘，月香满袖，天雾萦身。 
年时花下逢迎。有游女、翩翩如五云。乱掷芳英，为箸斜朵，事事关心。长向金风，一枝在手，噢药悲歌双黛嚬。远临溪树，对初弦月，露下更深。 
眼儿媚（春情）
自频双黛听啼鸦。帘外翠烟斜。社前风雨，已归燕子，未入人家。鞋儿试著无人看，莫是忒宽些。想它楼上，问拈箫管，憔悴莺花。 
木兰花慢（和答玉林韵）
酒醒人世换，碧桃靓、海山春。任青鸟沈沈，紫鳞杳杳，有玉林人。宫袍掉头未爱，爱荷衣、不染市朝尘。仙样蓬莱翰墨，云间鸾凤精神。 
笑呼银汉入金鲸。琼苑目由身。羡咳唾成章，香薰花雾，音和韶钧。六丁夜来捧去，便天人、也自欢尖新。那得金笺飞洒，浩歌飞步苍旻。 

　
陈无咎
失调名
一年一度春来，何时是了。花落花开浑是梦，只解把人引调。可怜浮世，等闲过日，却不识，绿水青山，四时都好。 
遇笔题诗，逢人饮酒，世间万事，看尽多多少少。怎得似、羽扇纶巾，云屏烟障，几曾受些儿烦恼。便乘风归去小蓬莱，听门外、猿啼鹤啸。 

　
陈草阁
沁园春
霜剥枯崖，何处邮亭，玉龙夜呼。唤经年幽梦，悠然独觉，参横璇汉，潜彻彻铜壶。漠漠风烟，昏昏水月，醉耸诗肩骑瘦驴。孤吟处，更寻香书影，搔首踟蹰。 
古心落落如予。悄独立高寒凌万夫。对荒烟野草，浅浅沙路，班荆三嗅，此意谁知。高卧南阳，归来彭泽，借问风光还似无。难穷处，待凭将妙手，作岁寒图。 

　
徐介轩
木兰香
一帘疏雨。道是无情还有思。坐久魂销。风动珠唇点点娇。 
生平浩气。静乐机关随处是。熏透寒衾。蝴蝶休萦万里心。 

　
章耐轩
步蟾宫
未开大如木犀蕊。开后是、梅花小底。悠然只欲住山林，肯容易、结根城市。 
叶儿又与冬青比。算何止、香闻七里。不因山谷品题来，谁知道、是水仙兄弟。 
昭顺老人
的皪堪为席上珍。银铛百沸麝脐熏。萧娘欲饵意中人。 
拈处玉纤笼蚌颗，剥时琼齿嚼香津。仙郎入口即轻身。 

　
陈舜翁
南柯子
德祖家珍熟，钱塘五月中。碧梧桐盖翠筠笼。倾向水晶盘内、斗尝空。绛粟成团小，清甜笑蜜浓。微酸犹解惨人容。最是玉纤拈处、染轻红。 

　
洪子大
浪淘沙
上苑又春残。樱颗如丹。明光宫里水晶盘，想得退朝花底散，宣赐千官。 
往事记金銮，荔子难攀。多情更有酪浆寒。蜀客筠笼相赠处，愁忆长安。 

　
郑子玉
八声甘州
渐莺声近也，探年芳、河畔扼轻轮。旋东风染绿，绵绵平野，无际烟春。最苦夕阳天外，愁损倚阑人。无奈潇湘杳，留滞王孙。 
冷落池塘残梦，是送君归后，南浦消魂。赖东君能客，醉卧展香茵。尽教更、行人远，也相伴、连水复连云。关山道、算无今古，客恨长新。 

　
文珏
虞美人
歌唇乍启尘飞处。翠叶轻轻举。似通舞态逞妖容。嫩条纤丽玉玲珑。怯秋风。 
虞姬珠碎兵戈里。莫认埋魂地。只应遗恨寄芳丛。露和清泪湿轻红。古今同。 

　
顾卞
虞美人
帐前草草军情变。月下旗旌乱。褫衣推枕惜离情。远风吹下楚歌声。正三更。 
抚鞍欲上重相顾。艳态花无主。手中莲萼凛秋霜。九泉归路是仙乡。恨茫茫。 

　
陈景沂
壶中天
江邮湘驿。问暮年何事，暮冬行役。马首摇摇经历处，多少山南溪北。冷著烟扉，孤芳云掩，瞥见如相识。相逢相劳，如痴如诉如忆。 
最是近晓霜浓，初弦月挂，传粉金鸾侧。冷淡生涯优乐忘，不管冰檐雪壁。魁榜虚夸，调羹浪语，那里求真的。暗香来历，自家还要知得。 
点绛唇
今古凡花，词人尚作词称庆。紫薇名盛。似得花之圣。 
为底时人，一曲稀流咏。花端正。花无郎病，病亦归之命。 
水友吟
阶前砌下新凉，嫩姿弱质婆娑小。仙家甚处，凤雏飞下化成窈窕。尖叶参差，柔枝袅娜，体将玉造。自川葵放后，堂萱谢了，是园苑、无花草。 
自恨西风太早。逞芳容、紫围绯绕。管里低昂，篦头约略，空成懊恼。圆胎结就，小铃垂下，直开临□□凡间谪堕，不如西帝，曾关宸抱。 

　
松洲
念奴娇（题锺山楼）
麦埸桑陇，道都是、六代宫城遗迹。梦里江山经几觉，还似堠旁征驿。燕去燕来，花开花谢，那个成端的。人烟牢落，晚风何处羌笛。 
堪欢挥泪新亭，算兴亡莫补、万分之一。到我凭阑，休更向酒畔，是今非昔。紧楫誓清，闻鸡起舞，毕竟英雄得。伤心残照，塔尖遥露秋碧。 

　
韩准
浣溪沙
潇洒梧桐几度秋。凤凰飞去旧山幽。风景不殊人物换，恨悠悠。 
衰草远从烟际合，夕阳空趁水西流。恰好凭楼便回首，怕生愁。 

　
王云焕
沁园春
四十君王，三百载间，兴亡一家。叹幕府峰高，生涯社燕，胭脂井暗，富贵飞花。山骨呈羞，江声带恨，磨尽英雄岁月赊。君知否，是枋头灞上，著数全差。 
倚空长剑吁嗟。奈争战年来似乱麻。但苍陵古冢，白杨啼鴂，荒园废沼，青草鸣蛙。旋盖东南，风涛天堑，难比兴亡隙地些。休凝伫，望长安路杳，夕照愁鸦。 

　
王淮
满江南（用吴渊吴潜二公韵）
踏遍江南，予岂为、解衣推食。谩赢得、烟波短棹，月楼长笛。看剑功名心已死，积薪涕泪今谁滴。想中原、一望一伤情，英雄客。 
形势地，远如昔。谈笑里，封侯觅。岂有于前代，无于今日。龙豹莫藏韬略手，犬羊快扫腥膻迹。看诸公、事业卜枭卢，何荣掷。 
莺啼序 
离骚困吟梦醒，访台城旧路。问流水、东入沧溟，还解流转西否。鸟衣梦、浪传故国，晴烟冉冉宫墙树。念吟魂凄断，待随燕子来去。 
回首十年，阑锦花场，趁吟云赋雨。可曾对、宝瑟知音，高轩为谁轻驻。倚东风、愁长笑短，水云深、春江日暮。伴羁怀，唯有征衫，贮寒半缕。 
高情谩赋。蕙带兰襟，蛾眉古来相妒。英雄到、江南易老，后来谁更，风景伤心，泪沾樽俎。登山宴水，横江酹酒，倾将慷慨酬形势，付兴亡、一笑翻歌舞。独醒难继山公，上马旌旗动，又还惊起鸥鹭。 
危亭恨极，落尽寒香，怕道断肠句。有多少、行星翠点，春浅寒深，孕粉藏香，蝶清蜂瘦。因孤彩笔芳笺，拟待倩取游丝，紧却离绪。旋□□、写入呜弦柱。曲高调古。更人何在，谁比和、此幽素。 

　
张杜
柳梢青
燕里花深，鹭汀云澹，客梦江皋。日日言归，淮山笑我，尘锁征袍。 
几回把酒凭高。阑干外，魂飞暮涛。只有南园，一番风雨，过了樱桃。 

　
王泳祖
风流子
东风长是客，帘栊静、燕子一双飞。看花坞日高，翠阴护晓，柳塘风细，绿涨浮漪。肠断处，渭城春树远，江国暮云低。芳径听莺，暗惊心事，画檐闻鹊，试卜归期。 
小楼凝伫地，疏窗下，几度对说相思。记得菱花交照，素手曾携。有新恨两眉，向谁说破，芳心一点，惟我偏知。休为多情瘦却，重有来时。 

　
刘天游
氐州第一
冰缩寒流，川凝冻霭，前回鹭渚冬晚。燕阁红炉，驼峰翠釜，曾忆花柔酒软。云海沧洲，甚又寄、南来客雁。洒雪朱门，回桡剡曲，镜华霜满。 
万里银霄凝望眼。恁吟袖、画阑空暖。树带潮墟，笳鸣古戍，簇仲宣幽怨。相愁思、春近也，随宫绣、时宽一线。昨夜扁舟，梦湖山、眉横黛浅。 

　
王玉
朝中措
杨花绕书暖风多。晴云点池波。戏数翠萍几靥，零星未碍圆荷。软人天气，半如溽暑，半似清和。说与香篝温火，酒痕梅却衣罗。 

　
张桂
菩萨蛮
东风忽骤无人见。玉塘烟浪浮花片。步湿下香阶。苔粘金凤鞋。 
翠鬟愁不整。临水间窥影。摘得野蔷薇。游蜂相趁归。 
浣溪沙
雨压杨花路半乾。蜂遗花粉在阑干。牡丹开尽正春寒。 
懒品么弦金雁并，瘦惊双钏玉鱼宽。新愁不放翠眉间。 

　
张枢
瑞鹤仙
卷帘人睡起。放燕子归来，商量春事。风光又能几。减芳菲、都在卖花声里。吟边眼底。被嫩绿、移红换紫。甚等闲、半委东风，半委小桥流水。 
还是。苔痕湔雨，竹影留云，待晴犹未。兰舟静舣。西湖上、多少歌吹。粉蝶儿、守定落花不去，湿重寻香两翅。怎知人、一点新愁，寸心万里。 
风入松
春寒懒下碧云楼。花事等闲休，红线湿透秋千索，记伴仙、曾倚娇柔。重叠黄金约臂，玲珑翠玉搔头。 
薰炉谁熨暖衣篝。消遣酒醒愁。旧巢未著新来燕，任珠帘、不上琼钩。何处东风院宇，数声揭调甘州。 
南歌子
柳户朝云湿，花窗午篆清。东风未放十分晴。留恋海棠颜色、过清明。垒润栖新燕，笼深镇旧莺。琵琶可是不堪听。无奈愁人把做、断肠声。 
谒金门
春梦性。人静玉闺平帖。睡起眉心端正帖。绰枝双杏叶。 
重整金泥蹀躞。红皱石榴裙褶。款步花阴寻蛱蝶。玉纤和粉捻。 
庆宫春
斜日明霞，残虹分雨，软风浅掠苹波。声冷瑶笙，情疏宝扇，酒醒无奈秋何，彩去轻散，漫敲缺、铜壶浩歌。眉痕留怨，依约远峰，学敛双蛾。 
银床露洗凉柯。屏掩得销，忍扫茵罗。楚驿梅边，吴江枫畔，庾郎从此愁多。草蛩喧砌，料催织、迥文凤梭。相思遥夜，帘卷翠楼，月冷星河。 
壶中天（月夕登绘幅堂，与赘房各赋一解）
雁横迥碧，渐烟收极浦，渔唱催晚。临水楼台乘醉倚，云引吟情闲远。露脚飞凉，山眉锁暝，玉宇冰奁满。平波不动，桂华底印清浅。 
应是琼斧修成，铅霜捣就，舞霓裳曲遍。窈窕西窗谁弄影，红冷芙蓉深苑。赋雪词工，留云歌断，偏惹文箫怨。人归鹤唳，翠帘十二空卷。 
恋绣衾
