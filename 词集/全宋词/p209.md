<!-- { "loadSidebar": true } -->
只愁风雨重阳，思君不见令人老。行期定否，征车几两，去程多少。有客书来，长安却早，传闻追诏。问归来何日，君家旧事，直须待、为霖了。 
从此兰生蕙长，吾谁与、玩兹芳草。自怜拙者，功名相避，去如飞鸟。只有良朋，东阡西陌，安排似巧。到如今巧处，依前又拙，把平生笑。 
卜算子（答晋臣，渠有方是闲、真得归二堂）
百郡怯登车千里输流马。乞得胶胶扰扰身，却笑区区者。 
野水玉鸣渠，急雨珠跳瓦。一榻清风方是闲，真得归来也。 
江神子（和人韵）
梨花著雨晚来晴。月胧明。泪纵横。绣阁香浓，深锁凤箫声。未必人知春意思，还独自，绕花行。 
酒兵昨夜压愁城。太狂生。转关情。写尽胸中，块磊未全平。却与平章珠玉价，看醉里，锦囊倾。 
江神子（和陈仁和韵）
宝钗飞凤鬓鸾。望重欢。水云宽。肠断新来，翠被□香残。待得来时春尽也，梅著子，笋成竿。 
湘筠帘卷泪痕斑。佩声闲。玉垂环。个里温柔，容我老其间。却笑将车三羽箭，何日去，定天山。 
鹧鸪天（鹅湖归病起作）
著意寻春懒便回。何如信步两三杯。山才好处行还倦，诗未成时雨早催。 
携竹杖，更芒鞋。朱朱粉粉野蒿开。谁家寒食归宁女，笑语柔桑陌上来。 
鹧鸪天（席上再用韵）
水底明霞十顷光。天教铺锦衬鸳鸯。最怜杨柳如张绪，却笑莲花似六郎。 
方竹簟，小胡床。晚风消得许多凉。背人白鸟都飞去，落日残□更断肠。 
鹧鸪天（败棋赋梅雨）
漠漠轻阴拨不开。江南细雨熟黄梅。有情无意东边日，已怒重惊忽地雷。 
云柱础，水楼台。罗衣费尽博山灰。当时一识和羹味，便道为霖消息来。 
鹧鸪天（重九席上再赋）
有甚闲愁可皱眉。老怀无绪自伤悲。百年旋逐花阴转，万事长看鬓发知。 
溪上枕，竹间棋。怕寻酒伴懒吟诗。十分筋力夸强健，只比年时病起时。 
鹧鸪天（石门道中）
山上飞泉万斛珠。悬崖千丈落鼪鼯。已通樵迳行还碍，似有人声听却无。 
闲略彴，远浮屠。溪南修竹有茅庐。莫嫌杖屦频来往，此地偏宜著老夫。 
鹧鸪天（送欧阳国瑞入吴中）
莫避春阴上马迟。春来未有不阴时。人情展转闲中看，客路崎岖倦后知。 
梅似雪，柳如丝。试听别语慰相思。短篷炊饮鲈鱼熟，除却松江枉费诗。 
鹧鸪天（送廓之秋试）
白苧新袍入嫩凉。春蚕食叶响回廊。禹门已准桃花浪，月殿先收桂子香。 
鹏北海，凤朝阳。又携书剑路茫茫。明年此日青云去，却笑人间举子忙。 
鹧鸪天（用前韵和赵文鼎提举赋雪）
莫上扁舟向剡溪。浅斟低唱正相宜。从□犬吠千家白，且与梅成一段奇。 
香暖处，酒醒时。画檐玉箸已偷垂。笑君解释春风恨，倩拂蛮笺只费时。 
鹧鸪天（徐仲惠琴不受）
千丈阴崖百丈溪。孤桐枝上凤偏宜。玉音落落虽难合，横理庚庚定自奇。 
人散后，月明时。试弹幽愤泪空垂。不如却付骚人手，留和南风解愠诗。 
鹧鸪天（代人赋）
陌上柔条初破芽。东邻蚕种已生些。平冈细草鸣黄犊，斜日寒林点暮鸦。 
山远近，路横斜。青旗沽酒有人家。城中桃李愁风雨，春在溪头野荠花。 
鹧鸪天（游鹅湖醉书家壁）
春日平原荠菜花。新耕雨后落群鸦。多情白发春无奈，晚日青□酒易赊。 
闲意态，细生涯。牛□西畔有桑麻。青裙编袂谁家女，去趁蚕生看外家。 
鹧鸪天（元谿不见梅）
千丈清溪百步雷。柴门都向水边开。乱云剩带炊烟去，野水闲将白影来。 
穿窈窕，历崔嵬。东林试问几时栽。动摇意态虽多竹，点缀风流却少梅。 
鹧鸪天（送元济之归豫章）
敧枕婆娑两鬓霜。起听檐溜碎喧江。那边云筋销啼粉，这里车轮转别肠。 
诗酒社，水云乡。可堪醉墨几淋浪。画图恰似归家梦，千里河山寸许长。 
西江月（夜行黄沙道中）
明月别枝惊鹊，清风半夜鸣蝉。稻花香里说丰年。听取蛙声一片。 
七八个星天外，两三点雨山前。旧时茅店社林边。路转溪头忽见。 
菩萨蛮
淡黄弓样鞋儿小。腰肢只怕风吹倒。蓦地管弦催。一团红雪飞。 
曲终娇欲诉。定忆梨园谱。指日按新声。主人朝玉京。 
菩萨蛮（乙巳冬前间举似前作，因和之）
锦书谁寄相思语。天边数遍飞鸿数。一夜梦千回。梅花入梦来。 
涨痕粉树发。霜冷沙洲日。心事莫惊鸥。人间千万愁。 
菩萨蛮（双韵赋摘阮）
阮琴斜挂香罗绶。玉纤初试琵琶手。桐叶雨声干。真珠落玉盘。 
朱弦调未惯。笑倩春风伴。莫作别离声。且听双凤鸣。 
朝中措（为人寿）
年年金蕊艳西风。人与菊花同。霜鬓经春重绿，仙姿不饮长虹。焚香度日尽从容。笑语调儿童。一岁一杯为寿，从今更数千钟。 
鹊桥仙（和范先之送祐之归浮梁）
小窗风雨，从今便忆，中夜笑谈清软。啼鸦衰柳自无聊，更管得、离人肠断。 
诗书事业，青毡犹在，头上貂蝉会见。莫贪风月卧江湖，道日近、长安路远。 
鹊桥仙（乙酉山行书所见）
松冈避暑。茅檐避雨。闲去闲来几度。醉扶孤石看飞泉，又却是、前回醒处。 
东家娶妇。西家归女。灯火门前笑语。酿成千顷稻花香，夜夜费、一天风露。 
临江仙（即席和韩南涧韵）
风雨催春寒食近，平原一片丹青。溪边唤渡柳边行。花飞蝴蝶乱，桑嫩野蚕生。 
绿野先生闲袖手，却寻诗酒功名。未知明日定阴晴。今宵成独醉，却笑众人醒。 
临江仙（为岳母寿）
住世都无菩萨行，仙家风骨精神。寿如山岳福如云。金花汤沐诰，竹马绮罗群。 
更愿升平添喜事，大家祷祝殷勤。明年此地庆佳辰。一杯千岁酒，重拜太夫人。 
定风波（用药名招婺源马荀仲游雨岩。马善医）
山路风来草木香。雨余凉意到胡床。泉石膏肓吾已甚。多病。提防风月费遍章。 
孤负寻常山简醉。独自。故应知子草玄忙。湖海早知身汗漫。谁伴。只甘松竹共凄凉。 
定风波（席上送范先之游建康）
听我尊前醉后歌。人生亡奈别离何。但使情亲千里近，须信。无情对面是山河。 
寄语石头城下水。居士。而今浑不怕风波。借使未如鸥鸟惯。相伴。也应学得老渔蓑。 
定风波（再和前韵药名）
仄月高寒水石乡。倚空青碧对禅床。白发自怜心似铁。风月。使君子细与平章。 
已判生涯筇竹杖。来往。却惭沙鸟笑人忙。便好剩留黄绢句。谁赋。银钩小草晚天凉。 
定风波（大醉归自葛园，家人有痛饮之戒，故书于壁）
昨夜山公倒载归。儿童应笑醉如泥。试与扶头浑未醒。休问。梦魂犹在葛家溪。 
千古醉乡来往路。知处。温柔东畔白云西。起向绿窗高处看。题遍。刘伶元自有贤妻。 
定风波（施枢密席上赋）
春到蓬壶特地晴。神仙队里相公行。翠玉相挨呼小字。须记。笑簪花底是飞琼。 
总是倾城来一处。谁妒。谁携歌舞到园亭。柳妒腰肢花妒艳。听看。流莺直是妒歌声。 
定风波（杜鹃花）
百紫千红过了春。杜鹃声苦不堪闻。却解啼教春小住。风雨。空山招得海棠魂。 
一似蜀宫当日女。无数。猩猩血染赭罗巾。毕竟花开谁作主。记取。大都花属惜花人。 
浣溪沙（赠子文侍人名笑笑）
侬是嶔崎可笑人。不妨开口笑时频。有人一笑坐生春。 
歌欲颦时还浅笑，醉逢笑处却轻颦。宜颦宜笑越精神。 
浣溪沙（别成上人并送性禅师）
梅子熟时到几回。桃花开后不须猜。重来松竹意徘徊。 
惯听禽声浑可谱，饱观鱼阵已能排。晚云挟雨唤归来。 
浣溪沙（种梅菊）
百世孤芳肯自媒。直须诗句与推排。不然唤近酒边来。 
自有渊明方有菊，若无和靖即无梅。只今何处向人开。 
浣溪沙（漫兴作）
未到山前骑马回。风吹雨打已无梅。共谁消遣两三杯。 
一似旧时春意思，百无是处老形骸。也曾头上带花来。 
杏花天（嘲牡丹）
牡丹比得谁颜色。似宫中、太真第一。渔阳鼙鼓边风急。人在沈香亭北。 
买栽池馆多何益。莫虚把、千金抛掷。若教解语倾人国。一个西施也得。 
鹊桥仙（赠人）
风流标格，惺松言语，真个十分奇绝。三分兰菊十分梅，斗合就、一枝风月。 
笙簧未语，星河易转，凉夜厌厌留客。只愁酒尽各西东，更把酒、推辞一霎。 
鹊桥仙（为岳母庆八十）
八旬庆会，人间盛事，齐劝一杯春酿。胭脂小字点眉间，犹记得、旧时宫样。 
彩衣更著，功名富贵，直过太公以上。大家著意记新词，遇著个、十字便唱。 
鹊桥仙（寿徐伯熙察院）
豸冠风采，绣衣声价，曾把经纶少试。看看有诏日边来，便入侍、明光殿里。 
东君未老，花明柳媚，且引玉尘沈醉。好将三万六千场，自今日、从头数起。 
鹊桥仙（送粉卿行）
轿儿排了，担儿装了，杜宇一声催起。从今一步一回头，怎睚得、一千余里。 
旧时行处，旧时歌处，空有燕泥香坠。莫嫌白发不思量，也须有、思量去里。 
虞美人（送赵达夫）
一杯莫落吾人后。富贵功名寿。胸中书传有余香。看写兰亭小字、记流觞。 
问谁分我渔樵席。江海消闲日。看君天上拜恩浓。却恐画楼无处、著东风。 
虞美人（赵文鼎生日）
翠屏罗幕遮前后。舞袖翻长寿。紫髯冠佩御炉香。看取明年归奉、万年觞。 
今宵池上蟠桃席。咫尺长安日。宝烟飞焰万花浓。试看中间白鹤、驾仙风。 
虞美人
夜深困倚屏风后。试请毛延寿。宝钗小立白翻香。旋唱新词犹误、笑持觞。 
四更山月寒侵席。歌舞催时日。问他何处最情浓。却道小梅摇落、不禁风。 
虞美人（赋荼＿）
群花泣尽朝来露。争奈春归去。不知庭下有荼＿。偷得十分春色、怕春知。 
淡中有味清中贵。飞絮残英避。露华微渗玉肌香。恰似杨妃初试、出兰汤。 
蝶恋花（用前韵送人行）
意态憨生元自好。学画鸦儿，旧日遍他巧。蜂蝶不禁花引调。西园人去春风少。 
春已无情秋又老。谁管闲愁，千里青青草。今夜倩簪黄菊了。断肠明月霜天晓。 
蝶恋花（戊申元日立春席间作）
谁向椒盘簪彩胜。整整韶华，争上春风鬓。往日不堪重记省。为花长把新春恨。 
春未来时先借问。晚恨开迟，早又飘零近。今岁花期消息定。只愁风雨无凭准。 
蝶恋花（和赵景明知县韵）
老去怕寻年少伴。画栋珠帘，风月无人管。公子看花朱碧乱。新词搅断相思怨。 
凉夜愁肠千百转。一雁西风，锦字何时遣。毕竟啼鸟才思短。唤回晓梦天涯远。 
蝶恋花（用赵文鼎提举送李正这提刑韵送赵元英）
莫向城头听漏点。说与行人，默默情千万。总是离愁无近远。人间儿女空恩怨。 
