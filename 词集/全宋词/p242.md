<!-- { "loadSidebar": true } -->
带露天香最清远。太真妃、院妆体段。拚对花、满把流霞频劝。怕逐东风零乱。 
减字木兰花（咏梅呈万教）
冰姿雪艳。天赋精神偏冷淡。惟有清香。何逊扬州暗断肠。 
孤芳好处。消得骚人题妙句。皴<昔皮>寒枝。未必生绡画得宜。 
鹧鸪天（题广文官舍竹外梅花呈万教）
阁雨浮云寒尚轻。商量雪意未全成。莫嫌竹外萧然处，忽有幽香透鼻清。 
诗兴逸，酒魂醒。主人留客更多情。不辞满引成痴客，且为梅花醉一觥。 
水龙吟（赓韵中秋）
晚晴一碧天如水，风约尘埃都扫。素娥睡起，玉轮稳驾，初离海表。碾破秋云，涌成银阙，光欺南斗。想广寒宫里，风流女伴，应都把、仙歌奏。 
夜永风生悄悄。耀冰雪、寒侵重峤。今宵休道，从来此夕，阴多晴少。坐久更深，露冷襟袖，不禁清晓。更天风吹下，桂香拂袂，想蟠根老。 
柳梢青（冬月海棠）
笑菊欺梅。嫌蜂却蝶，压尽寒＿。月下精神，醉时风韵，红透香腮。 
天工造化难猜。甚怪我、愁眉未开。故遣名花，凌霜带露，先送春来。 
少年游（用周美成韵）
绣罗＿子间金丝。打扮好容仪。晓雪明肌，秋波入鬓，鞋小步行迟。 
冠儿时样都相称，花插楝双枝。倩俏精神，风流情态，惟有粉郎知。 
汉宫春
向暖南枝，最是他潇洒，先带春回。因何事、向岁晚，搀占花魁。天公著意，安排巧、特地教开。知道是，仙翁诞节，琼英要泛金杯。 
人学寿阳妆面，正梁州初按，羯鼓声催。年年此花开后，宴启蓬莱。朱颜不老，算难教、绿野徘徊。消息好，行看父子，和羹鼎鼐盐梅。 
多丽（寿邵郎中）
庆佳辰。熊罴协梦生申。记当年、曾游月殿，笑谈高跃龙津。德弥高、源流孔孟，才迥出、黼黻卿云。亟步华涂，蜚英腾茂，姓名端的简枫宸。最好是、雍容兰省，直道事吾君。还知否，承明倦直，来抚斯民。 
算人生、五马最贵，朱＿画戟行春。讼庭清、祥风和畅，铃斋静、佳气氤氲。寿宴香浓，梅繁柳嫩，年年今日劝芳尊。须信道、朱颜不老，眉寿等松椿。从兹去，衮衣特立，廊庙经纶。 
满江红（贺赵县丞）
媚景良时，无非是、三春富贵。花共柳、著工夫染，嫩红轻翠。日丽风和薰协气。莺吟燕舞皆欢意。况生辰、恰恰值清明，笙歌沸。 
分天派，真龙裔。到月殿，攀仙桂。看眉间黄色，诏书将至。莫向蓝田分佐理。便趋紫禁参朝对。问玉皇、仙籍注长生，三千岁。 
蝶恋花（和人探梅）
罗幕护寒遮晓雾。爱日烘晴，又是年华暮。潇洒江梅争欲吐。暗香漏泄春来处。 
何日寻芳溪畔路。挈＿携筇，写景论心素。千里相逢真曾遇。羡君解道江南句。 
水调歌头
富贵本何物，底用苦趋奔。都为造物娱弄，人事覆来翻。须索高抬目力，觑破只同儿戏，不必更重论。但愿吾长健，赢得日加飧。 
衣轻裘，乘驷马，驾高轩。算来荣耀，终输渔叟钓江村。休叹谋身太拙，未必折腰便是，炙手几曾温。清议不可辱，千古要长存。 
满江红
罨画池亭，对十万、盈盈粉面。依翠盖、临风一曲，霓裳舞遍。亭上人如蓬岛客，坐中别有飞琼伴。占世间、风月最清凉，宜开宴。 
当盛旦，歌喉啭。齐祝寿，金尊劝。算才华合侍，玉皇香案。处事从来坚特操，立朝更要持公论。使他时、台阁振风声，朝天眷。 
诉衷情
柴扉人寂草生畦。藤蔓乱萦篱。秋净楚天如水，云叶度墙低。 
同把盏，且伸眉。对残晖。红茱笑捻，黄菊斜簪，恋饮忘归。 
浣溪沙
常记京华昔浪游。青罗买笑万金酬。醉中曾此当貂裘。 
自恨山翁今老矣，惜花心性谩风流。清樽独酌更何愁。 
清平乐
方池小小。风扌习玻璃皱。数朵荷花开更好。把住薰风一笑。 
芳容淡注胭脂。亭亭翠盖相依。只欠一双鸂鶒，便如画底屏帷。 
菩萨蛮（用周美成韵）
而今怕听相思曲。多情蹙损眉峰绿。惜别上扁舟。望穷江际楼。 
蛮笺封了发。为忆人如雪。离恨写教看。休令盟约寒。 
西江月
残雪犹馀远岭。晚烟半隐寒林。溶溶春涨绿波深。时有渔人钓艇。 
倚岸野梅坠粉。蘸溪宫柳摇金。凭栏凝伫酒初醒。料得谁知此景。 
念奴娇
晚天清楚，扫太虚纤翳，凉生江曲。四愿青冥天地阔，惟有残霞孤鹜。山气凝蓝，汀烟引素，竦竦浮群木。白蘋风定，波澄万顷寒玉。 
时有一叶渔舟，收纶垂钓，来往何幽独。短发萧萧襟袖冷，便觉都无袢溽。曳杖归来，夜深人悄，月照鳞鳞屋。藤床一枕，迥然清梦无俗。 

　
姜夔
小重山令（赋潭州红梅）
人绕湘皋月坠时。斜横花树小，浸愁漪。一春幽事有谁知。东风冷、香远茜裙归。 
鸥去昔游非。遥怜花可可，梦依依。九疑云杳断魂啼。相思血，都沁绿筠枝。 
江梅引（丙辰之冬，予留梁溪，将诣淮而不得，因梦思以述志）
人间离别易多时。见梅枝。忽相思。几度小窗，幽梦手同携。今夜梦中无觅处，漫徘徊。寒侵被、尚未知。 
湿红恨墨浅封题。宝筝空、无雁飞。俊游巷陌，算空有、古木斜晖。旧约扁舟，心事已成非。歌罢淮南春草赋，又萋萋。漂零客、泪满衣。 
蓦山溪（题钱氏溪月）
与鸥为客。绿野留吟屐。两行柳垂阴，是当日、仙翁手植。一亭寂寞。烟外带愁横，荷苒苒，展凉云，横卧虹千尺。 
才因老尽，秀句君休觅。万绿正迷人，更愁入、山阳夜笛。百年心事，惟有玉阑知，吟未了，放船回，月下空相忆。 
莺声绕红楼
工吹笛，妓皆以柳黄为衣 
十亩梅花作雪飞。冷香下、携手多时。两年不到断桥西。长笛为予吹。 
人妒垂杨绿，春风为、染作仙衣。垂杨却又妒腰肢。近平声前舞丝丝。 
鬲溪梅令（仙吕调丙辰冬自无锡归，作此寓意）
好花不与＿香人。浪粼粼。又恐春风归去绿成阴。玉钿何处寻。 
木兰双桨梦中云。小横陈。漫向孤山山下觅盈盈。翠禽啼一春。 
阮郎归（为张平甫寿，是日同宿湖西定香寺）
红云低压碧玻璃。惺忪花上啼。静看楼角拂长枝。朝寒吹翠眉。 
休涉笔，且裁诗。年年风絮时。绣衣夜半草符移。月中双桨归。 
阮郎归
旌阳宫殿昔徘徊。一坛云叶垂。与君闲看壁间题。夜凉笙鹤期。 
茅店酒，寿君时。老枫临路歧。年年强健得追随。名山游遍归。 
好事近（赋茉莉）
凉夜摘花钿，苒苒动摇云绿。金络一团香露，正纱厨人独。 
朝来碧缕放长穿，钗头＿层玉。记得如今时候，正荔枝初熟。 
点绛唇（丁未冬过吴松作）
燕雁无心，太湖西畔随云去。数峰清苦。商略黄昏雨。 
第四桥边，拟共天随住。今何许。凭阑怀古。残柳参差舞。 
点绛唇
金谷人归，绿杨低扫吹笙道。数声啼鸟。也学相思调。 
月落潮生，掇送刘郎老。淮南好。甚时重到。陌上生春草。 
虞美人（赋牡丹）
西园曾为梅花醉。叶翦春云细。玉笙凉夜隔帘吹。卧看花梢摇动、一枝枝。 
娉娉袅袅教谁惜。空压纱巾侧。沈香亭北又青苔。唯有当时蝴蝶、自飞来。 
虞美人
摩挲紫盖峰头石。上瞰苍＿立。玉盘摇动半＿花。花树扶疏一半、白云遮。 
盈盈相望无由摘。惆怅归来屐。而今仙迹杳难寻。那日青楼曾见、似花人。 
忆王孙（番阳彭氏小楼作）
冷红叶叶下塘秋。长与行云共一舟。零落江南不自由。两绸缪。料得吟鸾夜夜愁。 
少年游（戏平甫）
双螺未合，双蛾先敛，家在碧云西。别母情怀，随郎滋味，桃叶渡江时。 
扁舟载了，匆匆归去，今夜泊前溪。杨柳津头，梨花墙外，心事两人知。 
鹧鸪天（己酉之秋苕溪记所见）
京洛风流绝代人。因何风絮落溪津。笼鞋浅出鸦头袜，知是凌波缥缈身。 
红乍笑，绿长嚬。与谁同度可怜春。鸳鸯独宿何曾惯，化作西楼一缕云。 
鹧鸪天
也。是日即平甫初度，因买酒茅舍，并坐古枫下。古枫，旌阳在时物也。旌阳尝以草屦悬其上，土人谓屦为屐，因名曰挂屐枫。苍山四围，平野尽绿，隔涧野花红白，照影可喜，使人采撷，以藤纠缠著枫上。少焉月出，大於黄金盆。逸兴横生，遂成痛饮，午夜乃寝。明年，平甫初度，欲治舟往封禺松竹间，念此游之不可再也，歌以寿之 
曾共君侯历聘来。去年今日踏莓苔。旌阳宅里疏疏磬，挂屐枫前草草杯。 
呼煮酒，摘青梅。今年官事莫徘徊。移家径入蓝田县，急急船关打鼓催。 
鹧鸪天（丁巳元日）
柏绿椒红事事新。隔篱灯影贺年人。三茅钟动西窗晓，诗鬓无端又一春。 
慵对客，缓开门。梅花闲伴老来身。娇儿学作人间字，郁垒神荼写未真。 
鹧鸪天（正月十一日观灯）
巷陌风光纵赏时。笼纱未出马先嘶。白头居士无呵殿，只有乘肩小女随。 
花满市，月侵衣。少年情事老来悲。沙河塘上春寒浅，看了游人缓缓归。 
鹧鸪天（元夕不出）
忆昨天街预赏时。柳慳梅小未教知。而今正是欢游夕，却怕春寒自掩扉。 
帘寂寂，月低低。旧情惟有绛都词。芙蓉影暗三更后，卧听邻娃笑语归。 
鹧鸪天（元夕有所梦）
肥水东流无尽期。当初不合种相思。梦中未比丹青见，暗里忽惊山鸟啼。 
春未绿，鬓先丝。人间别久不成悲。谁教岁岁红莲夜，两处沈吟各自知。 
鹧鸪天（十六夜出）
辇路珠帘两行垂。千枝银烛舞僛々。东风历历红楼下，谁识三生杜牧之。 
欢正好，夜何其。明朝春过小桃枝。鼓声渐远游人散，惆怅归来有月知。 
夜行船（己酉岁，寓吴兴，同田几道寻梅北山沈氏圃载雪而归）
略彴横溪人不度。听流澌、佩环无数。屋角垂枝，船头生影，算唯有、春知处。 
回首江南天欲暮。折寒香、倩谁传语。玉笛无声，诗人有句，花休道、轻分付。 
杏花天
小舟挂席，容与波上 
绿丝低拂鸳鸯浦。想桃叶、当时唤渡。又将愁眼与春风，待去。倚兰桡、更少驻。 
金陵路。莺吟燕舞。算潮水、知人最苦。满汀芳草不成归，日暮。更移舟、向甚处。 
醉吟商小品
梁州、转关绿腰、醉吟商湖渭州、历弦薄媚也。予每念之。辛亥之夏，予谒杨廷秀丈於金陵邸中，遇琵琶工，解作醉吟商湖渭州，因求得品弦法，译成此谱，实双声耳 
又正是春归，细柳暗黄千缕。暮鸦啼处。梦逐金鞍去。一点芳心休诉。琵琶解语。 
玉梅令
曰范村，梅开雪落，竹院深静，而石湖畏寒不出，故戏及之 
疏疏雪片。散入溪南苑。春寒锁、旧家亭馆。有玉梅几树，背立怨东风，高花未吐，暗香已远。 
公来领略，梅花能劝。花长好、愿公更健。便揉春为酒，翦雪作新诗，拚一日、绕花千转。 
踏莎行（自沔东来，丁未元日至金陵，江上感梦而作）
