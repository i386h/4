<!-- { "loadSidebar": true } -->
　　太平寰宇记汉水一名沔水西自汊川县界流入刘澄之永初山川记云沔口古文以为沧浪水即屈原遇渔父所云沧浪之水清兮是也按韩诗云孔子闻孺子歌曰沧浪之水清兮可以濯我缨则知是古歌非渔父所作盖讽之一统志汉阳府大别山在汉阳县东北一名鲁山郦道元水经注江水东径鲁山南古翼际山也地说曰汉与江合于衡北翼际山旁者也山左即沔水口矣旧志山在汉阳县东北半里汉江西岸江水径其南汉水从西北来会于山之东南也郎官湖在府城内东南隅府志湖汇城中诸水南从水门达江明正德以后渐涸仅同沟洫太平兴国寺在汉阳县北大别山唐建宋太宗太平兴国年间奉敕重建因名又名文殊院明统志旧名大别寺宋苏轼尝游此作方丈铭寺前有柏俗传大禹治水时所植府志元末寺废明洪武初重建武昌府头陀寺在江夏县西北刘宋大明五年建黄鹤楼在江夏县西南元和志县城西南角因矶为楼名黄鹤楼寰宇记昔费文炜【炜：袆】登仙每乘黄鹤于此楼憩息故名鹦鹉洲在江夏县西南二里水经注江之右岸当鹦鹉洲寰宇记鹦鹉洲在大江中与汉阳县分界后汉黄祖为江夏太守祖长子射大会宾客有献鹦鹉于此故名
　　案胜友二三即奉别沔鄂亲友与春日书怀诗中之郑仁举杨大昌辛泌姚刚中诸人

　　法曲献仙音【俗名大石　黄钟商】

　　张彦功官舍在铁冶岭上即昔之教坊使宅高斋下瞰湖山光景奇绝予数过之为赋此
　　虚阁笼寒小帘通月暮色偏怜高处树隔离宫水平驰道湖山尽入尊俎奈楚客淹留久砧声带愁去　屡回顾过秋风未成归计谁念我重见冷枫红舞唤起淡妆人问逋仙今在何许象笔鸾笺甚而今不道秀句怕平生幽恨化作沙边烟雨

　　湖山便览铁冶岭在宝月山南舆地纪胜作铁壄其地名丰宁坊宋时坊左有景献太子府岭上有右虎翼寨岭下有神卫军寨钱塘县志云宋侍卫步军司衙在铁冶岭西有御书阁湖山堂锦绣楼相公井见梦粱录
　　咸淳临安志步军司寨神卫在铁冶岭下右虎翼在铁冶岭上厢军在铁冶岭下
　　西昌刘过改之龙洲词贺新郎赠张彦功晓印霜花步梦半醒扶上雕鞍马嘶人去岚湿青丝双辔冷缓控野梅江路听画角吹残更鼓悲壮寒声撩客恨甚貂裘重拥愁无数霜月白照离绪　青楼回首家何处早山遥水阔天低断肠烟树谁念天涯牢落况轻负暖烟浓雨记酒醒香销时语客里归鞯须早发怕天寒风急相思苦应为我翠眉聚
　　朱彭吴山遗事诗自注考树隔离宫句指聚景园也

　　琵琶仙【黄钟商】

　　吴都赋云户藏烟浦家具画船唯吴兴为然春游之盛西湖未能过也己酉岁予与萧时父载酒南郭感遇成歌
　　双桨来时有人似旧曲桃根桃叶歌扇轻约飞花蛾眉正奇绝春渐远汀洲自绿更添了几声啼鴂十里扬州三生杜牧前事休说　又还是官烛分烟奈愁里匆匆换时节都把一襟芳思与空阶榆荚千万缕藏鸦细柳为玉樽起舞回雪想见西出阳关故人初别

　　李庾西都赋户闭烟浦家藏画舟
　　案萧时父千岩之子后监池阳酒税诗集有寄时甫与和甫时甫分题画卷诗
　　词源离情春草碧色春水绿波送君南浦伤如之何矧情至于离则哀怨必至苟能调感怆于融会中斯为得矣白石琵琶仙云【原词从略】秦少游八六子云倚危亭恨如芳草萋萋刬尽还生念柳外青骢别后水边红袂分时怆然暗惊无端天与娉婷夜月一帘幽梦春风十里柔情怎奈向欢娱渐随流水素弦声断翠绡香减那堪片片飞花弄晚蒙蒙残雨笼晴正销凝黄鹂又啼数声离情当如此作全在情景交炼得言外意有如劝君更尽一杯酒西出阳关无故人乃为绝唱

　　玲珑四犯【此曲双调世别有大石调一曲】

　　越中岁暮闻箫鼓感怀


　　迭鼓夜寒垂灯春浅匆匆时事如许倦游欢意少俛仰悲今古江淹又吟恨赋记当时送君南浦万里乾坤百年身世唯有此情苦　扬州柳垂官路有轻盈换马端正窥户酒醒明月下梦逐潮声去文章信美知何用谩赢得天涯羁旅教说与春来要寻花伴侣

　　侧犯

　　咏芍药

　　恨春易去甚春却向扬州住微雨正茧栗梢头弄诗句红桥二十四总是行云处无语渐半脱宫衣笑相顾　金壶细叶千朵围歌舞谁念我鬓成丝来此共尊俎后日西园绿阴无数寂寞刘郎自修花谱

　　水龙吟

　　黄庆长夜泛鉴湖有怀归之曲课予和之

　　夜深客子移舟处两两沙禽惊起红衣入桨青灯摇浪微凉意思把酒临风不思归去有如此水况茂陵游倦长干望久芳心事箫声里　屈指归期尚末鹊南飞有人应喜画阑桂子留香小待提携影底我已情多十年幽梦略曾如此甚谢郎也恨飘零解道月明千里

　　绍兴府志山阴镜湖在府城南三里亦名鉴湖任昉述异记轩辕氏铸镜湖边因得名或云黄帝获宝镜焉又云本王逸少语山阴路上行如在镜中游是名镜湖又名长湖又名大湖

　　探春慢

　　予自孩幼从先人宦于古沔女须因嫁焉中去复来几二十年岂惟姊弟之爱沔之父老儿女子亦莫不予爱也丙午冬千岩老人约予过苕霅岁晚乘涛载雪而下顾念依依殆不能去作此曲别郑次皋辛克清姚刚中诸君
　　衰草愁烟乱鸦送日风沙回旋平野拂雪金鞭欺寒茸帽还记章台走马谁念漂零久谩赢得幽怀难写故人清沔相逢小窗闲共情话　长恨离多会少重访问竹西珠泪盈把雁碛波平渔汀人散老去不堪游冶无奈苕溪月又照我扁舟东下甚日归来梅花零乱春夜

　　白石道人小传父噩绍兴庚辰擢进士第以新喻丞知汉阳县夔从父流落古沔
　　况周颐香东漫笔乾隆写本白石道人集白石道人诗词年谱孝宗隆兴元年癸未二年甲申公父肃父公宰汉阳时公尚幼随任在沔原注按肃父公讳噩绍兴庚辰进士干道元年乙酉至九年癸巳公在沔姊氏嫁汉川肃父公卒原注据探春慢序有中去复来几二十年云云语在丙午冬故知属戊子己丑数年间事也
　　汉阳县志侨庽姜夔字尧章鄱阳人姊家居九真山下夔尝省之爱郎官大别山水因寓焉白石集载汉阳诗甚多文学宋杨大昌字正之居鲁山下与姜夔白石交好夔怀以诗曰促弦调宝瑟哀思感人多可想见其人矣辛泌字克清善诗卜筑沧浪之曲颇参禅理姜白石称之隐逸郑仁举字次皋隐居郎官湖上不求闻达善言名理姜尧章夔赠句云文章作径庭功用见造次无庸垂罄嗟遗安鹿门意
　　诗集春日书怀云平生子姚子貌古心甚儒案子姚子即刚中也陈直斋书录解题白石道人集三卷鄱阳姜夔尧章撰千岩萧东夫识之于年少客游以其兄之子妻之石湖范致能尤爱其诗杨诚斋亦爱之赏其岁除舟行十绝以为有裁云缝月之妙思敲金戛玉之奇声夔颇解音律进乐书免解不第而卒词亦工
　　吴兴掌故夔少从父官古沔千岩老人在沔与夔相得遂携过苕霅以兄之女妻之遂家武康
　　浙江通志寓贤萧德藻字东夫闽清人绍兴进士尝令乌程遂家焉所居屏山千岩竞秀自号千岩老人

　　八归

　　湘中送胡德华

　　芳莲坠粉疏桐吹绿庭院暗雨乍歇无端抱影销魂处还见筱墙萤暗藓阶蛩切送客重寻西去路问水面琵琶谁拨最可惜一片江山总付与啼鴂　长恨相从未款而今何事又对西风离别渚寒烟淡棹移人远缥缈行舟如叶想文君望久倚竹愁生步罗袜归来后翠尊双饮下了珠帘玲珑闲看月

　　解连环

　　玉鞭重倚却沈吟未上又萦离思为大乔能拨春风小乔妙移筝雁啼秋水柳怯云松更何必十分梳洗道郎携羽扇那日隔帘半面曾记　西窗夜凉雨霅叹幽欢未足何事轻弃问后约空指蔷薇算如此溪山甚时重至水驿灯昏又见在曲屏近底念唯有夜来皓月照伊自睡

　　案大乔小乔即澹黄柳小乔宅中姊妹花也此阕为辛亥秋东归惜别之作

　　喜迁莺慢

　　功父新第落成

　　玉珂朱组又占了道人林下真趣窗户新成青红犹润双燕为君胥宇秦淮贵人宅第问谁记六朝歌舞总付与在柳桥花馆玲珑深处　居士闲记取高卧未成且种松千树觅句堂深写经窗静他日任听风雨列仙更教谁做一院双成俦侣世间住且休将鸡犬云中飞去

　　齐东野语玉照堂梅品梅花为天下神奇而诗人尤所酷好淳熙岁乙巳予得曹氏荒圃于南湖之滨有古梅数十散漫弗治爰辍地十亩移种成列增取西湖北山别圃江梅合三百余本筑堂数间以临之又挟以两室东植千叶缃梅西植红梅各三十章前临轩楹如堂之数花时居宿其中环洁辉映夜对如月因名曰玉照复开涧环绕小舟往来后题绍熙甲寅人日约斋居士书
　　武林旧事约斋桂隐百课淳熙丁未秋余舍所居为梵剎爰命桂隐堂馆桥池诸名各赋小诗总八十余首逮庆元庚申历十有四年之久匠生于心指随景变移徙更葺规模始全因删易增补得诗凡数百纲举而言之东寺为报上严先之地西宅为安身携幼之所南湖则管领风月北园则娱燕宾亲亦庵晨居植福以资净业也约斋昼处观书以助老学也至于畅怀林泉登赏吟啸则又有众妙峰山包罗幽旷介于前六者之间区区安恬嗜静之志造物亦不相负矣或问余曰造物不负子子亦忍负造物哉释名宦之拘囚享天然之乐适要当于筋骸未衰时今子三仕中朝颠华齿堕涉笔纔十二旬如之何则可余应之曰仕虽多不使胜闲日余之愿也余之幸也敢不勉旃壬戌岁仲夏张镃功父书东寺敕额广寿慧云大雄尊阁千佛铁像静高堂寝室真如轩种竹西宅丛奎阁安奉被赐四朝宸翰德勋堂祖庙以高宗御书二字名儒闻堂前堂用告词【词：祠】字取名现乐堂中堂用朱岩壑语安闲堂后堂绮互亭有小四轩瀛峦胜处东北小堂前后山水柳塘花院应铉斋筮得鼎卦故名振藻取告词【词：祠】中字名宴颐轩尚友轩赏真亭山水亦庵法宝千塔铁铸千塔藏经千卷如愿道场药师佛坛传衣庵写经寮书华岩等大乘诸经约斋泰定轩南湖阆春堂牡丹芍药烟波观天镜亭水心御风桥十间鸥渚亭把菊亭泛月阙水门星槎舟名北园羣仙绘幅楼前后十一间下临丹桂五六十株尽见江湖诸山桂隐诸处总名全揭楼下清夏堂面南临池玉照堂梅花四百株苍寒堂清松二百株艳香馆杂春花二百株碧宇修竹十亩水北书院对山临溪界华精舍梦中得名抚鹤亭近水村芳草亭临池味空亭蜡梅垂云石高二丈广十四尺揽月桥飞雪桥在默林中芙蓉池红莲十亩四面种芙蓉蕊珠洞酴釄二十五株珍林杂果小园涉趣门总门入松径安乐泉竹间井杏花庄村酒店鹊泉井名众妙峰山诗禅堂黄宁洞天景白轩寘香山画像并文集文光轩临池书叶轩柿二十株绿画轩木犀临侧俯巢轩高桧旁无所要轩长不寐轩摘星轩餐霞轩樱桃三十余株读易轩咏老轩道德经凝熏堂楚佩亭兰宜雨亭千叶海棠二十株夹流水听莺亭柳边竹外满霜亭橘五十余株千岁庵仁皇飞白字恬虚庵凭晖亭弄芝亭都微别馆诵度人经处经乃徽宗御书冰湍桥漪岚洞施无畏洞观音铜像澄霄台面东登啸台金竹岩古雪岩隐书岩石函仙书在岩穴中可望不可取新岩迭翠亭茂林中容十数人坐钓矶昌蒲涧上有小石桥中池养金鱼在山涧中珠旒瀑藏丹谷煎茶磴右各有诗在集此不繁录
