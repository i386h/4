<!-- { "loadSidebar": true } -->
　　周必大平园绩稿范公成大神道碑绍熙四年九月公疾语门人曰吾本不待年告老今不济矣亟为我剡奏诏下而公以是月五日薨按光宗诏【诏：绍】熙二年辛亥白石除夕别石湖归吴兴石湖薨于绍熙四年曾往会葬旧地重来抚今追昔故有伤心重见等句

　　齐天乐【黄钟宫】

　　丙辰岁与张功父会饮张达可之堂闻屋壁间蟋蟀有声功父约予同赋以授歌者功父先成辞甚美予徘徊茉莉花间仰见秋月顿起幽思寻亦得此蟋蟀中都呼为促织善鬬好事者或以二三十万钱致一枚镂象齿为楼观以贮之
　　庾郎先自吟愁赋凄凄更闻私语露湿铜铺苔侵石井都是曾听伊处哀音似诉正思妇无眠起寻机杼曲曲屏山夜凉独自甚情绪西窗又吹暗雨为谁频断续相和碪杵候馆迎秋离宫吊月别有伤心无数豳诗谩与笑篱落呼灯世间儿女写入琴丝一声声更苦【宣政间有士大夫制蟋蟀吟】

　　斋东野语张镃功甫号约斋循忠烈王诸孙能诗一时名士大夫莫不交游其园池声伎服玩之丽甲天下
　　张镃南湖集满庭芳促织儿月洗高梧露漙幽草宝钗楼外秋深上花沿翠萤火坠墙阴静听寒声断续微韵转凄咽悲沈争求侣殷勤劝织促破晓机心　儿时曾记得呼灯灌穴敛步随音任满身花影犹自追寻携向华堂戏鬬亭台小笼巧妆金今休说从渠床下凉夜伴孤吟
　　词源诗难于咏物词为尤难体认稍真则拘而不畅模写差远则晦而不明要须收纵联密用事合题一段意思全在结句斯为绝妙如史邦卿东风第一枝咏春雪云巧翦兰心偷黏草甲东风欲障新暖谩疑碧瓦难留信知暮寒较浅行天入镜做弄出轻松纤软料故园不卷重帘误了乍来双燕青未了柳回白眼红欲断杏开素面旧游忆着山阴后盟遂妨上苑熏炉重熨便放慢春衫针线恐凤鞾挑菜归来万一灞桥相见绮罗香咏春雨云做冷欺花将烟困柳千里偷催春暮尽日冥迷愁里欲飞还住惊粉重蝶宿西园喜泥润燕归南浦最妨他佳约风流钿车不到杜陵路沉沉江上望极还被春潮晚急难寻官渡隐约遥峰和泪谢娘眉妩临断岸新绿生时是落红带愁处记当日门掩棃花翦灯深夜语双双燕咏燕云过春社了度帘幙中闲去年尘冷差池欲住试入旧巢相并还相雕梁藻井又软语商量不定飘然快拂花捎翠尾分开红影芳径芹泥雨润爱贴地争飞竞夸轻俊红楼归晚看足柳昏花暝应自栖香正稳便忘了天涯芳信愁损玉人日日画栏独凭白石暗香疏影咏梅云【前日趣门】齐天乐赋促织云【原词从略】此皆全章精粹所咏了然在目且不留滞于物至如刘改之沁园春咏指甲云销薄春冰碾轻寒玉渐长渐弯见凤鞵泥污偎人强剔龙涎香断拨火轻翻学抚瑶琴时时欲翦更掬水鱼鳞波底寒纤柔处试摘花香满镂枣成斑时将粉泪偷弹记切玉曾教柳傅看算恩情相着搔便玉体归期倦数划遍阑干每到想思沈吟静处斜倚朱唇皓齿闲风流甚把仙郎暗搯不放春闲又咏小脚云洛浦凌波为谁微步轻尘暗生记踏花芳径乱红不损步苔幽砌嫩绿无痕衬玉罗悭销金样窄载不起盈盈一段春嬉游倦笑教人款捻微褪些跟有时自度謌匀悄不觉微尖点拍频忆金莲移换文鸳裙得侣绣裀催衮舞凤轻分懊恨深遮牵情半露出没风前烟缕知何似似一钩新月浅碧笼云二词亦自工丽但不可与前作同日语耳

　　满江红

　　满江红旧调用仄韵多不协律如末句云无心扑三字歌者将心字融入去声方谐音律予欲以平韵为之久不能成因泛巢湖闻远岸箫鼓声问之舟师云居人为此湖神姥寿也予因祝曰得一席风径至居巢当以平韵满江红为迎送神曲言讫风与笔俱驶顷刻而成末句云闻佩环则协律矣书以绿笺沈于白浪辛亥正月晦也是岁六月复过祠下因刻之柱间有客来自居巢云土人祠姥辄能歌此词按曹操至濡须口孙权遗曹书曰春水方生公宜速去操曰孙权不欺孤乃彻军还濡须口与东关相近江湖水之所出入予意春水方生必有司之者故归其功于姥云
　　仙姥来时正一望千顷翠澜旌旗共乱云俱下依约前山命驾羣龙金作轭相从诸娣玉为冠【庙中列坐如夫人者十三人】向夜深风定悄无人闻佩环　神奇处君试看奠淮右阻江南遣六丁雷电别守东关却笑英雄无好手一篙春水走曹瞒又怎知人在小红楼帘影间

　　太平寰宇记庐州合肥县巢湖在今县东南六十里吴志云或云巢作剿字音亦谓焦湖耆老相传云居巢县地昔有一巫妪豫知未然所说吉凶咸有征验县门有石龟巫云若龟出血此地当陷为湖未几乡邑祭祀有人以猪血置龟口中巫妪见之南走回顾其地已陷为湖人多赖之为巫立庙今湖中姥之庙是也巢县古巢伯之国尚书云成汤放桀于南巢又云巢伯来朝即此也春秋时楚灭之以为邑汉为居巢县亚父范增居巢人春秋但名巢汉为居巢盖词有详略耳
　　舆地纪胜庐州庐州重建巢湖太姥庙记唐龙纪元年那堪夷撰今在巢湖庙中
　　一统志庐州府东关在巢县东南濡须水所经也唐书地理志巢县东南四十里有故东关通鉴地理通释东关东南有石渠凿山通水是名关口相传云夏禹所筑一号东兴今其地高峻险实扼之所濡须水在巢县南源出巢湖东南流经无为州东入江一名栅口水又名石梁河三国魏志武帝纪建安十八年进军濡须口水经注栅口水导巢湖东径乌江城北又东径南谯侨郡城南又东绝塘径附农山北又东左会清溪水又东左会白石山水又东径石埭至东关城又东南注于江

　　一萼红

　　丙午人日予客长沙别驾之观政堂堂下曲沼沼西负古垣有卢橘幽篁一径深曲穿径而南官梅数十株如椒如菽或红破白露枝影扶疏着屐苍苔细石间埜兴横生亟命驾登定王台乱湘流入麓山湘云低昂湘波容与兴尽悲来醉唫成调
　　古城阴有官梅几许红萼未宜簪池面冰胶墙腰雪老云意还又沉沉翠藤共闲穿径竹渐笑语惊起卧沙禽野老林泉故王台榭呼唤登临　南去北来何事荡湘云楚水目极伤心朱户黏鸡金盘簇燕空叹时序侵寻记曾共西楼雅集想垂杨还袅万丝金待得归鞍到时只怕春深

　　九域志汉长沙定王发既之国筑台以望母
　　一统志长沙府定王台在长沙县东方舆胜览俗传定王载米博长安土筑台于此以望其母唐妃之墓岳麓山在善化县西十里亦云麓山水经注湘水左经麓山东上有故城荆州记云长沙西岸有麓山又名灵麓峰乃岳山七十二峰之一自湘西古渡登岸夹径乔松泉涧盘绕诸峰迭峰下瞰湘江
　　水经注湘水又北左会瓦官水口湘浦也湘水左径麓山东山北有白露水口湘浦也湘水左合誓口又北阳石廓口并湘浦也右合麻溪水口湘浦也湘浦水北有三石戌

　　念奴娇

　　予客武陵湖北宪治在焉古城野水乔木参天予与二三友日荡舟其间薄荷花而饮意象幽闲不类人境秋水且涸荷叶出地寻丈因列坐其下上不见日清风徐来绿云自动间于疏处窥见游人画船亦一乐也朅来吴兴数得相羊荷花中又夜泛西湖光景奇绝故以此句写之
　　闹红一舸记来时尝与鸳鸯为侣三十六陂人未到水佩风裳无数翠叶吹凉玉容销酒更洒菰蒲雨嫣然摇动冷香飞上诗句　日暮青盖亭亭情人不见争忍凌波去只恐舞衣寒易落愁入西风南浦高柳垂阴老鱼吹浪留我花间住田田多少几回沙际归路

　　宋史地理志常德府本鼎州武陵郡常德军节度干德二年降为团练本朗州大中祥符五年改今名熙宁七年废桃源阳口白崖三砦元丰三年废白抟黄石二砦政和七年升为军建炎四年升鼎澧州镇抚使绍兴元年置荆湖北路安抚使治鼎州领鼎澧辰沅靖州三十二年罢干道元年以孝宗潜藩升府八年依旧提举五州县三武陵桃源龙阳南渡后增县一沅江

　　又

　　谢人惠竹榻

　　楚山修竹自娟娟不受人间袢暑我醉欲眠伊伴我一枕凉生如许象齿为材花藤作面终是无真趣梅风吹溽此君直恁清苦　须信下榻殷勤翛然成梦梦与秋相遇翠袖佳人来共看漠漠风烟千亩蕉叶窗纱荷花池馆别有留人处此时归去为君听尽秋雨

　　眉妩【一名百宜娇】

　　戏仲远

　　看垂杨连苑杜若侵沙愁损未归眼信马青楼去重帘下娉婷人妙飞燕翠樽共款听艳歌郎意先感便携手月地云阶里爱良夜微暖　无限风流疏散有暗藏弓履偷寄香翰明日闻津鼓湘江上催人还解春缆乱红万点怅断魂烟水遥远又争似相携乘一舸镇长见

　　耆旧续闻姜尧章尝寓吴兴张仲远家仲远屡出外其室人知书宾客通问必先窥来札性颇妬尧章戏作百宜娇以遗仲远【词见集中】仲远归竟莫能辨则受其指爪损面不能出外云

　　月下笛

　　与客携壶梅花过了夜来风雨幽禽自语啄香心度墙去春衣都是柔荑剪尚沾惹残茸半缕怅玉钿似扫朱门深闭再见无路　凝竚曾游处但系马垂杨认郎鹦鹉扬州梦觉彩云飞过何许多情须倩梁间燕问吟袖弓腰在否怎知道悞了人年少自恁虚度

　　清波引

　　予久客古沔沧浪之烟雨鹦鹉之草树头陀黄鹤之伟观郎官大别之幽处无一日不在心目间胜友二三极意吟赏朅来湘浦岁晚凄然步绕园梅摛笔以赋
　　冷云迷浦倩谁唤玉妃起舞岁华如许野梅弄眉妩屐齿印苍藓渐为寻花来去自随秋雁南来望江国渺何处　新诗漫与好风景长是暗度故人知否抱幽恨难语何时共渔艇莫负沧浪烟雨况有清夜啼猿怨人良苦

　　陆游入蜀记二十六日与统纾同游头陀寺寺在州城之东隅石城山山缭绕如伏蛇自西亘东因其上为城缺坏仅存州治及漕司皆依此山寺毁于兵火汴僧舜广住持三十年兴葺略备尽自方丈西北蹑支径至绝顶旧有奇章亭今已废四顾江山井邑靡有遗者李太白江夏赠韦南陵诗云头陀云外多僧气正谓此寺也黄鲁直亦云头陀全盛时宫殿梯空级藏殿后有南齐王简栖碑唐开元六年建苏州刺史张庭珪温玉书韩熙载撰碑阴徐锴题额二十八日同章冠之秀才甫登石镜亭访黄鹤楼故址石镜亭者石城山一隅正枕大江其西与汉阳相对止隔一水人物草木可数唐沔州治汉阳县故李太白沔州泛城南郎官湖诗序云白迁于夜郎遇故人尚书郎张谓出使夏口沔州牧杜公汉阳令王公触于江城之南湖其后沔州废汉阳以县隶鄂州周世宗平淮南得其地复以为军太白诗云谁道此水广狭如一匹练江夏黄鹤楼青山汉阳县大语犹可闻故人难可见形容最妙黄鲁直宵征江夏县睡起汉阳城亦此意汉阳负山带江其南小山有僧寺者大别山也又有小别谓之二别黄鹤楼旧传费袆飞升于此后忽乘黄鹤来归故以名楼号为天下绝景崔颢诗最传而太白奇句得于此者尤多今楼已废故址亦不复存问老吏云在石镜亭南楼之间正对鹦鹉洲犹可想见其地楼榜李监篆石刻独存太白登此楼送孟浩然诗云孤帆远映碧山尽惟见长江天际流盖帆樯日英远山尤可观非江行久不能知也三十日黎明离鄂州便风挂帆沿鹦鹉洲南行洲上有茂林神祠远望如小山洲盖祢正平被杀处故太白诗云至今芳洲上兰蕙不敢生梁王僧辩击邵陵王纶军至鹦鹉洲即此地也自此以南为汉水禹贡所谓嶓冢导漾东流为汉者水色澄澈可鉴太白云楚水清若空盖言此也
