<!-- { "loadSidebar": true } -->
　　梦梁【梁：粱】录正月朔日谓之元旦俗呼为新年一岁节序此为之首士夫皆交相贺细民男女亦皆鲜衣往来拜节
　　武林旧事元正每岁禁中止是以三茅钟鸣驾兴上服幞头玉带鞾袍先诣福宁殿龙墀及圣堂炷香次至天章阁祖宗神御殿行酌献礼次诣东朝奉贺
　　咸淳临安志宁寿观在七宝山三茅堂绍兴二十四年因东都旧名赐额殿曰太元奉茅君徽宗皇帝御书也其二唐钟本唐澄清观旧物尚方出金帛度牒易以赐今禁中每听钟声以为寝兴食息之节
　　严杰白石道人小传子二琼太庙斋郎瑛嘉禾郡佥判九真姜氏世系表略子琼太庙斋郎

　　又

　　正月十一日观灯

　　巷陌风光纵赏时笼纱未出马先嘶白头居士无呵殿只有乘肩小女随　花满巿月侵衣少年情事老来悲沙河塘上春寒浅看了游人缓缓归

　　梦粱录正月十五日元夕节乃上元天官赐福之辰又有深坊小巷绣额珠帘巧制新装竞夸华严公子王孙五陵年少更以纱笼喝道将带佳人美女遍地游赏人都道玉漏频催金鸡屡唱兴犹未已
　　吴文英梦窗词玉楼春京巿舞女茸茸狸帽遮梅额金蝉罗剪胡衫窄乘肩争看小腰身倦态　随闲鼓笛问称家住城东陌欲买千金应不惜归来困顿殢春眠犹梦婆娑斜趁拍
　　湖山便览贴沙河新唐书地理志云钱塘县南五里有沙河塘咸通二年刺史崔彦曾开苏诗注云闻昔潮水冲击奔逸入城故开沙河以决之河有三曰外沙中沙里沙游览志云宋时沙河塘居民甚稠碧瓦红檐歌吹不绝故苏诗有灯火沙河夜夜春句

　　又

　　元夕不出

　　一昨天街预赏时柳悭梅小未教知而今正是欢游夕却怕春寒自掩扉　帘寂寂月低低旧情惟有绛都词芙蓉影暗三更后卧听邻娃笑语归

　　武林旧事元夕禁中自去岁九月赏菊灯之后迤逦试灯谓之预赏

　　又

　　元夕有所梦

　　肥水东流无尽期当初不合种相思梦中未比丹青见暗里忽惊山鸟啼　春未绿鬓先丝人间别久不成悲谁教岁岁红莲夜两处沈吟各自知

　　太平寰宇记庐州合肥县肥水出县西南八十里蓝家山东南流入于巢湖按所梦即澹黄柳之小乔宅中人也

　　又

　　十六夜出

　　辇路珠帘两行垂千枝银烛舞僛僛东风历历红楼下谁识三生杜牧之　欢正好夜何其明朝春过小桃枝鼓声渐远行人散惆怅归来有月知

　　方舆胜览绍兴二十八年殿前司都指挥使杨存中乞通展皇城十三丈以五丈作御路六丈作民居将来圣驾亲由候潮门径从所展御路直抵郊台
　　武林旧事冬至或元旦有事南郊自嘉会门至丽正门计九里三百二十步皆以潮沙填筑其平如席以便五辂往来元夕至节后渐有大队如四国朝傀儡杵歌之类日趋于盛其多至数千百队天府每夕差官点视各给钱酒油烛多寡有差且使之南至升旸宫支酒烛北至春风楼支钱终夕天街鼓吹不绝都民士女罗绮如云盖无夕不然也至五夜则京尹乘小提轿诸舞队次第簇拥前后连亘十余里锦绣填委箫鼓振作耳目不暇及

　　夜行船

　　己酉岁寓吴兴同田几道寻梅北山沈氏圃载雪而归

　　略彴横溪人不度听流澌佩环无数屋角垂枝船头生影算唯有春知处　回首江南天欲暮折寒香倩谁传语玉笛无声诗人有句花休道轻分付

　　晋书地理志吴兴郡吴置统县十一
　　鸟【鸟：乌】程县志小玲珑山一名赛玲珑在城北太史湾癸辛杂识赛玲珑去玲珑山近三里许近岁沈氏抉剔为之大率此山十余里间皆奇石也

　　杏花天影

　　丙午之冬发沔口丁未正月二日道金陵北望淮楚风日清淑小舟挂席容与波上

　　□□□□□□□□□□□□□□□□□□□□□□□□□□绿丝低拂鸳鸯浦想桃叶当时唤渡又将愁眼与春风待去倚兰桡□□□　□□□□□□□□□□□□□□□□□□□□□□更少驻　金陵路莺吟燕儛算潮水知人最苦满汀芳草不成归日□□□□□□□暮更移舟向甚处

　　太平寰宇记汉阳县汉水一名沔水西自汊川县界流入
　　刘澄之永初山川记云沔口古文以为沧浪水即屈原遇渔父所云沧浪之水清兮是也
　　唐书地理志江南道升州县上元望本江宁武德三年更江宁曰归化八年更归化曰金陵九年更金陵曰白下
　　一统志淮安府表唐楚州淮阴郡宋初曰楚州山阳郡绍定元年改淮安军端平初又改州属淮南东路扬州府宋扬州广陵郡淳化四年属淮南道至道三年为淮南东路治

　　醉吟商小品

　　石湖老人谓予云琵琶有四曲今不传矣曰濩索【一曰濩弦】梁州转关绿腰醉吟商胡渭州历弦薄媚也予每念之辛亥之夏予谒杨廷秀丈于金陵邸中遇琵琶工解作醉吟商胡渭州因求得品弦法译成此谱实双声耳

　　□□□□□□□□□□□□□□□□□□□□□□□□□又正是春归细柳暗黄千缕暮鸦啼处梦逐金鞍去一点芳心休□□□□□诉琵琶解语

　　范成大石湖集复用韵记昨日坐中剧谈及赵家琵琶之妙呈王正之提刑二绝病来六结总龟藏不用浓熏戒定香花下酒边非我事但余消瘦是东阳曹穆新声和者稀如今妙手属天支转关濩索都传得想见飞凰舞绿丝自注正之云转关六么濩索梁州历弦薄媚醉吟商胡渭州此四曲承平时专入琵琶今不复有能传者余按北梦琐言载黔南节度王保义女善弹琵琶梦吴人授曲内有醉吟商调其来远矣
　　宋蔡宽夫诗话乐谱琵琶曲有转关六么取其声调闲婉又有濩索梁州谓其音节闲繁
　　宋史杨万里传字廷秀吉州吉水人绍熙元年借焕章阁学士为拌伴金国贺正旦使兼实录院检讨官出为江东转运副使权领淮西江东军马钱粮朝议行铁钱于江南诸郡万里疏其不便不奉诏忤宰相意改知赣州不赴乞祠　诚斋集告祠江东运副告祠绍熙元年十一月十三日知赣州告祠绍熙三年八月十一日

　　玉梅令【高平调】

　　石湖家自制此声未有语实之命予作石湖宅南鬲河有圃曰范邨梅开雪落竹院深静而石湖畏寒不出故戏及之

　　□□□□□□□□□□□□□□□□□□□□□□□□□疏疏雪片散入溪南苑春寒锁旧家亭馆有玉梅几树背立怨东□□□□□□□□□　□□□□□□□□□□□□□□□风高花未吐暗香已远　公来领客梅花能劝花长好愿公更健□□□□□□□□□□□□□□□□□
　　便揉春为酒剪雪作新诗弃一日绕花千转

　　范成大梅谱前序梅天下之尤物无问智愚贤不肖莫敢有异议学圃之士必先种梅且不厌多他花有无多少皆不系重轻畲于石湖玉雪坡既有梅数百本比年又于舍南买王氏僦舍七十楹尽拆除之治为范村以其地三分之一与梅吴下栽梅特盛其品不一今始尽得之随所得为之谱以遗好事者
　　宋史范成大传字致能吴郡人绍兴二十四年进士
　　周必大平园续稿资政殿大学士赠银青光禄大夫范公成大神道碑先以石湖稍远不能日涉即城居南别营一圃阅杜光庭神仙传记胡六子自昆山风海至范老村遇陶朱公事大喜曰此吾里吾宗故事不可失也题曰范村刻两朝赐书于堂上榜曰重奎其北又葺古桃花坞往来其间
　　石湖集范村雪后习习犹余烬钟情未湿灰忍寒贪看雪讳老强寻梅熨贴愁眉展勾般笑口开直疑身健在时有句飞来

　　踏莎行

　　自沔东来丁未元日至金陵江上感梦而作

　　燕燕轻盈莺莺娇软分明又向华胥见夜长争得薄情知春初早被相思染　别后书辞别时针线离魂暗逐郎行远淮南皓月冷千山冥冥归去无人管


　　诉衷情

　　端午宿合路

　　石榴一树浸溪红零落小桥东五日凄凉心事山雨打船篷　谙世味楚人弓莫冲冲白头行客不采苹花孤负熏风

　　陆游入蜀记干道六年六月五日早抵秀州七日移舟出城泊禾兴馆前八日雨霁极凉如深秋遇顺风舟人始张帆过合路居人繁伙卖鲊者尤众道旁多军中牧马运河水泛溢高于近村地至数尺两岸皆车出积水妇人儿童竭作亦或用牛妇人足踏水车手犹绩麻不置过平望遇大雨暴风舟中尽湿少顷霁止宿八侧闻行舟有覆溺者小舟叩舷卖鱼颇贱蚊如蠭虿可畏九日晴而风舟人惩昨夕狼狈不敢解舟日高方行自崇德行大泽中至此始望见震泽远山午间至吴江县渡松江风极静巿中卖鱼鲊颇珍晚解舟中流回望长桥层塔烟沙渺然真若图画宿尹桥登桥观月十日至平江以疾不入城

　　浣溪纱

　　予女须家沔之山阳左白湖右云梦春水方生浸数千里冬寒沙露衰草入云丙午之秋予与安甥或荡舟采菱或举火罝兔或观鱼簺下山行野吟自适其适凭虚怅望因赋此阕

　　着酒行行满袂风草枯霜鹘落晴空销魂都在夕阳中　恨入四弦人欲老梦寻千驿意难通当时何似莫匆匆

　　诗集春日书怀九真何苍苍乃在清汉尾衡茅依草木念远独伯姊春来众芳滋春去众芳萎兄弟各天涯啼鴂见料理汉江出巨鱼风雷入驱使安得挟我舟西征二千里
　　汉阳县志九真山一名五藏山九峰相向势若游龙旧传有九仙女炼丹于此上有飞升石唐咸通中赐名仙潜山高数百丈望之佳气郁然面为郡城之干背临太白之壑形家谓为县之祖龙
　　汉阳府志九真山在县西南九十里高数百丈九峰相向因名九真下有九泉皆清澈可玩又有昌蒲洞太白湖一名九真湖周二百余里潜水自西北来注之西湖李老沙湖泗港诸水汇焉沱水自南来注之直步阳明黄蓬诸水汇焉而东南泄于沌水出江春夏水涨与新滩马影蒲潭等湖合而为一冬涸始分云杜故城在沔阳州西北汉置县属江夏郡后汉及晋因之宋齐属竟陵郡梁以后省水经注沔水又东南过江夏云杜县东夏水从西来注之即堵口也为中夏水县故云亭左传若敖娶于云是也禹贡所谓云土梦作又故县取名焉　按山阳即九真山之阳也白湖即太白湖云梦即沔阳州西北古云杜也

　　又

　　己酉岁客吴兴收灯夜阖户无聊俞商卿呼之共出因记所见

　　春点疏梅雨后枝剪灯心事峭寒时巿桥携手步迟迟　蜜炬来时人更好玉笙吹彻夜何其东风落靥不成归

　　咸淳临安志俞灏字商卿世居杭父徙乌程登绍熙四年第仕淮东宣抚邱崈令灏佐毕再遇救山阳灏料敌必窥采石请回军石梁河以遏其锋敌捣虚不入而遁再遇知扬州荡平湖海多灏计划再遇欲诛胁从者灏救活甚众开禧议开边政府密引灏言轻脱寡谋之人不可信赵良嗣张觉往辙可鉴历麾旄节皆有声宝庆二年致仕筑室九里松买舟西湖会意处竟日忘返以诗词自适号青松居士有集

　　又

　　辛亥正月二十四日发合肥

　　钗燕笼云晚不忺拟将裙带系郎船别离滋味又今年　杨柳夜寒犹自舞鸳鸯风急不成眠些儿闲事莫萦牵

　　案此阕与点绛唇金谷人归一阕皆发合肥惜别之作江梅引鬲溪梅令鹧鸪天元夕有所梦一阕皆梦思此意中人也

　　又

　　丙辰岁不尽五日吴松作

　　雁怯重云不肯啼画船愁过石塘西打头风浪恶禁持　春浦渐生迎棹绿小梅应长亚门枝一年灯火要人归

