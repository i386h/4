<!-- { "loadSidebar": true } -->
　　嘉庆松江府志钱良臣字友魏绍兴二十四年进士淳熙五年繇给事中除端明殿学士签书枢密院复除参知政事九年罢政事除资政殿学士奉祠寻知镇江府又除端明殿学士改知建康府兼行宫留守拜资政大学士十五年请罢提举洞霄宫光宗时卒谥文惠孝宗尝询时事所陈合上意孝宗褒之曰如卿真所谓通世务之儒遂书通儒赐之
　　光绪华亭县志宋云间洞天钱参政良臣园在里仁坊内宅居其旁广轮数里至今指其坊犹称钱家府云府有御书云汉昭回之阁【案云汉阁其址后为慧镫庵见县志稿】兴庆等堂园有东岩堂巫山十二峰观音岩桃花洞雪窗云榭来禽渚流杯亭桃蹊杏村龟巢橘坞明月湾薝卜林围绣香风露香笼锦诸佳致具见于方岳钱府百咏诗元时己废十二峰半属尼居之慧海院惟东岩因舍浮图其峰峦竹树犹为城巿山林之胜朋云亭基在峰之巅元顾架阁文琛赋诗有昔年绿野裴丞相今日匡庐远法师之句后峰岩尽废而游人往往于其地得山石明成化间得数峰尤奇知府稷山王衡辇置郡圃至今存焉
　　范成大石湖诗集丙午新年六十一岁俗谓之元命作诗自贶自注今丞相王公枢使周公参政钱公皆丙午又顷昔皆同朝
　　案钱氏即良臣溪月即云间洞天中佳致之一白石因诚斋识石湖必又因石湖识钱参顷昔受知尝游斯园故有与鸥为客绿野留吟屐万绿正迷人更愁入山阳夜笛等句嘉泰壬戌钱希武为刻歌曲于东岩之读书堂翰墨因缘非偶然也

　　莺声绕红楼

　　甲寅春平甫与予自越来吴携家妓观梅于孤山之西村命国工吹笛妓皆以柳黄为衣

　　十亩梅花作雪飞冷香下携手多时两年不到断桥西长笛为子吹人妒垂杨绿春风为染作仙衣垂杨却又妒腰肢近【平声】前舞丝丝自述嗟乎四海之内知己者不为少矣而未有能振之于窭困无聊之地者旧所依倚唯有张兄平甫其人甚贤十年相处情甚骨肉

　　戴表元送张叔夏西游序叔夏之先世高曾祖父皆钟鸣鼎食江湖高才词客姜夔尧章孙季蕃花翁之徒往往出入馆谷其门
　　张镃南湖集余家兄弟未尝久别今夏送平甫之官山口冬仲朔又送深父为四明船官因成长句　案平甫为循王张俊之曾孙宗元之子功甫之异母弟斗南之祖玉田之曾祖　诗集有陪张平甫游禹庙诗白石游越中为绍熙四年春也
　　元和郡县志浙东观察使治越州秦会稽郡汉顺帝时浙江东西分吴越隋改越州
　　武林旧事孤山旧有柏堂竹阁四照阁巢居阁林处士庐今皆不存西陵桥又名西林桥又名西冷桥又名西村断桥又名段家桥万柳如云望如裙带白乐天诗云谁开湖寺西南路草绿裙腰一道斜
　　湖山便览西林桥孤山路西北尽处也游览志云一名西冷一名西陵武林旧事云西林桥又名西村都城探春水面画檝如鳞次第先南后北至午则尽入西村桥弁阳老人祠云看画船尽入西村间却半湖春色盖实录也
　　湖山便览断桥在孤山路口唐张裕孤山寺诗断桥荒藓合时已有断桥之称孤山湖中一屿孤立旁无联附亦名孤屿
　　武林旧事干淳教坊乐部笛色德寿宫元守正忠翊郎孙福使臣孙继祖张行谨

　　鬲溪梅令【仙吕调】

　　丙辰冬自无锡归作此寓意

　　□□□□□□□□□□□□□□□□□□□□□□□□
　　好花不与殢香人浪粼粼又恐春风归去绿成阴玉钿何处寻
　　□□□□□□□□□□□□□□□□□□□□□□□□
　　木兰双桨梦中云小横陈谩向孤山山下觅盈盈翠禽啼一春

　　词源管色应指谱□【六】□【凡】□【工】□【尺】□【上】□【一】□【四】□【勾】□【合】□【五】□【尖一】□【尖上】□【尖凡】□【大住】□【小住】□【掣】□【折】□【大凡】□【打】宫调应指谱七宫黄钟宫□仙吕宫□正宫□高宫□南吕宫人中吕宫一道宫□十二调大石调又小石调□般涉调□歇指调□越调□仙吕调□中吕调□正平调□高平调一双调□黄钟羽□商调□
　　案寓意即前江梅引所梦思者

　　阮郎归

　　为张平甫寿是日同宿湖西定香寺

　　红云低压碧玻璃惺惚花上啼静看楼角拂长枝朝寒吹翠眉　休涉笔且裁诗年年风絮时绣衣夜半草符移月中双桨归

　　湖山便览定香寺临安志云旧为积香院在西湖上干德四年建治平二年改额宝庆间改旌德观别建寺于城东

　　又

　　旌阳宫殿昔裴徊一坛云叶垂与君闲看壁间题夜凉笙鹤期　茅店酒寿君时老枫临路歧年年强健得追随名山游遍归

　　一统志南昌府西山在新建县西章江门外三十里一名南昌山即古散原山也道家以为第十二洞天逍遥山在新建县西南八十里道家以为第四十福地山之阳有许旌阳玉隆宫晋许逊字敬之世居许昌父肃避地南昌因家焉少从吴猛得神方秘法太康初为旌阳令寻去官谒谌母于丹阳授以道术时斩除蛟蛇毒物以济人精修山中年百三十六岁于宁康二年八月一日拔宅上升
　　案此追述乙卯三月十四日与平甫自南昌同游西山玉隆宫饮古枫下以为寿也

　　好事近

　　赋茉莉

　　凉夜摘花钿苒苒动摇云绿金络一团香露正纱厨人独　朝来碧缕放长穿钗头罣层玉记得如今时候正荔枝初熟

　　武林旧事都人避暑而茉莉为最盛初出之时其价甚穹妇人簇戴多至七插所值数十券不过供一晌之娱耳

　　点绛唇

　　丁未冬过吴松作

　　燕雁无心太湖西畔随云去数峰清苦商略黄昏雨　第四桥边拟共天随住今何许凭阑怀古残柳参差舞

　　吴地记松江一名松陵又名笠泽左传曰越伐吴御之笠泽其江之源连接太湖一江东南流五十里入小湖一江东北流二百六十里入于海一江西南流入震泽此三江之口也咸仲云松容也容裔之貌
　　案此阕为诚斋以诗送谒石湖归途所作诗集有姑苏怀古诗

　　又

　　金谷人归绿杨低扫吹笙道数声啼鸟也学相思调　月落潮生掇送刘郎老淮南好甚时重到陌上生春草

　　虞美人

　　赋牡丹

　　西园曾为梅花醉叶剪春云细玉笙凉夜隔帘吹卧看花梢摇动一枝枝　娉娉袅袅教谁惜空压纱巾侧沈香亭北又青苔唯有当时蝴蝶自飞来

　　又

　　摩挲紫盖峰头石下瞰苍厓立玉盘摇动半厓花花树扶疏一半白云遮　盈盈相望无由摘惆怅归来屐而今仙迹杳难寻那日青楼曾见似花人

　　诗说叙淳熙丙午立夏余游南岳至云密峰徘徊禹溪桥下上爱其幽绝即屏置仆马独寻溪源行且吟哦顾见茅屋蔽亏林木间若士坐大石上眉宇闿爽年可四五十心知其异人即前揖之相接甚温便邀入舍内煎苦茶共食从容问从何来适吟何语余以实告且举似昨日望岳小山不能云大山半为天之句若士喜谓余可人遂探囊出书一卷云是诗说老夫顷者常留意兹事故有此书今无作矣径以付君
　　一统志紫盖峰在衡山县西北二十里荆州记衡山有三峰极秀曰紫盖石囷芙蓉衡山记紫盖峰常有白鹤集其上神芝灵草生焉有石室在其下香炉臼杵丹灶俱存
　　按昔游诗紫盖何突兀万里在一目余峰六七十仅如翠浪矗北有懒瓒岩大石庇樵牧下窥半厓花杯盂琢红玉飞云身畔遇揽之不盈掬与此阕词意俱同

　　忆王孙

　　番阳彭氏小楼作

　　冷红叶叶下塘秋长与行云共一舟零落江南不自由两绸缪料得吟鸾夜夜愁

　　少年游

　　戏平甫

　　双螺未合双娥【娥：蛾】先敛家在碧云西别母情怀随郎滋味桃叶渡江时扁舟载了匆匆归去今夜泊前溪杨柳津头棃花墙外心事两人知

　　一统志前溪在武康县治前寰宇记前溪在县西一百步古永安县前之溪也晋沈充家于此溪乐府有前溪曲即充所制

　　鹧鸪天

　　己酉之秋苕溪记所见

　　京洛风流绝代人因何风絮落溪津笼鞋浅出鸦头韈知是凌波缥缈身　红乍笑绿长嚬与谁同度可怜春鸳鸯独宿何曾惯化作西楼一缕云

　　一统志湖州府苕溪在府城西南自孝丰县南北流经安吉县南又东北经长兴县界又东北至府城西南下流入太湖山海经浮玉之山苕水出于其阴北流注于具区

　　又

　　予与张平甫自南昌同游西山玉隆宫止宿而返盖乙卯三月十四日也是日即平甫初度因买酒茅舍并坐古枫下古枫旌阳在时物也旌阳尝以草屦悬其上土人以屦为屩因名曰挂屩枫苍山四围平野尽绿鬲涧野花红白照影可喜使人采撷以藤糺缠着枫上少焉月出大于黄金盆逸兴横生遂成痛饮午夜乃寝明年平甫初度欲治舟往封禺松竹间念此游之不可再也歌以寿之

　　曾共君侯历聘来去年今日踏莓苔旌阳宅里疏疏磬桂【桂：挂】屩枫前草草杯　呼煮酒摘青梅今年官事莫裴徊移家径入蓝田县急急船头打鼓催

　　太平寰宇记南昌县逍遥山在城西南八十里道家第四十福地山有许旌阳玉隆宫天宝洞在城西八十里西山最胜处洞门有石泉状如水帘南昌山在县西三十五里高二千丈周回三百里山有洪崖先生炼药之井亦号洪崖山有石臼存王乔坛按雷次宗豫章记云西山中峰最高顶名鹤岭即王乔控鹤经过之所坛在鹤岭之侧云景鲜美草木秀润异于他山山侧有古控鹤乡在县西八十里
　　一统志南昌府西山在新建县西章江门外三十里一名南昌山即古散原山也或作厌原山道家以为第十二洞天水经注石头津步二十里西曰散原山迭嶂四周杳邃有趣西北五六里有洪井飞流悬注其深无底旧说洪崖先生之井也北五六里有风雨池山高濑激着树木霏散远洒若雨西有鸾冈洪崖乘鸾所憩者也四周有水谓之鸾陂冈西有鹤岭云王子晋控鹤所经过有二厓号曰大箫小箫言箫史所游萃处也
　　一统志武康县古防风氏之国地理志云本汉乌程县之余不乡地汉末童谣云天子当兴东南三余之间吴乃改会稽之余暨为永兴分余不为永安以协谣言晋以平阳已有永安县复改武康防风山在县东一十八里先名封嵎山唐天宝六年敕改焉其一名风公山一名风渚山古防风氏之国风公者以其山上有风公祠风渚者以山下有风渚水封山者以其禁樵采渔猎也山东南二里有嵎山禹十二代孙帝嵎所居也吴伐越隳会稽得骨节专车使问仲尼仲尼曰禹致羣臣于会稽防风氏后至禹杀而戮之其节专车此为大矣客曰防风何守仲尼曰汪芒氏之君守封嵎山言防风治此二山也嵎山在县东南三十里舆地志古防风氏之都
　　同治湖州府志武康县封山在县东十八里即家语云封禺之山防风氏之国禺山在县东南三十里高一百八十丈周九里四十步计筹山在县东南三十五里高七十三丈周五里三十步吴兴记越大夫计然尝筹算于此又其地与临安县分界俗谓之界头山盖计界筹头音相类也山下名计村计姓者甚多山有白石洞天幽窅而夷旷白石厓在县东南计筹山白石洞天在计筹山姜夔以此自号
　　案白石是年移家临安张平甫假以馆舍近东青门

　　又

　　丁巳元日

　　柏绿椒红事事新隔篱灯影贺年人三茅钟动西窗晓诗鬓无端又一春　慵对客缓开门梅花闲伴老来身娇儿学作人间字郁垒神荼写未真

