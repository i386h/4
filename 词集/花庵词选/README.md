<!-- { "loadSidebar": true } -->
　　钦定四库全书　　　　　　集部十
　　花庵词选　　　　　　　　词曲类二【词选之属】提要
　　【臣】等谨案花庵词选十巻续集十巻宋黄升辑升字叔旸号玉林又号花庵词客以所居有玉林又有散花庵也毛晋刻六十家词以升作昃以叔旸作叔阳而诸本实多作黄升考此书旧传刋本又题曰黄□而诗人玉屑前有升序世所传翻刻宋本犹钩摹当日手书亦作黄□检此书序末尚有当时姓名小印实作□字葢许慎説文升字篆文作□升特以篆体署名故作□字晋不考六书妄改为昃殊为舛谬至叔阳乃卢炳之字炳即作哄堂词者晋乃移而为升之字益桃僵李代矣此乃所选南宋词人之作自康与之至洪瑹凡八十八家而以已作附録于末共七百五十余首即所称中兴以来絶妙词选者是也其意葢欲以继赵宏祚花间集曾慥乐府雅词之后故搜罗颇广又于作者姓氏下各缀数语畧具始末亦足以资考核惟所裒词人只有此数而自序乃云得数百家则未免夸词非其实耳升论词最服膺姜防故所录多典雅清俊非草堂诗余专取俗体者可比又草堂诗余刻本多讹字及失名者而此犹旧帙于彼此并收之作亦可互相参证云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　花庵词选序
　　长短句始于唐盛于宋唐词具载花间集宋词多见于曽端伯所编而复雅一集又兼采唐宋迄于宣和之季凡四千三百余首吁亦备矣况中兴以来作者继出及乎近世人各有词词各有体知之而未见见之而未尽者不胜算也暇日裒集得数百家名之曰絶妙词选佳词岂能尽録亦尝鼎一脔而巳然其盛丽如防金张之堂妖冶如揽嫱施之袪悲壮如三闾豪俊如五陵花前月底举杯清唱合以紫箫节以红牙飘飘然作骑鹤扬州之想信可乐也亲友刘诚甫谋刋诸梓传之好事者此意善矣又録予旧作数十首附于后不无珠玉在侧之媿有爱我者其为删之淳祐已酉百五玉林




　　钦定四库全书
　　花庵词选巻一　　　　　　宋　黄升　辑唐词【凡看唐人词曲当看其命意造语工致处盖语简而意深所以为竒作也】
　　李太白
　　名白号青莲居士贺知章号之为谪仙
　　菩萨鬘【二词为百代词曲之祖】
　　平林漠漠烟如织寒山一带伤心碧暝色入髙楼有人楼上愁　玉阶空伫立宿鸟归飞急何处是归程长亭连短亭
　　忆秦娥
　　箫声咽秦娥梦断秦楼月秦楼月年年柳色霸陵伤别乐游原上清秋节咸阳古道音尘絶音尘絶西风残
　　照汉家陵阙
　　清平乐令【翰林应制　按唐吕鹏遏云集载应制词四首以后二首无清逸气韵疑
　　非太白所作】
　　禁庭春昼莺羽披新绣百草巧求花下鬬只赌珠玑满斗　日晩却理残妆御前闲舞霓裳谁道腰支窈窕折旋消得君王
　　又
　　禁闱秋夜月探金窻罅玉帐鸳鸯喷沉麝时落银灯香灺　女伴莫话孤眠六宫罗绮三千一笑皆生百媚宸游教在谁边
　　清平调辞【沈香亭应制　古词多只四句】
　　名花倾国两相欢长得君王带笑看解释春风无限意沈香亭北倚阑干
　　又
　　一枝红艶露凝香云雨巫山枉断肠借问汉宫谁得似可怜飞燕倚新妆
　　又
　　云想衣裳花想容春风拂槛露华浓若非羣玉山头见防向瑶台月下逢
　　白乐天
　　名居易号香山居士
　　长相思【闺怨二词非后世作者所及】
　　深画睂浅画睂蝉鬓鬅鬙云满衣阳台行雨廻　巫山高巫山低暮雨潇潇郎不归空房独守时
　　又【此词上四句皆谈钱塘景】
　　汴水流泗水流流到州古渡头呉山防防愁　思悠悠恨悠悠恨到归时方始休月明人倚楼
　　王建
　　有宫词百首甚工
　　古调笑
　　团扇团扇美人竝来遮面玉顔顦顇三年谁复商量管弦弦管弦管春草昭阳路断
　　又
　　蝴蝶蝴蝶飞上金花枝叶君前对舞春风百叶桃花树红红树红树燕语莺啼日暮
　　又
　　罗袖罗袖飘舞春风已旧遥看歌舞玉楼好日新妆坐愁愁坐愁坐一世虚生虚过
　　又
　　杨柳杨柳日暮白沙渡口船头江水茫茫商人少妇断膓膓断膓断鹧鸪夜来失伴
　　三台令【一名翠华引】
　　池北池南草绿殿前殿后花红天子千秋万岁未央明月清风
　　又
　　鱼藻池边射鸭芙蓉苑里看花日色赭黄相似不着红鸾扇遮
　　徐昌图
　　木兰花令
　　沈檀烟起盘红雾一翦霜风吹绣户汉宫花面学梅妆谢女雪诗裁柳絮　长垂天幕孤鸾舞旋炙银笙双鳯语红窻酒病对寒氷永觉相思无梦处
　　张志和
　　字子同婺州金华人居江湖自称烟波钓徒着真子亦以为号毎垂钩不设饵志不在鱼也
　　渔歌子五首【极能道渔家之事】
　　西塞山前白鹭飞桃花流水鳜鱼肥青蒻笠绿簔衣斜风细雨不须归
　　又
　　青草湖中月正圆巴陵渔父棹歌连钓车子橛头船乐在风波不用仙
　　又
　　松江蠏舍主人欢菰饭莼羮亦共飡枫叶落荻花干醉宿渔舟不觉寒
　　又
　　霅溪湾里钓渔翁舴艋为家西复东江上雪浦边风笑着荷衣不叹穷
　　又
　　钓台渔父褐为裘两两三三舴艋舟能纵棹惯乗流长江白浪不须忧
　　温庭筠
　　词极流丽宜为花间集之冠
　　菩萨鬘
　　小山重叠金明灭鬓云欲度香腮雪懒起画蛾睂弄妆梳洗迟　照花前后镜花面交相映新着绮罗襦双双金鹧鸪
　　又
　　南园满地堆轻絮愁闻一霎清明雨雨后却斜阳杏花零落香　无言匀睡脸枕上屏山掩时节欲黄昏无聊独倚门
　　又
　　翠翘金缕双鸂鶒水文细起春池碧池上海棠梨雨晴红满枝　绣衫遮笑靥烟草粘飞蝶青对芳菲玉闗音信稀
　　又
　　水精帘里玻瓈枕暖香惹梦鸳鸯锦江上柳如烟鴈飞残日天　藕丝秋色浅人胜参差翦双鬓隔香红玉钗头上风
　　更漏子
　　柳丝长春雨细花外漏声迢逓惊塞雁起城乌画屏金鹧鸪　香雾薄透帘幕惆怅谢家池閤红烛背绣帘垂梦长君不知
　　又
　　玉炉香红防泪偏照画堂秋思睂翠薄鬓云残夜长衾枕寒　梧桐树三更雨不道离情正苦一叶叶一声声空堦滴到明
　　又
　　背江楼临海月城上角声呜咽堤柳动岛烟昏两行征鴈分　京口路归防渡正是芳菲欲度银烛尽玉绳低一声村落鸡
　　又
　　星斗稀钟鼓歇帘外晓莺残月兰露重柳风斜满庭堆落花　虚阁上倚防望还似去年惆怅春欲暮思无穷旧欢如梦中
　　清平乐令
　　洛阳愁絶杨柳花飘雪终日行人恣攀折桥下水流呜咽　上马争劝离觞南浦莺声断肠愁杀平原年少囘首挥泪千行
　　河传
　　湖上闲望雨萧萧烟浦花桥路遥谢娘翠娥愁不销终朝梦魂迷晩潮　荡子天涯归棹逺春已晩莺语空肠断若耶溪溪水西柳堤不闻郎马嘶
　　韦庄
　　西蜀宰相
　　菩萨鬘
　　洛阳城里春光好洛阳才子他乡老柳暗魏王隄此时心转迷　桃花春水绿水上鸳鸯浴凝恨对残晖忆君君不知
　　又
　　人人尽说江南好游人只合江南老春水碧于天画船听雨眠　垆边人似月皓腕凝霜雪未老莫还乡还乡须断肠
　　应天长
　　绿槐隂里黄莺语深院无人春昼午画帘垂金鳯舞寂寞绣屏香一缕　碧天云无定处空有梦魂来去夜夜绿窻风雨断肠君信否
　　清平乐令
　　野花芳草寂寞关山道柳吐金丝莺语早惆怅香闺暗老　罗带悔结同心独凭朱栏思深梦觉半床斜月小窻风触鸣琴
　　谒金门
　　空相忆无计得传消息天上嫦娥人不识寄书何处覔新睡觉来无力不忍看伊书迹满院落花春寂寂断
　　肠芳草碧
　　小重山
　　一闭昭阳春又春夜寒宫漏永梦君恩卧思陈事暗销魂罗衣湿红袂有啼痕　歌吹隔重阍绕庭芳草绿倚长门万般惆怅向谁论凝情立宫殿欲黄昏
　　木兰花令
　　独上小楼春欲暮望断玉关芳草路消息断不逢人却敛细睂归绣户　坐看落花空叹息罗袂湿斑红泪滴千山万水不曾行魂梦欲教何处覔
　　薛昭蕴
　　浣溪沙
　　握手河桥柳似金蜂须轻惹百花心蕙风兰思寄清琴意满便同春水满情深还似酒杯深楚烟湘月两沈
　　沈
　　又
　　倾国倾城恨有余几多红泪泣姑苏倚风凝睇雪肌肤呉主山河空落日越王宫殿半平芜藕花菱蔓满重
　　湖
　　小重山
　　春到长门春草青玉堦华露滴月胧明东风吹断紫箫声金炉冷帘外晓啼莺　愁极梦难成残妆和宿泪不胜情手挼裙带绕花行思君切罗幌暗尘生
　　又
　　秋到长门秋草黄画梁双燕去出宫墙玉箫无复理霓裳金蝉坠鸾镜掩休妆　忆昔在昭阳舞衣红绶带綉鸳鸯至今犹惹御炉香魂梦断愁听漏更长
　　谒金门
　　春满院疉损罗衣金线睡觉水精帘未卷檐前双语燕斜掩金铺一扇满地落花千片早是相思肠欲断忍
　　教频梦见
　　牛峤
　　更漏子
　　南浦情红粉泪争奈两人深意低翠黛巻征衣马嘶霜叶飞　招手别寸肠结还是去年时节书托鴈梦归家觉来江月斜
　　菩萨鬘
　　舞裙香暖金泥鳯画梁语燕惊残梦门外柳花飞玉郎犹未归　愁匀红粉泪睂翦春山翠何处是辽阳锦屏春昼长
　　张泌
　　浣溪沙
　　枕障熏炉隔绣帏二年终日两相思杏花明月始应知天上人间何处去旧欢新梦觉来时黄昏微雨画帘
　　垂
　　又
　　翡翠屏开金幄红谢娥无力晓妆慵锦帷鸳被宿香浓微雨小庭春寂寞燕飞莺语隔帘栊杏花凝恨倚东
　　风
　　满宫花
　　花正芳楼似绮寂寞上阳宫里钿笼金鎻睡鸳鸯帘冷露华珠翠　娇艶轻盈香雪腻细雨黄莺双起东风惆怅欲清明公子桥边沈醉
　　江城子【唐词多无换头如此词两段自是两首故两押情字今人不知合为一首则误
　　矣】
　　碧阑干外小中庭雨初晴晓莺声飞絮落花时节近清明睡起巻帘无一事匀面了没心情
　　又
　　浣花溪上见卿卿眼波明黛睂轻高绾绿云金簇小蜻蜓好事问他来得麽还笑道莫多情
　　毛文锡
　　醉花间
　　休相问怕相问相问还添恨春水满塘生鸂鶒还相趂昨夜雨霏霏临明寒一阵偏忆戍楼人久絶边庭信
　　又
　　深相忆莫相忆相忆情难极银汉是红墙一带遥相隔金盘珠露滴两岸榆花白风摇玉佩清今夕为何夕
　　河满子
　　红粉楼前月照碧纱窻外莺啼梦断辽阳音信那堪独守香闺恨对百花时节王孙绿草萋萋
　　更漏子
　　春夜阑春恨切花外子规啼月人不见梦难慿红纱一防灯　偏怨别是芳节庭下丁香千结宵雾散晓霞辉梁间双燕飞
　　牛希济
　　生查子
　　春山烟欲收天澹星稀小残月脸边明别涙临清晓语已多情未了囘首犹重道记得绿罗裙处处怜芳草【一本无已字】
　　谒金门
　　秋已暮重叠关山岐路嘶马摇鞭何处去晓禽霜满树梦断禁城钟鼓泪滴枕檀无数一防凝红和薄雾翠
　　蛾愁不语
　　欧阳烱
　　浣溪沙
　　落絮残莺半日天玉柔花醉只思眠惹窻映竹满炉烟独掩画屏愁不语斜欹瑶枕髻鬟偏此时心在阿谁
　　边
　　贺圣朝
