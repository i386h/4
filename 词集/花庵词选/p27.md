<!-- { "loadSidebar": true } -->
　　东泽先生谁説能诗兴到偶然但平生心事落花啼鸟多年盟好白石清泉家近宫亭眼中庐阜九叠屏开云锦边出门去且掀髯大笑有钓鱼船　一丝风里婵娟爱月在沧浪上下天更丛书观遍笔牀静昼蓬窗睡起茶灶疎烟黄鹤来迟丹砂成未何日风流葛稚川人间世聼江湖诗友号我东仙
　　南浦月【寓防綘唇　赋潇湘渔父】
　　来剪莼丝江头一阵鸣蓑雨孤篷归路吹得苹风暮短髪萧萧笑与沙鸥语休归去玉龙嘶处邀月过南浦
　　沙头雨【寓防綘唇】
　　带醉归时月华犹在吹箫处晓愁情绪忘却匆匆语客里风霜诗鬓空如许江南去岸花迎艣遥隔沙头雨
　　花自落【寓谒金门】
　　春寂寞底蕙炉烟薄聼尽归鸿书怎托相思天一角象笔鸾牋间却秀句与谁商畧睡起愁懐何处着无
　　风花自落
　　垂杨碧【寓谒金门】
　　花半湿睡起一窗晴色千里江南真咫尺醉中归梦直前度兰舟送客双鲤沉沉消息楼外垂杨如此碧问
　　春来几日
　　栏干万里心【寓忆王孙】
　　小楼柳色未春深湘月牵情入苦吟翠袖风前冷不禁怕登临几曲阑干万里心
　　杏梁燕【寓解连环】
　　小楼春浅记钩帘看雪袖粘芳片似不似柳絮因风更细与品题屡呵氷砚宛转吟情纵真草凤牋都徧到灯前笑谑酒祓峭寒移尽更箭　而今柳阴满院却花空雪似人隔春逺叹万事流水斜阳谩嬴得前诗醉污团扇脉脉重来算唯有画栏曽见把千种旧愁付与杏梁语燕
　　比梅【寓如梦令】
　　深夜沉沉尊酒酒醒客衾寒透城角挟霜飞吹得月如清昼僝僽僝僽比着梅花谁痩
　　月上瓜洲【寓相见懽　南徐多景楼作】
　　江头又见新秋几多愁塞草连天何处是神州　英雄恨古今泪水东流唯有渔竿明月上洲
　　月底修箫谱【寓祝英台近　乙未之秋髙邮朱史君钱塘北阒舟中】
　　客西湖聼夜雨更向别离处小小船窗香雪照尊俎断肠一曲秋风行云不语总写入征鸿无数　认眉妩唤醒岩壑风流丹砂有竒趣羞杀秦郎淮海谩千古要看自作新词双鸾飞舞趂月底重修箫谱
　　一丝风【寓诉衷情　泊松江作】
　　卧虹千尺界湖光冷浸月茫茫当日三髙何处渔唱入凄凉　人世事纵轩裳梦黄粱有谁蓑笠一钓丝风吹尽荷香
　　忆萝月【寓清平乐　客盱江秋夜鼓琴思故山作】
　　新凉窗户间对琴言语弹到无人知得处两袖五湖烟雨　坐中斗转参横珠躔碎落瑶觥忆着故山萝月今宵应为谁明
　　宋谦父
　　名自逊号壶山南昌人文笔髙絶当代名流皆敬爱之其词集名渔樵笛谱
　　蓦山溪【自述】
　　壶山居山未老心先懒爱学道人家办竹几蒲团茗椀青山可买小结屋三间开一迳俯清溪修竹裁教满客来便请随分家常饭若肯小留连更薄酒三杯两琖吟诗度曲风月任招呼身外事不关心自有天公管
　　沁园春【送戴石屏】
　　归去来兮田园将芜云胡不归既有诗千首如斯者少行年七十从古来稀地缺东南天倾西北人事何缘有足时江湖上转不如前日步步危机　石屏自有柴扉占海岸潮头伴一矶唤防衣孙子壶挈榼白头翁媪举桉齐眉身外声名世间梦幻万事一酲无是非书来徃都不须长语直写心期
　　贺新郎【题雪堂】
　　唤起东坡老问雪堂几畨兴废斜阳衰草一月有钱三十块何苦抽身不早又底用北门摛藻儋耳蛮烟添老色和陶诗翻被渊明恼到底是忘言好　周郎英发人间少谩依然乌鹊南飞山髙月小嵗月堂堂畱不住此世何时是了算不满英雄一笑我有丰淮千斗酒把新愁旧恨都倾倒三弄笛楚天晓
　　又【七夕】
　　灵鹊桥初就记迢迢重湖风浪去年时嵗月不畱人易老万事茫茫宇宙但独对西风搔首巧拙岂关今夕事奈痴儿騃女流传谬添话柄柳州柳　道人识破灰心久只好风凉月佳时疎狂如旧休笑双星经嵗别人到中年巳后云雨梦可曽常有雪藕调氷花熏茗正梧桐雨过新凉透且随分一杯酒
　　满江红【秋感】
　　举扇西风又十载重游秋浦对旧日江山错愕鬓丝如许世事兴亡空感慨男儿事业谁堪数被老天开眼看人忙成今古　江上路喧鼙鼓山中地纷豺虎谩乾坤许大着身何处名利等成狂梦寐文章亦是闲言语頼双投酒熟蟹螯肥忘羇旅
　　西江月【自述】
　　何敢笑人干禄自知无分弹冠只将贫贱博清闲留取书遮老眼　世上风波任险门前路径须寛心无忘想梦魂安万事鹤长鳬短
　　王子文
　　名埜号潜斋
　　西河
　　天下事问天怎忍如此陵图谁把献君王结愁未巳少豪气槩总成尘空余白骨黄苇　千古恨吾老矣东游曽吊淮水綉春台上一廻登一廻揾泪醉归抚劔倚西风江涛犹壮人意　只今袖手野色里望长淮犹二千里纵有英心谁寄近新来又报兵尘起絶域张骞归来未
　　曹西士
　　名豳号东畎
　　西河【和王潜斋韵】
　　今日事何人弄得如此漫漫白骨蔽川原恨何日巳关河万里寂无烟月明空照庐苇　谩哀痛无及矣无情莫问江水西风落日惨新亭几人堕泪战和何者是良筹扶危但看天意　只今寂寞薮泽里岂无人髙卧闾里试问安危谁寄定相将有诏催公起须信前书言犹未
　　李俊明
　　名昻英号文溪
　　摸鱼儿【送王子文知太平州】
　　怪朝来片红初痩半分春事风雨丹山碧水含离恨有脚艳阳难驻芳草渡似呌住东君满树黄鹂语无端杜宇报采石矶头惊涛屋大寒色要春防　阳关唱画鹢徘徊东渚相逢知又何处摩挱老劔雄心在对酒细评今古君此去几万里东南只手擎天柱长生夀母更稳坐安舆三槐堂上好看防衣舞
　　赵用父
　　名以夫号虚斋
　　贺新郎【饯郑金部去国】
　　载酒阳关去正西湖连天烟草满堤晴絮采翠撷芳游治处应和娇弦艳鼔看柳外画船无数万顷琉璃浑镜净风波汹汹鱼龙舞谈笑里遽如许　流觞满引浇离绪便东西斜阳立马绿波南浦自是莼鲈髙兴动恰聼春山杜宇谩回首软红香雾咫尺佳人千里隔望空江明月横洲渚清梦断恨如缕
　　黄子鲁
　　名师参号鲁庵三山人白石先生之子
　　沁园春【饯金部去国】
　　谷口髙人偶泝明河近尺五天见紫霄宫阙空中突兀玉皇姬侍云里蹁跹滴露研朱披肝作纸细写灵均孤愤篇排云呌奈大钧不管沙界三千　语髙天上惊传早斥去人间伴谪仙念赤城丹籍香名空在蓬莱弱水欲到无缘还倚枯槎飘然归去回首清都若个边家山好有一湾风月小小渔船
　　潘庭坚
　　名牥号紫岩乙未探花以气节闻于时
　　南乡子【题南劒州妓馆】
　　生怕倚阑干阁下溪声阁外山惟有旧时山共水依然暮雨朝云去不还　应是蹑飞鸾月下时时整佩环月又渐底霜又下更阑折得梅花独自看
　　吴毅甫
　　名潜号履斋嘉定丁丑状元有履斋诗余行于世
　　满江红【送李御带琪】
　　红玉阶前问何事翩然引去湖海上一汀鸥鹭半防烟雨报国无门空自怨济时有策从谁吐过垂虹亭下系扁舟鲈堪煮　一醉留君住歌一曲送君路徧江南江北欲归何处世事悠悠浑未了年光冉冉今如许试举头一笑问青天天无语
　　又【齐山綉春台】
　　十二年前曽上到綉春台顶双脚健不烦笻杖透岩穿岭老去渐消狂气习重来依旧佳风景想牧之千载尚神游空山冷　山之下江流水江之外淮山暝望中原何处虎狼犹梗勾蠡规模非浅近石符事业真俄顷问古今宇宙竟如何无人省
　　又【金陵乌衣园】
　　柳带榆钱又还过清明寒食天一笑满园罗绮满城箫笛花树得晴红欲染逺山过雨青如滴问江南池馆有谁来江南客　乌衣巷今犹昔乌衣事今难觅但年年燕子晩烟斜日抖擞一春尘土债悲凉万古英雄迹且芳樽随分趂芳时休虚掷
　　水调歌头【送吴叔永文昌】
　　才惜季方去又更别元方惊心天上双凤接翅下髙冈万里瞿塘烟浪一片昭亭云月渺渺正相望夜连风壑此意独凄凉　杜鹃声犹不住搅离肠黄鸡白酒吾亦归兴动家乡人事纷纷难料世事悠悠难説何处问穹苍肯落儿曹泪一笑付沧浪
　　贺新郎【送吴叔季侍郎】
　　説着成凄楚正尘飞岷峨滟滪嘷狐舞颇牧禁中留不住弹压征西幕府便一舸月汀烟渚四塞三关天様险问何人自辟鼪鼯路成败事几今古　荼防芍药春将暮最无情飘零柳絮搅人离绪屈指秋风吹鴈讯应忆西湖夜雨谩嵗月消磨如许上下四方男子志肯临岐昵昵儿曹语呼大白为君举
　　又【吴中韩氏沧浪亭和吴梦窗韵】
　　扑尽征衫气小夷犹樽罍杖屦踏开花事解后山翁行乐处何似乌衣旧里叹荒草舞台歌地百嵗光隂如梦断算古今兴废都如此何用洒儿曹泪　江南自有渔樵队想家山猿愁鹤怨问人归未寄语寒梅休放尽留取三花两蘂待老子领些春意皎皎风流心自许尽何妨痩影横斜水烦翠羽伴醒醉
　　又【用赵用父左司韵送郑宗丞】
　　又是春残去倚东风寒云淡日堕红飘絮燕社鸿秋人不问尽管吴笙越鼓但短发星星无数万事惟消彭泽醉也何妨袖巻长沙舞身与世只如许　阑干拍手闲情绪便明朝苍烟白鹭北山南渚笑指午桥桥畔路帘幕深深院宇尚趂得柳烟花雾我亦故山猿鹤怨问何时归棹双谿渚歌一曲恨千缕
　　又【寄赵南仲】
　　烟树洲岸望旌旗猎猎遥空故人天逺不似沙鸥飞得渡直到雕鞍侧畔但徙倚危阑目断自古钟情须我辈况人间万事思量遍涛似雪风如箭　扬州十里珠帘卷想桃根桃叶依稀旧家庭院谁把青红吹到眼知有醉翁局段便回首舟移帆转渺渺江波愁未了正淮山日暮云撩乱阁酒盏倚歌扇
　　又【春感】
　　笑口开能几把年年芳情冶思总抛闲里桃杏枝头春才半寒食清明又是但嵗月飇飞川逝回首秦楼双燕语到如今目断斜阳外将徃事试重记　香罗尚有相思泪笑人生新愁易积旧欢难继水上流红无觅处还隔关山万里但嬴得新来憔悴昨夜东风颠狂后想余芳尽是飘零底词写就倩谁寄
　　满庭芳【春感】
　　漠漠春阴疎疎春雨鹁鸠唤起春眠小园人静独自倚秋千又见飘红堕雪芳径里都是花钿年年事闲愁闲闷挂在緑杨边　寻思都徧了功名竹帛富贵貂蝉但身为利鎻心被名牵争似依山傍水数椽外二顷良田无萦绊炊粳酿秫长是好花天
　　酹江月【梅花】
　　晓来窗外正南枝初放两花三蘂千古春风头上立羞退秾桃繁李姑射神游夀阳妆褪色界尘都洗竹扉松户平生所寄聊耳　堪笑强説和羮此君心事指髙山流水陇驿凄凉却怕被哀角城头吹起此处关情为他凝伫淡月清霜里巡檐何事嵗寒相誓而巳
　　又【暇日登新楼望扬州于云烟缥缈之间寄赵南仲端明】
　　半空楼阁把江山图画一时收拾白鸟孤飞飞尽处最好暮天秋碧万里西风百年人事谩倚阑干拍凝眸何许扬州烟树歴歴　应念老子年来浮名浮利巳作虚空掷三径才寻归活计又是飘零为客回首平生惊心双鬓容易成凄恻尊前一笑且由醉防欹侧
　　声声慢【和吴梦窗赋梅】
