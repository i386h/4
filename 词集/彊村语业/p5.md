<!-- { "loadSidebar": true } -->
南国春芳又一时，背人开玉合，意凄其。枉抛红泪惜前期。愁根蒂，惟有锦鹦知。
无力护琼枝。东风休再种，有情痴。年来心事在江蘺。浑不称，头白赋相思。

过客能言隔岁兵，连村遮戍垒，断人行。飞轮冲暝试春程。回风起，犹带战尘腥。
日落野烟生。荒萤三四点，淡於星。叫群创雁不成声。无人管，收汝泪纵横。 

一落索
斜日孤城深闭，四山荒翠。断鸿声外不堪闻，是呜咽、桑乾水。
高阁清尊微倚，促愁成醉。彩云端不负归期，却还怕、黄昏易。 

太常引
夜深溪馆起微飙。天末故人遥。丛桂几时招，梦不到苕南画桡。
相逢小泊，菊花橹背，风味话持螯，断港乍通潮。有三两秋灯纬萧。 

夜游宫    二首
门掩黄昏细雨。仨传出、当筵金楼。休唱江南断肠句，小银筝，十三弦、新换柱。
花外残蛩絮。暗咽断、碧纱烟语。愁结行云梦中路。起挑灯，叠红笺，封泪与。

吹水疏香讯早。绀壶暖、回灯一笑。零乱苍鬟枕函小，似罗浮，月昏黄、梦中到。
天黯吹笙道。细禽傍、空尊啼绕。起换伤春旧年稿。断无人，理红簪，岁华老。 

桃源忆故人
玉妃唤月蓬莱浅，铅水银河一片。梦里凭栏人换，恩尽宫罗扇。
妆楼残照西风满，的的看花心眼。香在红衣南岸，天近微波远。 

极相思
曲澜澄镜秋磨，飞棹绀霞过。双鸳睡足，菱丝宛转，不信风波。
一夕行云远处所，旧宫黄，凄损纤蛾。已凉天气，龙须方锦，渐渐寒多。 

恋绣衾   二首
哀蝉帘户半夕阳，涨曲尘、窥镜万妆。甚风起，干卿事，让凌波、罗袜步凉。
绣尘盘马青门道，背西风，能理断狂。莫忘了，钿车约，夜深月、犹过女墙。

红鳞吹动酒面香，倚金船、孤送夜长。寻梦到，蓬山底，问兰心、罗袖露凉。
雁程不带相思去，听空楼，秋镜倦妆。料锦字，稀能会，负年年、江水寄将。 

夜行船
猎猎凉薰飘晚桂，黄昏近、酒悲慵理。露脚低飞红纱香，湿都是、故宫铅泪。
半壁沧洲残画里。西风咽、笛声不起。恨水离烟，仙槎何处，却趁撇波鱼尾。 

诉衷情    四首
支筇客意倦于鸥。飞梦落苹洲。凉风吹堕南雁，怨入水葓秋。
无意绪，问西楼。旧帘钓。管弦何处，落叶空宫，凝碧池头。

并湖亭馆甃波平。屏绮浅藏灯。屋山倚扇孤坐，竹尾看移星。
歧路事，倦游情。梦难成。露姿销尽，玉簟端然，一夜秋生。

鸾軿秋讯有无间。桦烛掩屏山。争然露井酲韵，惊梦绛河还。
无别语，拥眠鬟。泪阑干。兰丛风起，未抵针楼，罗荐新寒。

网丝飘断水沈烟。银鸭稳双眠。侵衣露点如雨，坐看月流水。
苕岸路，棹觥船。是何年。倚楼心事，清绝罗衣，原耐秋寒。 

谒金门     三首
窗网黑，四面春寒无极。绕树惊乌啼磔磔，泪花红纬湿。
换了罗衣无力，愁梦玉关消息。密誓篦鸾君不忆，强寻明镜隙。

花漏急，迴步地衣红窄。舞袖郎当随促拍，主人翻是客。
今日云屏芳席，明日残鹃荒驿。塌地阴云浓似墨，梦中何处立。

留不住，簇蝶仙裙微步。滴断巫峰天外路，画帘连夜雨。
泪点黄花新谱，写作婵嫣忆语。待唤仙山双翠羽，深情凭寄与。 

烛影摇红   十首
泪尽金仙，携盘却出横门道。凉云笼雁雁啼秋，露泣香兰笑。孤凤行烟傍晓，带残梦、红墙缥缈。石鳞荒水，西风不管，低萤自照。
几日诗魂，不知燕子归何处。止多落絮与飞花，换了门前路。曾采幽芳题句，况湖山，顿伤心素。娉婷一笛，解诉清愁，沈吟渐苦。

倾坐东风，画楼天半仙云起。照妆微晕泪胭脂，明镜交枝倚。绣屋秦筝梦底，按梁州、催吟殢醉。乱莺啼罢，换尽斜阳，香红尘世。
无定阴晴，苍茫不解东君意。眼前何地著春光，颠倒闲桃李。欲赋华清旧事，衍波尘、寒凄蠧纸。睡魂不返，烛焰屏山，相思独自。

残墨山容，为谁青到钩帘处。荻芽平岸乳禽喧，依旧湔兰路。消送流光过羽，冷禅天、丛铃碎杵。芳游何在，清角无端，吹愁如许。
春尽天涯，茂园心醉思归赋。好天良夜旧东风，谁信啼鹃苦。欲采苹花寄与，绿窗深、心期又误。危栏休倚，乱掩斜阳，浮云无数。

春瞑钩帘，柳条西北轻云蔽。博劳千啭不成晴，烟约游丝坠。狼藉繁樱划地，傍楼阴、东风又起。千红沈损，鹎鵊声中，残阳谁系？
容易消凝，楚兰多少伤心事。等闲寻到酒边来，滴滴沧洲泪。袖手危栏独倚，翠蓬翻、冥冥海气。鱼龙风恶，半折芳馨，愁心难寄。

叠鼓沈阴，粉梅飘书馀寒酽。社前双燕不归来，梁画凝尘掩。容裔丝杨翠飐，怯东风、新愁潋潋。才收灯火，未结秋千，芳情凄艳。
无故黄莺，背人啼湿沈香槛。一春欢事水东西，除酒消愁靥。别梦银屏万感，正移心、箫丝未敛。笑声归路，洒面狂花，黄昏尘黯。

压镜秋姿，四山浓黛和愁敛。浴空蟾影转斜洒，三五凉萤闪。清景人闲易欠，洗闲情、筒杯未酽。窣波钟罢，归尽连钱，蜻蛉孤汎。
欺月珠灯，隔花飘出闲栏槛。乱催阿滥聒清宵，鱼鸟应微厌。残画沧洲半罨，挂西峰、苍龙睒睒。昏鸦醒未，风外稀疏，重城更点。

野哭千家，闭门不恨春光浅。年时仙仗簇朝正，瞻座香飘殿。投老沧江卧晚，怕安排、黏鸡画燕。尽情灯火，多事屠苏，今朝心眼。
留命何年，饰巾那计流光换。梦魂犹自点朝班，谁道长安远。再拜鹃声咽断，倚危栏、飘风鬓短。为谁消息，爆竹东邻，青旛孤颤。

飘断春灯，酒卮不抵残寒酽。借人篱落酹横枝，消与流年感。客意飞花共减，费天涯、清铅数点。画堂双燕，飞傍谁家，雕梁新占。
独卧沧江，旧盟寻到鸥群淡。莫凭回雁诉乡心，满地惊波撼。生茶春盘未饜，两京梅、凝尘半糁。岁寒情味，肯被邻家，东风轻赚。

玉树悬秋，蜜沈烬暖馀香袅。银台双引绕花行，宿连清晓。数点官梅信早，占年光、琼箫缥缈。春风无定，过却重阳，蟠桃正饱。
野阔天宽，赋情合载鸱夷棹。身闲犹耿寸心丹，阆苑芝仙貎。同抚云根一笑，彩毫飞、朱弦古调。双鸾共跨，已暖天香，红萸乌帽。 

巫山一段云
珠帐销春绣，金炉委夕沈。禁花零落几猿吟，容易是秋阴。
远黛窥眉小，微波抵泪深。九疑山色上屏心，惟有梦来寻。 

品令
翠笼莺放。玉笙唤、行云来往。心事一叶宫沟样。旧香旧色，长是妆台傍。
阿滥新催花底唱。又窥人眉样。月斜灯蕊回秋帐，累侬惆怅。隔巷筝弦响。 

醉乡春
絮点绿尘凝榭，愁见卧枝花亚。记锦瑟，与人长，占断真珠帘下。
更点画谯初打，不是年时月夜。便相见，也寻常，一春长是湘弦卸。 

喜迁莺    四首
含笑浅，弄妆迟，芳事去心时。绣鞍骢马已空归，还约燕来期。
镜屏移，花漏永，怅望女床鸾影。自家帘幕梦中逢，翻道宋墙东。

玉虫寒滴。照落梅帘户，浅春犹隔，恻恻生衣，迢迢促漏，人定水沈烟直。做成情味苦，长忍俊、镜奁颜色。倦吟罢、伴西楼坠月，今夜愁客。
欢迹。忍泪忆、几许旧家，点检闲箫笛。凤屧轻尘，鸾钗密绪，吟入怨红悽碧。也思寻梦去，花外路何曾经历。睡未著、又一襟，乱愁无隙。

风灯摇暮。饯阑岁暂阁，瘴江双舻，分客饧枝，看人花胜，依旧故年游旅。香汎舵楼松，火红上、岩阴橘户。燕来早、问残寒消尽，芳音回否？
闲处。孤梦寄、烟驿几签，斗挂苍山午。流怨回潮，年涯催送，不送蛮帆一羽。自酹屠苏无昧，慵倚蕙罏划句。漫移枕、看盘花烛卷，红云成缕。

沧洲程别。正冻涩酒怀，稀逢南雪，谯角宵长，客衫春瘦，金线绣床都绝。倦拥蠧签叶，乱自听、黎讴箫节。恨两鬓、是清霜新点，繁枝羞折。
南越。梅讯渺、帐底暗香，愁与青灯结。多事东风，天涯容易，轻送琯葭声噎。甚时斗槎回，汎心翦柔波春阔。寻梦去、怕离烟遮尽，沙边黄月。 

蕃女怨
谢堂愁絮千万点，吹薄妆靥。翠鸾翘，金凤缕，望春春去。绕花行近乱莺声，不能听。 

越江吟    二首
残香飘雾青杨路。处处。押帘花底朱户。无人住。年时几许。销春素。
小槽香、真珠红注。摘弦柱。箜篌自作人语。公无渡。西风分付。潮回去。

句陈元武相望处。暮暮。酒阑肝胆毕露。流萤路。何人画取。芜城赋。
怕重说、安西都护。青骢去。秋燐自明残戍。风吹雨。城头尔汝。昏鸦语。 

西溪子
燕赵悲歌人在，剧孟旧家倾盖。急呼觞，筵未半，筝弦断。酒醒惊沙扑面。将恨上高楼，望幽州。 

醉太平
篝灯穗寒，床书帙残，打窗一叶琤然，逗闲愁万千。
溪山责言，蘅兰厚颜，梦中羞渡桑乾，有秋前泪酸。 

忆少年
烟尘长望，无情清渭，东流不复。凄凉杜陵叟，自悲歌同谷。
月苦霜緐车觳觫。忍淹留，柳新蒲绿。呼风鸟何处，黯一堆金粟。 

西江月
待阙鸳鸯社散，移家燕子巢寒。伤春人在醉醒闲，酒冷花飞人远。
山枕一春无梦，水堂两处凭栏。轴帘来与理琴弦，心翦东风俱乱。 

忆王孙
烟中玉笛暗飞声。艇子撑开一道萍。属玉相向明。倦逢迎。惟有沙鸥不世情。 

醉花间
斜日屏山愁暗隔，沧波残画色。筝雁不飞回，弦上西风泣。
郎居金雁驿，一纸经年得，相从无两翼。梦中新识路依稀，又移军，关塞黑。 

采桑子    十四首
今年归燕花边路，真色屏空。乱叶衰红，淡入宫眉一两峰。
关河万里伤高泪，断送西风。锦字愁通，莫上高楼数过鸿。

水精眠梦人消渴，不赐金茎。凭仗纤琼，旋起春雷出素瓶。
一匙还乞蛮薑点，石乳花腾。雨腋凉生，风味清于醒酒冰。

人言汎月西湖好，连夕云阴。蕉枥萧森，办得闲房听雨心。
素娥似惜人寥寂，低挂平林。催辔西沈，出意来宵款款临。

三潭月上西湖好，载酒来过。髠柳无多，奈此彭郎白髮何。
凭栏才觉秋香重，万笠风荷。万点秋螺，浩翠如潮赴镜窠。

看山觅句西湖好，小艓中流。水枕花帱，无数风光点笔收。
暝摇一叶苍茫去，浴鹄湾头。蝉语弦秋，何处诗人黄篾楼。

佛香仙呗西湖好，住近南屏。病耳冥冥，惯数清钟向晚声。
夕阳黄到黄妃塔，草树鬅鬙。照影分明，巾拂颓然一老僧。

闲鸥最识西湖好，肯别青墩。来话君恩，一叶扁舟著岸人。
三旬且住轩中住，潭舫开尊。斗取闲身，明岁花时准到门。

双蛾桂叶吴妆浅，香袖凭肩。水调初圆，绛蜡风消细细寒。
月华人意分张后，雁语寥天。花梦空烟，风景何尝似去年。

辞巢婉娈低飞燕，总道无情。泪眼盈盈，苦讳雕梁住不成。
迴廊缥缈经行地，烟月逢迎。梦里商声，一夜秋苔步步生。

