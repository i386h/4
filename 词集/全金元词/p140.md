<!-- { "loadSidebar": true } -->
　　离骚痛饮，问毕竟、世上功名何物。眼底谁能知许事，只有双凫仙客。一局残棋，两窗疏翠，谈笑挥冰雪。红尘千丈，定知不到雄杰。昨日黄菊篱边，渊明招我，逸兴悠然发。今日秋香犹好在，请对玉芝仙骨。富贵谩人，云翻雨覆，枉换青青发。不如高卧，浩歌且醉明月。

　　○沁园春

　　留别张周卿韵

　　自揣平生，百无一能，此心拙诚。甚年来行役，交情契阔，东奔西走，水送山迎。遥望神州，故人千里，何幸今年共此行。潇潇雨，算几番茅屋，灯火残更。从教长路欹倾。拚一醉、都浇磊块平。向白云直上，君吟我和，绿波江畔，我唱君赓。恰到相逢，又还相别，惭愧人间功与名。长亭外，望野烟春草，不尽离情。

　　○沁园春

　　送霍国瑞

　　鸡舌浓香，朝马晨钟，十载禁廷。恰行春绿野，从容冠盖，人家烟火，相望升平。一夕霜台，又颁新宠，白璧青钱到姓名。人争道，看春风袖里，霹雳抨轰。谁怜汉水孤征。得旗旆、相从有此行。爱风流凝远，长歌细饮，青灯夜语，款曲交情。恨杀文书，官程未了，又到殷勤渭城。百年里，算悲欢离合，几度长亭。

　　○沁园春

　　次张可与郎中韵，可与郎中与晋卿德昌以乐府相唱酬，初不揆奉次

　　三子追随，文笔峥嵘，相如上林。正遥山雨过，岚光涌翠，平湖风起，天气行金。老我何堪，颓然于上，得共停舟赏此音。高歌罢，似千山月冷，万壑龙吟。玻璃莫厌杯深。尽尘土、机关苦用心。对湖山如此，安能不醉，交亲知己，何处重寻。慷慨中流，阑干拍遍，离合悲欢一古今。明朝去，向滕王阁上，暮雨孤斟。

　　○水调歌头

　　送张梦符

　　一代橘轩老，胸次浩无穷。当年比度元李，气象郁相同。况是文章翰墨，溅溅龙拏虎跃，又得复斋公。俯仰想前辈，风采照区中。羡君侯，三尺剑，六钧弓。风雨堕地奔走，龌龊笑田翁。今日衣冠华选，前日龙门桃李，歌咏入清雄。看取此回去，奏论大明宫。

　　○水调歌头

　　喜雪

　　南国昼多雾，大是写真诗。今年何许风色，吹作雪花飞。人道使车刚节，我道使车和气，此语未应非。簿案尽丛杂，梅竹复参差。钓鱼君，今老矣，复何之。人传日边消息，四海入皇威。况是髯张癯霍，偶有相逢今日，时复吐奇辞。朱子有佳酒，连为倒琼卮。

　　○感皇恩

　　次商参政韵

　　睡起独登临，不禁残酒。楼上阑干厌晴柳。好山凝望，良是慰予心友。风烟春近也，平安否。画戟朱门，谁堪炙手。茶社诗盟要长久。年来和梦，无复东奔西走。麒麟新画像，从渠有。

　　○鹧鸪天

　　次姜御史韵

　　雨过鸡窗觉梦清。文书一束五更灯。愁于饥鹄痴于鹤，闲爱孤云静爱僧。人似月，酒如渑。几时别墅醉秋灯。高情千古闲居赋，世故驱人不易能。

　　○鹧鸪天

　　九日晋溪

　　何处龙山事不偏。晋王祠下水浮天。参空铁树三千丈，刻石名臣五百年。歌浩荡，酒如川。暂陪珠履对风烟。自怜白发无能事，只有丹心在日边。

　　○鹧鸪天

　　霍国瑞母八十之寿

　　少日教儿苦读书。只今骢马到亨衢，镜中双鬓秋难染，膝上诸孙玉不如。花淡淡，竹疏疏。风流好个寿星图。平安日月从今数，百岁平头尽有余。

　　○鹧鸪天

　　赠王敬之御史耿伯玉台掾

　　去岁新秋别凤城。今年春早会秦京。人生离合知无定，空里相逢重有情。花淡淡，柳青青。半风半雨若为平。清明得暇还相觅，醉倒沙头碧玉瓶。

　　○鹧鸪天

　　室人降日以此奉寄

　　去岁今辰却到家。今年相望又天涯。一春心事闲无处，两鬓秋霜细有华。山接水，水明霞。满林残照见归鸦。几时收拾田园了，儿女团圞夜煮茶。

　　○江城子

　　为祖母夫人八十之寿

　　如儿花额粉香匀。点妆新。看来真。八十风流，都属太平人。长日篆烟琴一曲，瓶水暖，麝梅薰。酒烘仙颊晕微醺。洞庭春。要平分。儿女团圞，语笑重情亲。更看蓝襂红袖舞，歌娅姹，小诸孙。

　　○南乡子

　　赠友人

　　一别五云城。惭愧朝阳有凤鸣。奔走几年成潦倒，堪惊。底事能传万古名。犹记少年行。可惯清樽独自倾。昨日东冈欢笑处，谁醒。吸尽人间竹叶清。

　　○定风波

　　长日心边一事无。放痴儿女走相扶。不道牵衣缘底事。笑指。杖藜门外看平湖。好借西邻霜羽鹤。更著。青松和月两三株。一片春风千古意。倩取。龙眠作个寿星图。

　　○朝中措

　　为寒仲山佥司寿

　　五年宪府记相看。秋水净门兰。一曲骊歌别后，眼前万里河关。爱君佳处，文书堆积，意思安闲。看取清秋射虎，短衣匹马南山。

　　○清平乐

　　祖母夫人寿

　　珠围翠绕。尘土知音少。一曲清琴松月晓。儿女肝肠容了。歌声不用琵琶。银杯细卷流霞。岁岁而今时候，小溪晴雪梅花。

　　○太常引

　　党氏园亭红梅，次徐子方韵

　　亭亭清瘦阿谁邻。合占了、百花春。蜂蝶漫成群。只山月、淡烟最亲。旧家窗户，精神好在，红簇麝香新。有酒到吾唇。更拚作、花边醉人。

　　○人月圆

　　为细君寿

　　冷云冻雪褒斜路，泥滑似登天。年来又到，吴头楚尾，风雨江船。但教康健，心头过得，莫论无钱。从今只望，儿婚女嫁，鸡犬山田。

　　○点绛唇

　　次商台符韵，送何侍御

　　昨日邮亭，树头一带青山晚。绿波清浅。人与天涯远。今日相逢，绿蚁新醅满。歌声断。落红零乱。梦逐春来雁。

　　○点绛唇

　　为孙叔庸寿

　　月底秋吟，爱君星斗银河句。拍江风雨。认得回舟处。十角黄牛，曾是生平语。相将去。绿云千树。作个菟裘处。

　　○浣溪沙

　　为刘归愚寿

　　前辈风流有几人。拚教诗酒百年身。小红灯影近新春。醉里看花城外寺，闲来课种水南村。人间百伪不如真。

　　○浣溪沙

　　心地宽平见寿徵。鬓鸦匀薄只青青。从今却是数松龄。除却弄孙无一事，闲时针线困时行。小儿新语唤文苓。

　　○浣溪沙

　　灯火看儿夜煮茶。琴丝香饼伴生涯。秋霜元不点宫鸦。十月好风吹雪霁，一天春意入梅花。寿星人指示仙家。

　　以上四库珍本青崖卷三



 
【无名氏：词作274首】

　　○导引

　　天德二年三月祫享回銮姑洗宫

　　礼成庙享，御卫拱飞龙。诸家起翔风。太平天子多受福，孝德与天通。凤箫龙管韶音奏，声在五云中。粲然文物昭治世，万亿祀无穷。

　　○导引

　　贞元元年三月驾幸中都姑洗宫

　　銮舆顺动，嘉气满神京。辇路宿尘清。钩陈万旅随天仗，缥缈转霓旌。都人望幸倾尧日，鳌抃溢欢声。临观八极辰居正，寰宇庆升平。

　　○导引

　　正隆六年六月驾幸南京林钟宫

　　神宫壮丽，宫殿压蓬莱。向晓九门开。圣明天子初巡幸，遥驾六龙来。五云影里排仙仗，清跸绝尘埃。都人齐唱升平曲，更进万年杯。

　　○导引

　　大定三年十月祫享顺銮应钟宫

　　礼行清庙，华黍荐年丰。圣孝与天通。六龙回驭千官卫，玉振佩环风。黄麾金辂严天仗，霏雾郁葱葱。工歌迭奏升平曲，福禄自来崇。

　　○导引

　　大定二十七年三月皇太孙受册谢庙

　　璇源浚发，衍庆自灵长。圣运日隆昌。震闱显册遵彝典，基绪焕重光。拣时庙见严昭报，礼乐粲成章。精诚潜格神明助，福禄永无疆。

　　以上五首导引并见金史卷四十乐下案金史卷四十，尚有天眷三年九月一首鼓吹导引曲，据大金国志，乃翰林邢具瞻作。

　　○减字木兰花

　　原无调名，兹据律补

　　并州霜早。禾黍离离成腐草。马困人疲。惟有郊原雀鼠肥。分明有路。好逐衡阳征雁去。鼓角声中。全晋山河一半空。

　　浩然斋雅谈谓为鬼词

　　○望江南

　　才举意，玄象照离宫。坎女离男金水火，几多铁骑漫英雄。最苦是云中。辽阳鹤，惊起老苍龙。四海九州沾惠泽，狼烟影里弄清风。堪作主人公。

　　金完颜亮求仙，依托乩仙词，见舆地纪胜卷一百五十一引夷坚壬志。

　　○杨柳枝

　　已谢芳华更不留。几经秋。故宫台榭只荒邱。忍回头。塞外风霜家万里，望中愁。楚魂湘血恨悠悠。此生休。

　　依托宋宫人玉真鬼词，与金李生遇，见金元好问续夷坚志卷下。

　　○吴音子

　　欲要神仙做，抱元炁，胎息绵绵。一回炁满一回煎。阴阳媾，赤龙蟠。地户牢封玄门启，滚丹砂、透入泥丸。昆仑上，明珠晃朗，玛瑙珊珊。一炉火灭一炉丹。灰心显、五色光鲜。双关路上气连连。拥真花，上丹田。姹女婴儿交欢笑，驾河车、地火雷迁。醴泉酒，时时饮罢，醉卧桃源。

　　○无愁可解

　　返照人间，忙忙劫劫。昼夜苦辛无歇。大都能几许，这百年、又如春雪。可惜天真逐爱欲，似傀儡、被他牵拽。暗悲嗟，苦海浮生，改头换壳，看何时彻。听说古往今来名利客。今只有兔踪狐穴。六朝并五霸。尽输他云水英杰。一味真慵为伴侣，养浩然、岁寒清节。这些儿冷淡生涯，与谁共赏，有松窗月。

　　○无俗念

　　全真大道理无穷，妙得至人端的。说破先天玄妙处，默悟其中消息。体物全彰，应机独露，悟了生前毕。虽明此理，工夫最要绵密。低头泄漏天机，不因师指此事如何识。万类三才谁主运，建立乾坤无一。变化无穷，包含不尽，运用无踪迹。虚空打破，光明遍周无极。

　　此下原有丘长春黑漆弩侬家鹦鹉洲边住一首、无名氏月中仙日色西沉一首，案黑漆弩乃白贲、曲月中仙乃丘词

　　○春从天上来

　　日月高奔。这奥妙机，尘世难闻。太一壶中，清江谷口，芝草发兰薰。看金莲佳景，吐庆云、开显生门。道惟尊。更资成万化，覆载乾坤。如何四时受用，要绵绵默默，固蒂深根。逆顺阴阳，穷通今古，应变无有如神。此希夷至理，超名相、顿了天真。到头人向华胥相会，同赏阳春。

　　○春从天上来

　　识破荣枯。万事俱忘，宴处村墟。盖世功名，掀天富贵，不免被物驰驱。叹南柯梦里，断送了、多少贤愚。这田庐。算人人有分，谁肯归欤。独余洒然脱颖，任运止逍遥，自在无拘。蓑笠间堆，琴书高挂，活计冷淡潇疏。向松间石上，吟风月、云水情摅。伴清虚，枕烟霞高卧，真乐无余。

　　○解红

