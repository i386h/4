<!-- { "loadSidebar": true } -->
　　松窗竹户。山气空蒙处。烟柳迷人花满路。此是中庵旧住。沙鸥久望归家。归心已接飞霞。他日乘轩过我，待君绣水之涯。

　　○清平乐

　　蜂房蚁户。总是容身处。脚底东西南北路。万古人行人住。出家何必离家。求仙不用餐霞。但得花开酒美，老夫欢喜逾涯。

　　○清平乐

　　张秀实芍药词

　　牡丹花落。梦里东风恶。见说君家红芍药。尽把春愁忘却。隔墙百步香来。数丛为我全开。拚向彩云堆里，醉时同卧苍苔。

　　○清平乐

　　白芍药

　　何年金屑。飞上玲珑雪。一树风情谁解说。只有盈盈夜月。牡丹红叶相夸。铅华各自名家。为向看花人道，此花不在铅华。

　　○清平乐

　　大德癸卯，奉使宣抚山北远东道，五月赴懿州道中二首

　　茸茸碧草。点点金花小。十里青山山下道。地锦都教盖了。天然草软平匀。马蹄稳送行人。路断不堪回首，南风依旧黄尘。

　　平川细草上有黄花可爱

　　○清平乐

　　山行见芍药

　　山寒开晚。开也无人管。风里欹红颜色浅。恨与天涯共远。多时立马彷徨。一枝为挽余香。欲说扬州旧谱，怕渠分外凄凉。

　　山中芍药五月始开，有感而作

　　○清平乐

　　九月回至隆兴

　　云峰咫尺。竹静芭蕉静。鹤绕苍苔行又立。不见高堂素壁。簿书驲骑匆匆。暂时留住衰翁。一片归心难画，野亭绣水秋风。

　　隆兴厅事壁间作六鹤图，颇奇，戏书及之。

　　○清平乐

　　野芳亭观画罗汉

　　千金不换。壁上阿罗汉。古怪清奇君细看。画是如来变现。天龙鬼物青红。断崖流水孤松。知在野芳亭上，恍然兜率天中。

　　○清平乐

　　古斋约余游山，而因循不果，用韵戏作二首，一以促其期，一以道其山中之兴以动之

　　山灵久望。要看游山状。酒榼诗囊空放荡。不肯凌风直上。快教去结山庵。安排暮历朝探。整顷衰年杖屦，并君飞出危岚。

　　○清平乐

　　繁华敢望。自喜清贫状。老屋三间空荡荡。几册闲书架上。客来或问中庵。平生虎穴曾探。隐几悠然不答，窗间笑指山岚。

　　○清平乐

　　此篇促游山

　　今晨过望。尽得山形状。石险路危心欲荡。手拨白云又上。半空仰见仙庵。山灵许我高探。倦处旋倾春酒，不愁冒雨冲岚。

　　○清平乐

　　次前韵

　　相亲相望。两个哦诗状。坐即堆豗行旷荡。怎着麒麟阁上。风岩水穴云庵。非君与我谁探。好兴最难忘处，半山斜日浓岚。

　　○清平乐

　　次前韵

　　功名休望。且看龙锺状。身是龙锺心坦荡。大吉宜称上上。如今已结幽庵。溪山好处须探。料得山风知我，隔林吹下飞岚。

　　○清平乐

　　次前韵

　　东皋晚望。尽了溪山状。一似龙湫浮雁荡。人在营丘画上。中间小小吾庵。君来共此奇探。啼鸟一声飞去，落花点破层岚。

　　○清平乐

　　次前韵

　　悠扬酒望。点缀春情状。云气欲酣花气荡。语燕啼莺下上。水边柳阁松庵。遥遥眼力先探。一阵山风雨过，马头日脚烘岚。

　　○破阵子

　　梓庆斋戒入山林，见成鐻乃加削焉，而鐻成若神。庄周谓为以天合天，盖材之生蟠错曲直，莫不有自然之质。制器者因其质之自然，用其巧而不以巧自私，则巧存而器全，是之谓以天合天者欤。今之杖有韵书所谓老人杖者，著横握焉，枘凿而胶之至密也。然未几何，以杌＊而弃者恒十七八。佥卫友竹刘君独能得成杖，时削而出之，人直以为枘凿之妙，而莫知得梓庆之道也。吁，世之言工拙何如哉。解秘书安卿得是杖，因古斋乃辍以见寄，把玩扶携，深惬病躯，作乐府破阵子谢之

　　画道十分意巧，不知一段天成。捉得山中独脚鬼，变作人间有尾丁。奇哉见未曾。说破何愁脱牡，把来真是持平。得力最宜高处柱，行倦还堪立地凭。衰年吾友生。

　　○破阵子

　　野亭遣兴

　　老眼偏宜大字，白头好映乌纱。诗不求奇聊遣兴，酒但成醺也胜茶。出家元在家。野水傍边种竹，草亭直下栽花。拙妇善供无米粥，稚子能描枯树槎。无涯还有涯。

　　○减字木兰花

　　有怀泺源胜概楼旧游

　　江山胜概。天与飞楼供眼界。上得楼头。销尽人间万古愁。十年京国。两鬓黄尘归未得。卷地泉声。辜负凭阑带月听。

　　○减字木兰花

　　王彦博尚书，由刑部迁礼部之明日，乃其寿旦，戏以小词为贺

　　年时寿酒。共喜秋卿新拜后。寿酒今朝。道改春闱是昨宵。官随福转。一到生辰须一换。看取明年。凤诏迎年醉寿筵。

　　○满庭芳

　　寿何聪山平章

　　经济才难，升平事了，喜公亲见唐虞。精神如画，风节凛云衢。回首岩岩钜望，更须问、山斗何如。还知否，三朝旧德，眷倚在吁俞。高情谁得似，诗中元亮，易里尧夫。便萧然忘却，玉带金鱼。此意君恩亦许，三二日一到中书。公无倦，长开寿域，四海一蓬壶。

　　○满庭芳

　　二舅魏知房戍沂州，见示此词，因次韵

　　鞍马雄豪，搢绅驰骤，几年都付寻常。边城岁晚，莲幕锦生光。得意尊前一笑，遐冲具威凛秋霜。人谁似，胸怀豁落，温雅更文章。从军真乐事，功名那问，故国他乡。笑熊非渭水，龙卧南阳。从此鹏程高举，快天风万里无妨。回首怅，穷途狂客，摇荡叹行藏。

　　○蝶恋花

　　晓至野亭

　　临水衰葵欹欲倒。三两幽花，更比初开好。何处飞来金凤小。碧筵开彻忘忧草。月桂新裁枝叶少。一朵妖红，点破江烟晓。最爱牵牛随意绕。四阑青锦遮围了。

　　○蝶恋花

　　云卿寄长短句徵无名亭记，戏用其韵以答之

　　忽得新词深自愧。欲记无名，未见无名例。自古求名今却避。不知谁与君同议。旦昼行为昏暮睡。我自无心，何物能吾累。若道无名名可弃。无名名处曾留意。

　　○蝶恋花

　　次韵答魏鹏举

　　五日祥风十日雨。国泰年丰，天也应相许。见说少年行乐处。青楼宛转低琼户。城市笙箫村社鼓。何碍狂夫，醉里闲诗句。明日南山携酒去。共君一笑云间语。

　　○蝶恋花

　　又次前韵

　　帘底青灯帘外雨。酒醒更阑，寂寞情何许。肠断南园回首处。月明花影闲朱户。听彻楼头三叠鼓。题遍云笺，总是伤心句。咫尺巫山无路去。浪凭青鸟丁宁语。

　　○蝶恋花

　　文卿良友素守确然，迥拔流俗，世所难能也。古人所谓振衣千仞冈，濯足万里流者，子可以当之。崔生来辱手帖，欢感无已，因忆往年寿吾子乐章，用其韵以道其歆慕之怀，且奉一笑云

　　我似漏卮长不满。暮侧朝翻，自笑天机浅。君似宝珠无可拣。暑天不热冬还暖。神欲逍遥心欲散。咫尺幽栖，回首云霄远。千古风流嵇与阮。竹林不受黄尘管。

　　○蝶恋花

　　益都冯宽甫号雪谷，尝为江南廉使，以腊茶见贶，茶作方板，光如漆，香味不可言，诚佳品也。感荷作长短句，寄之一笑

　　带上乌犀谁摘落。方响匀排，不见朱丝约。一个拈来香满阁。矮炉翻动松风壑。几日余酲情味恶。七碗何须，一啜都醒却。两腋清风无处着。梦寻卢老翔寥廓。

　　○蝶恋花

　　清和即事

　　池馆清和风色软。笋绿梅黄，细雨忙新燕。榴萼尚含红一半。荷钱乱叠青犹浅。心绪未忺肠已断。病损形骸，自是追陪懒。一缕麝烟斜作篆。日长慵把重帘卷。

　　○蝶恋花

　　次前韵，答智仲敬

　　多病多愁心性软。自上疏帘，怕隔双飞燕。梦觉绿窗花影畔。起来翻喜茶瓯浅。香压玉炉消欲断。情绪厌厌，犹傍琴书懒。瞥见壁间蜗引篆。急将山水图儿卷。

　　○鹊桥仙

　　以纱巾竹扇为赵文卿寿

　　飞云半卷，乌纱一幅。扇影寒生湘竹。雪髯丹颊羽衣裳，真个是、神仙人物。浊醪醉倒，清风睡足。不识黄金满屋。野夫倦眼少曾开，为吾子、狂歌一曲。

　　○鹊桥仙

　　书合曲诗卷

　　无情枯竹，多情软语。谁按梨园新谱。邻舟余韵遏云声，只认作、珠绳一缕。秦台风物，当时几许。扇影春风解舞。客愁都向坐间空，问谁管、西窗夜雨。

　　○鹊桥仙

　　张古斋送古铜研滴，书此为谢

　　乌瞻三足，蟾看膰腹。矫首惊虬突兀。走来便吸绣江波，却只是、陶泓旧物。玄卿如故，毛生未秃。老楮犹堪一拂。此时才气斗谁先，看个个、骊珠吐出。

　　○鹊桥仙

　　至元甲申三月，余以宰相命市帛东路，将至献州亭上，折梨花一枝，戏作长短句，书於驿壁

　　黄尘古驿，荒园小树。几朵晴云自舞。殷勤马上折来看，问过却、行人几许。琼苞半拆，檀心乍吐。笑向春风不语。多情莫怪洗妆迟，我也是、天涯逆旅。

　　○鹊桥仙

　　上都金莲

　　重房自拆，娇黄谁注。烂熳风前无数。凌波梦断几番秋，只认得、三生月露。川平野阔，山遮水护。不似溪塘迟暮。年年迎送翠华行，看照耀、恩光满路。

　　○鹊桥仙

　　盆梅

　　孤根如寄，高标自整。坐上西湖风景。几回误作杏花看，被梦里、香魂唤省。薰炉茶灶，春闲昼永。不似霜清月冷。从今更爱短檠灯，夜夜看、江边瘦影。

　　○鹊桥仙

　　谢人惠酒

　　江村岁晚，山寒雪落。一树梅花寂寞。门前剥啄问谁来，惊不起、檐间噪鹊。白衣锦字，清尊玉络。尽把离愁忘却。历城春色故人心，放老子、梅边细酌。

　　○菩萨蛮

　　贾君彦明为阳丘丞三年，职扬政举而廉苦遇甚。其归也，作长短句赠之

　　挈家来吃山城水。三年不剩公田米。何物办归装。一车风满箱。吾人垂泪叹。过客回头看。谁不爱清官。清官似子难。

　　○菩萨蛮

　　次解安卿韵

　　惜花不似东庵惜。近来恰得真消息。玉雪两三枝。暗藏和靖诗。看花谁可约。定与花斟酌。后阁盛筵开。老夫来不来。

　　○菩萨蛮

　　山居遣兴

　　众山围绕横塘路。中庵正向中间住。花木四时开。沙鸥日日来。门前车马驻。不得中庵趣。下马问中庵。庵中睡正酣。

　　○菩萨蛮

　　绣江即事

　　行云恰过前山北。靠山村落移时黑。脚底一声雷。北风截雨回。出门南望立。过客衣裳湿。问有雨如何。一倾三尺多。

　　○菩萨蛮

　　忆家庭月桂二首

　　新枝旧孕娇无力。翠销香雾阑干湿。秋月与春风。深红复浅红。相思幽梦苦。夜夜西窗雨。且莫怨芳菲。惜花人欲归。

　　○菩萨蛮

