<!-- { "loadSidebar": true } -->

　　○道无情

　　身逐东川道友。有客西山专候。真意是如何。啰凌啰。七十古为稀少。今我六旬还到。浮世不坚牢。醉陶陶。

　　○道无情

　　秋阳观作，答宣德州道友请

　　深谢将书来请。才到西岩春令。百鸟正喧呼。乐无余。道众满川和气。醮罢更看天意。缘契合虚谷。任西东。

　　○道无情

　　但愿身安心静。谁羡往来迎请。正教满天涯。过流沙。师意真慈普度。应系群生开悟。积行要无边。性方圆。

　　○道无情

　　别西山道友

　　行过天涯海角。未似西山心乐。兴尽复东还。鬓多斑。彼此年过耳顺。别后有何凭准。唯愿各心休。永无忧。

　　○道无情

　　三老共全清福。终日游山不足。坐卧白云中。看青峰。饭罢东坡石上。谈笑开怀豁畅。妙景可忘忧。对清流。

　　○道无情

　　别蔚州道众

　　十月蔚罗行化。去送来迎车马。和气满山川。教风传。别后何时再遇。唯愿各心开悟。功积要三千。化灵仙。

　　○道无情

　　九九严凝冰结。山后朔风凛冽。西去意如何。啰凌啰。道友一声珍重。慎勿使他心动。志气要平和。道无魔。

　　○道无情

　　随处道人道友。勿使人情浓厚。凡百在平常。少灾殃。别后应当西迈。接待往来宁耐。他日要相参。望终南。

　　○道无情

　　怀仁县作

　　我爱怀仁冬月。炕暖窗明堪歇。天意不教闲。过南山。东去西来非愿。海角天涯将遍。道果尚难成。又登程。

　　○道无情

　　老年退居沁郡，奉诏还燕京大长春宫

　　十月小春时令。万物归根安静。独我水云间。过东山。直指古燕无定。老也敢违天命。回首望终南。再来参。

　　○道无情

　　依韵别沁州长官杜帅

　　未达难通天令。谁解洞中生静。道在有无间。隔千山。去住绝疑心定。任运逍遥随命。终日不迷南。更何参。

　　○减字木兰花

　　秋阳观作劝世

　　堆金积玉。日日悭贪心未足。足上何求。直待荒郊卧土丘。回头有路。争奈愚人迷不悟。若悟回头。免了前程无限愁。

　　○减字木兰花

　　劳生丧命。谁解衣餐皆分定。恣欲贪痴。积业如山犹不知。一朝有报。铁胆铜心人也懊。受罪无休。恨不当时闻早修。

　　○减字木兰花

　　顽愚不省。祸福还如身逐影。劫运天灾。都是人人心上来。若明此理。视物应当同自己。了见天真。善恶临时全在人。

　　○减字木兰花

　　损人利己。贪爱欺瞒何日已。害众成家。富贵人前仍自夸。阴功暗记。死上头来谁肯替。天道无私。报应分明各有时。

　　○减字木兰花

　　天堂岂远。举世迷人寻不见。地狱非亲。无限众生寒断门。聪明上士。幸得为人勤发志。志在心平。片善无遗道自成。

　　○减字木兰花

　　缙山川有三观，皆有阳字，此间往来，故云三阳道士

　　三阳道士。坐对云峰谈不二。万法如通。尽在忘机冷笑中。无明实性。此理难诠如何证。要证元初。认取高空秋水孤。

　　○减字木兰花

　　秋阳道友见过

　　金波玉液。除却妫川无处觅。玉液金波。一饮能教五气和。还丹大药。服了令人常快乐。大药还丹。福薄众生要见难。

　　○减字木兰花

　　一道士出示杜甫游春诗卷

　　游春畅饮。万物熙熙花似锦。畅饮游春。迷了从来多少人。儒流道士。几个能通天外志。道士儒流。谁肯忘情言下休。

　　○减字木兰花

　　示众

　　年深学道。虽未通灵神气好。学道年深。万景丛中无物侵。同流听劝。薄利虚名深可远。听劝同流。放下诸缘宜速修。

　　○减字木兰花

　　身心裂转。便是元初真目面。裂转身心。一志如山超古今。些儿若悟。免却波波来与去。若悟些儿。万劫希逢此一时。

　　○减字木兰花

　　同尘混世。谁解忘言无酒醉。混世同尘。落魄逍遥甘分贫。灵源不昧。胜积无涯真宝贝。不昧灵源。一气清成要上天。

　　○减字木兰花

　　赠龙虎夫人

　　昏昏默默。世智聪明孰可测。默默昏昏。无欲能开众妙门。全真抱朴。无虑无思无做作。抱朴全真。人圣超凡只在人。

　　○减字木兰花

　　西山作

　　修真近俗。初地难当心境熟。近俗修真。谁是居尘不染尘。林泉恣兴。便是修真无可证。恣兴林泉。且做逍遥陆地仙。

　　○减字木兰花

　　安禅聚落。难免区区闲把捉。聚落安禅。佛祖常忧恐落缘。山林纵卧。无虑无思真快活。纵卧山林。一点灵光无物侵。

　　○减字木兰花

　　赠燕京万莲会众

　　回头返照。世事无穷堪失笑。返照回头。得意归来便好休。休休省也。莫纵贪痴狂野马。省也休休。一任年光春复秋。

　　○减字木兰花

　　怀仁县

　　怀仁抱义。五帝三皇因此治。抱义怀仁。天下生灵一体亲。勤参道德。建国成家为法则。道德勤参。更与修身作指南。

　　○减字木兰花

　　西路请张道人，於处顺堂画西游记

　　清河画士。处顺存心堪发志。画士清河。早早来时意若何。全真宗祖。画向白云传万古。宗祖全真。永镇燕山日日新。

　　○悟南柯

　　劝世

　　着假求仙果，迷真觅佛心。爇香礼拜恐徒寻。不断无明，空惹业根深。苦口如良药，忠言似美金。人逢善者作知音。正教依凭，万祸不能侵。

　　○悟南柯

　　生日无明重，死时地狱深。寸阴可惜胜黄金。速悟无生，上士做知音。转眼迷他趣，回头认本心。功成自是出阳阴。物外真闲，坦荡赋清吟。

　　○悟南柯

　　莫要欺人重，须防报应深。群真降世布清吟。劝化愚迷，灾祸免相侵。更悟真常性，勤修吉善心。长生路上听仙音。正道无疑，稳步赴瑶岑。

　　○悟南柯

　　莫觅他人短，唯思自己长。处身谦让性和光。与物无私，心地得清凉。会灭无明火，能生智慧香。何劳远去觅天堂。任运安闲，处处是仙乡。

　　○青玉案

　　自遣

　　扬眉瞬目分明露。认得元来处。清静无为香满炷。十方通彻，遍闻三界，一任年将暮。些儿妙处堪人顾。关外栖真忘来去。更有云霞三四侣。清吟野兴，固穷乐道，此外非他取。

　　○青玉案

　　心头远恶常修善。自得真方便。至道夷然容易见。目前端正，是非休论，堪作长生伴。玄言悟彻无分辩。默默颐真内光现。保养神丹成九转。化身空外，六铢天赐，换了如今面。

　　○青玉案

　　浮华莫恋心归道。渐得通玄妙。清静功圆心地了。高登彼岸，清凉永占，更没闲烦恼。长春真境仙无老。咫尺洞天谁能到。心上尘清都一扫。琳宫仙院，乘风清兴，游宴蓬莱岛。

　　○青玉案

　　群魔散尽真何乱。万事无萦绊。一点光同青玉案。纤尘不挂，永无障碍，得见虚空面。劝君早把尘情拚。下手速修转头晚。前有风波深不浅。神舟稳驾，云朋相伴，笑指芦花岸。

　　○瑞鹧鸪

　　与延真观小贾师

　　道人起念不寻常。宿业牵缠惹祸殃。朴实修真方得久，浮虚学道岂能长。旋生旋灭心难定，不动不摇意易防。早悟知常功累足，恁时许尔志坚刚。

　　○瑞鹧鸪

　　咏西山

　　西山深处道人家。养道修真何处加。九夏高眠无暑气，三秋结实有新瓜。乱山坡下宜禾黍，浑水河边长桑麻。四季平和人事少，三餐终日是生涯。

　　○瑞鹧鸪

　　过龙泉峪

　　西山一带好人烟。曲水环山若洞天。无是无非无宠辱，有花有果有林泉。家家奉道养闲客，户户钦坛礼大仙。如此勤心行吉善，太平快乐过丰年。

　　○瑞鹧鸪

　　示众

　　论道谈禅斗捷机。朦胧合眼便昏迷。贪名竞利心犹在，损己安人行岂知。益友不侵贤圣远，良朋难近虎狼随。一朝数满无由悔，闻早收心莫纵欺。

　　○瑞鹧鸪

　　为人幸遇教门兴。折莫因循着世荣。节食减眠神自爽，忘情去欲气偏清。暂时戒慎离灾苦，久远行持出死生。奉劝高明宜省悟，闻身强健早修行。

　　○瑞鹧鸪

　　劝世

　　长春教法付清和。普劝高明出爱河。道德勤修天赐乐，尘情苦恋世生魔。目前放下游真境，身后功深赴大罗。我有忠言新说破，看君听了意如何。

　　○瑞鹧鸪

　　六年动作小功成。固蒂深根渐次荣。东院西宫闲客坐，南来北往道人行。十方和气精神爽，四海同心道眼明。天运玄风来此地，燕山路上好前程。

　　○南乡子

　　宝玄堂偶得

　　本性爱疏慵。不厌无名不厌穷。落魄随缘无所碍，心通。观透人间事事空。得失本来同。动静何劳问吉凶。兀兀前途真自得，成功。都在忘言冷笑中。

　　○南乡子

　　赠西路道人

　　幸遇好良因。枉惹浮名受苦辛。只为目前些子事，因循。趖过中间换了身。默坐守灵根。空外闲搜空外真。认得亘初微妙物，堪亲。唤作神仙不唤人。

　　○虞美人

　　劝世

　　迩来似觉精神涌。识破人间梦。皆因恬淡乐清和。与物无私，光照遍山河。如今普劝修真众。莫待空无用。一朝归去恨身卑。悔不当时，勤苦学修持。

　　○月上海棠

　　示众

　　先师归去功无量。日赴千坛显圣象。化身千百，暗中度人来往。休轻谤。恐灾祸临头怎向。一时开化通无上。广集门生普供养。但持斋戒，志心各怀归仰。虚空里，管有神明赐赏。

　　○踏云行

　　赠长春宫道众

　　智慧男儿，聪明上士。修真幸遇先师指。葆光殿阁对青山，白云堪伴长春子。乐道明心，胜看经史。神仙籍上书名字。大家勤苦守灵踪，皇天肯负清高志。

　　○踏云行

　　自咏

　　薄利虚名，谁人能戒。前头路险犹贪爱。惟予不肯着浮华，中心有愿超三界。广布慈风，休生懈怠。心怀忍辱常宁耐。豁开心地若虚空，分明见个真难坏。

　　○踏云行

　　暗地高真，明加保祐。白云仙迹当成就。吾门七祖镇燕山，金莲万朵芬芳秀。众会宁心，道人长久。同修清德过星斗。他年功满去朝元，先师应赐长生酒。

　　○踏云行

　　静里喧喧，闹中寂寂。灵源妙用谁能识。两般颠倒入虚无，自然显个真消息。气过三关，神游八极。绵绵来往无踪迹。此时休歇罢参寻，前程路上忘疑惑。

　　○踏云行

　　赞师父仙体不朽

　　玉骨元清，金丹已就。长春不老何年朽。圆成一性遍河沙，遗骸全体仍依旧。万代稀逢，一时罕有。天涯门弟来奔凑。安居处顺庆真容，焚香十万连三昼。

