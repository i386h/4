<!-- { "loadSidebar": true } -->
　　○惜芳时

　　友索说阴阳

　　未分混沌何方有。直待定、天高地厚。乾坤一判三光秀。在身中、冲和奔走。水中火起频频斗。又白虎、青龙交媾。儿婴女姹休相守。王害风、别有朋友。

　　○抛球乐

　　扶桑祥瑞生芝草。便移在蓬莱岛。金枝玉叶自然好。昆仑上、变珍宝。霞光四面添玄奥。明焰里通颠倒。青童捧诏添嘉号。无为处，这回到。

　　○探春令

　　兀然真性，杳杳默默，无微无大。一团莹宝，光明围绕，五彩同随那。逍遥自在堪经过。有玉童相贺。满空馥郁，盈盈里面，来伴神仙坐。

　　○南乡子

　　百载镜中容。仰手为祥覆手凶。生死荣华今在目，休逢。疾速回心认祖宗。得得妙相从。灭尽三尸九个虫。一气浩然调养正，冲融。免击精蓝过世钟。

　　重阳全真集卷之十二

　　○望蓬莱

　　听我劝，公莫谩风流。猿马不闲空践野，光阴虚过度春秋。怎得免荒丘。如省悟，急急把心收。对景直须抛妄想，於身若是少贪求。何用道人头。

　　○望蓬莱

　　醴泉好，风物雅幽幽。须把恶缘如省悟，宜将善事争持修。闹里莫投头。予省也，遂把内丹收。对景摅情横写字，有时归去倒骑牛。道号号无忧。

　　○望蓬莱

　　纸旗上书

　　边境静，乞觅得便宜。战鼓复为韶乐鼓，征旗还作化缘旗。便见太平时。那减舍，第一莫迟迟。王哲害风无忧子，当三折二小钱儿。伏愿认真慈。

　　○望蓬莱

　　咏馎飥

　　食店好，馎飥最奇瑰。玉屑无穷抟作块，琼瑶一片细匀开。须使宝刀裁。呈妙手，用意稳安排。碗内梨花新贴样，箸头银线稳挑来。餐了趁蓬莱。

　　○望蓬莱

　　咏劝道友

　　赵公好，伟貌正青春。莫把光阴虚度却，愿将功行宝相亲。与我作比邻。清闲在，认得出迷津。稍悟浮生除爱念，如知幻化绝贪嗔。便是洞中人。

　　○望蓬莱

　　未入道，休要执中迷。先且牢擒劣马子，切须缚住耍猿儿。款款做修持。如省悟，勘破女男妻。自在假身常锻炼，逍遥真性得推移。应是上瑶池。

　　○望蓬莱

　　词谨劝，见在好持修。浮名浮利何日了，劳神劳气几时休。尘世莫淹留。须早悟，三教理玄幽。摆脱恩山祛爱海，得归蓬岛赴瀛洲。只在此心头。

　　○望蓬莱

　　词意悟，就上好修修。意马心猿都捉住，攀缘爱念一齐休。善事莫迟留。三教好，妙理最深幽。摆脱浮生并世事，这回前路赴蓬洲。此个是归头。

　　○望蓬莱

　　题杏花

　　春景好，艳杏吐红腮。笑日仙姿真美丽，倚风嫩脸最奇瑰。不羡腊前梅。人岂识，唯许对予开。折得一枝应在手。馨香满袖任还回。携汝到蓬莱。

　　○武陵春

　　叮嘱阎公归故里，传语醴泉人。可可贪求莫恨嗔。赢取好精神。只此堪能为大道，何必苦寻真。稍稍诸公悟此身。便是出嚣尘。

　　○南乡子

　　咏别道友（原调误作武陵春，兹据律改）

　　王哲已东迁。经过甘河上众贤。性内饥寒由未免，盘缠。乞觅诸公自肯钱。得得递相传。慧我同为出九莲。多少各人心意会，怜怜。此去如来本气传。

　　○南乡子

　　我已入南京。甘镇人人个个听。敬重三光须要认，休轻。五谷中间得致精。此去决前程。写尽平生自己声。若是却来重一过。灵灵。总看真形一气清。

　　○南乡子

　　富贵与身贫。肯把荣华只取仁。前定缘由今世用，心纯。自是阴功福自臻。休更苦中辛。恶业休贪作善因。奉劝愚迷须省悟，休嗔。万事由天不在人。

　　○苏幕遮

　　省烦人，稀赴会。我自无恩，莫把他人怪。廉俭温良身自在。莫强追陪，免得常耽债。有钱时，人见爱。及至无钱，亲也全疏待。且见世情如此态。察尽人心，暗想除非外。

　　○苏幕遮

　　性为真，身是假。认取圆成，可可频占惹。自是康强惺复洒。静里搜闲，急刀投婴姹。说良因，谈道话。开廓灵明，拯出根源也。一颗神珠无有价。衮上瑶台，永永长游冶。

　　○苏幕遮

　　会传杯，经每醉。能吃残馀，得饱长长睡。眼里清闲祥又瑞。时复观瞻，白黑黄红翠。出虚空，无堕坠。琼蕊玲珑，显现真嘉致。赑屃灵神来望视。移入金盘，天上夸奇异。

　　○苏幕遮

　　女休猜，儿莫识。情慾偷精，盗髓隳筋力。奉劝回头寻歇息。认取身中，三个真端直。姹娘亲，婴子得。专委黄婆，鞠养成渊默。畅饮刀圭通十极。四句同归，随步云霞陟。

　　○苏幕遮

　　买背笼

　　柳条柔，麻线细。妙手玄功，密织牢缠系。合格身儿都捏腻。堪与王风，背上成家计。水云游，灵性慧。应用衣餐，里面深根蒂。脱下凡躯猜得谜。了了超升，全是伊相济。

　　○苏幕遮

　　点化道友

　　个人人，常守铺。瓮里合头，铁索缠缚住。怎识从来光耀处。元是神仙，何不开心悟。觅清凉，搜稳步。若要飘蓬，除是风狂做。也肯依凭云水去。占得清闲，走入逍遥路。

　　○苏幕遮

　　个人人，二旬八。勿肯回头，性命成搜刷。扑入沉沦常坠压。镜子前来，著甚言谈答。是神仙，何不察。劈破凡心，认取佛菩萨。一颗明珠频擦抹。七宝宫中，垒起真金塔。

　　○苏幕遮

　　赠同友

　　这华宗，能顺我。净意清心，认取逍遥卧。日日凡尘仍便躲。管取教公，快乐无摧挫。早回头，休漫过。灭尽无明，远了寻常火。点灵光山上锁。稳驾白云，五色霞中坐。

　　○苏幕遮

　　咏友人叹身

　　省其身，钤其口。赢得清闲，自在逍遥走。随分为生应永久。不义之财，且缩拿云手。少追陪，微饮酒。节色搜身，新认元初秀。认正三光兼孝友。不祝神祇，也得长春寿。

　　○苏幕遮

　　白告友人

　　正青春，红貌聚。若肯回头，这下分明觑。愿得回头心早悟。与道为邻，也处逍遥所。善缘来，恶缘去。搜见真容，知向灵台住。七座门开通的祖。跳出之时，便入长生路。

　　○苏幕遮

　　赠于道友

　　要修行，须发愤。除了忧愁，破尽情怀闷。□仗慧刀挥五蕴。劈开双关，稳稳成三分。没商量，休厮问。只把前篇，日日频搬运。好向家中搜土粪。拨见明珠，携入清凉郡。

　　○苏幕遮

　　咏赠道友

　　善修文，能应举。九转金丹，何不搜寻取。若肯回头时暂觑。两足轻狂，走入云霞步。按三光，随师父。别有一条，稳稳长生路。自在逍遥开玉户。好与王风，指日同归去。

　　○苏幕遮

　　训徒众

　　弟兄懑，事下手。与世相逢，日日长钤口。休论汞铅并卯酉。开阐绛宫，自在逍遥走。二仪真，三耀秀。我欲亲传，未肯相成就。直待同流观得透。款款停腾，敢把天机漏。

　　○苏幕遮

　　问真修，听我断。莫著凡躯，物物频思算。打破般般常内看。坐卧行住，须作骷髅观。渐令成，常谨按。八亩琼田，别有新条段。性上分明堪正玩。量得无差，便到清凉岸。

　　○苏幕遮

　　道无言，禅没说。两道白光，唯许红霞设。真玉山头常摆拽。泼滟滟兮，返照灵峰雪。愈玲珑，元皎洁。射透晴空，莹莹神光别。到此玄玄玄妙彻。一朵金花，里面金丹结。

　　○□□□

　　原失调名

　　邢公分剖，举恩情、割断灵光照。内莲生，真可要。姹婴娇，和会通玄妙。忧愁乐道。气收来、结作成珍宝。玉牢藏，五彩耀。透昆仑，日月真修造。

　　○浣溪沙

　　大道无名似有名。达磨面壁九年清。释迦坐雪六年精。夺得真空真妙用，一通门里出圆明。大罗天上聚圆成。

　　○浣溪沙

　　会看虚空七宝圆。能开寂静六华轩。希夷微妙在坤乾。理透阴符三百字，搜通道德五千言。害风一任害风虔。

　　○浣溪沙

　　绿水傍边上雪山。锐然跳出玉门关。虚中空外一开颜。渺邈那边归正路，的端便是稳居间。白云难比此清闲。

　　○浣溪沙

　　重九日

　　金虎咆哮金马传。金公重九撒金钱。金风过处舞金钿。金地遍成金蕊泛。金音折得步金莲。金盘里面献金仙。

　　○浣溪沙

　　一个词儿十二金。修行谨按日时寻。急将猿马紧牢擒。五户自然开阐尽，玉花丛里洞门深。旧来那个是知音。

　　○浣溪沙

　　咏笔

　　毛颖从来意最深。江淹梦里莫生心。班超投处好追寻。放逸真闲摅雅致，诗词不写自高吟，这回捞出水中金。

　　○忆王孙

　　四宵得得并无寒。深谢孙公青顾看。霞袖分开拂雾端。入长安。回首教贤结大丹。

　　○忆王孙

　　长安为甚便归来。使我莲花五叶开。别有清光旧镇醅。独倾杯。免了轮回九狱灾。

　　○忆王孙

　　赠马钰

　　人云口是祸之门。我道舌为祸本根。不语无言没讨论。度朝昏。便是安闲保命存。

　　○离别难

　　游历水云两郡，人休起舞寥。看清轮、认取风飚。晃琼瑶。嘉气满丹霄。玉花吐、馥郁金莲，馨香二物谁消。随缘从覆焘。红霞缭绕。翠雾不相饶。时得得，日昭昭。准蓬莱、定信频招。见空中、彩凤来往，又金童、前捧紫芝苗。此却要、再睹吾颜，除非能、续弦断重调。劝汝等、各各修持。一去洞天遥。

　　○昭君怨

　　奉报早离火院。弃了一家攀恋。自在水云前。乐安然。便结长生煅炼。得做上仙亲眷。搜出碧潭玄。月团圆。

　　○捣练子

　　捣练子，十怎生。闲来闲去好修行。啰哩凌，哩啰凌。若逢迎，得圆成。从头一一说前程。啰哩凌，哩啰凌。

　　○捣练子

　　一为人。做凡身。四般假合怎生真。啰哩凌，哩啰凌。搜玄路，出迷津。静中调养气精神。啰哩凌，哩啰凌。

　　○捣练子

　　猿骑马。逞颠耍。难擒难捉怎生舍。啰哩凌，哩啰凌。慧刀开，齐杀下。教君认得根源也。啰哩凌，哩啰凌。

　　○捣练子

　　此圆通。住虚空。冥冥杳杳怎生穷。啰哩凌，哩啰凌。分南北，看西东。悟来只在笑谈中。啰哩凌，哩啰凌。

　　○捣练子

　　重阳子。全真理。阴阳颠倒怎生使。啰哩凌，哩啰凌。这头行，那头止。冲和上下分明是。啰哩凌，哩啰凌。

　　○捣练子

　　用刀圭。剖昏迷。合和一处怎生携。啰哩凌，哩啰凌。人头落，现红霓。白莲花朵出青泥。啰哩凌，哩啰凌。

　　○捣练子

　　从来性，本来命。无形无质怎生惺。啰哩凌，哩啰凌。汞中明，铅中莹。霞光里面通贤圣。啰哩凌，哩啰凌。

　　○捣练子

