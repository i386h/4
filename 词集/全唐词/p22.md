<!-- { "loadSidebar": true } -->
    貌掩巫山色，才过濯锦波。阿谁提笔上银河，月裹写嫦娥。薄薄施铅粉，盈盈挂绮罗。菖蒲花役梦魂多，年代属元和。

    ●临江仙

    暮蝉声尽落斜阳，银蟾影挂潇湘。黄陵庙侧水茫茫。楚江红树，烟雨隔高唐。岸泊渔灯风■碎，白苹远散浓香。灵娥鼓瑟韵清商。朱弦凄切，云散碧天长。

    ●■红

    粉香尤嫩，霜寒可惯，怎奈向，春心已转。玉容别是一般间婉。悄不管，桃红杏浅。月影帘栊，金堤波面，渐细细，香风满院。一枝折寄，故人虽远，莫辄使，江南信断。

庚传素

    庚传素（生卒年不详），前蜀时人。王建朝为蜀州刺史，累官至左仆射同平章事，後降唐为刺史卒。传有词《木兰花》一首，见《尊前集》。

    ●木兰花

    木兰红艳多情态，不似凡花人不爱。移来孔雀槛边栽，折向凤凰钗上戴。是何芍药争风彩，自共牡丹长作对。若教为女嫁东风，除却黄鹂难匹配。

    魏承班

    魏承班（约公元九三○年前後在世），字籍未详。魏宏夫之子。宏夫为前蜀王建养子，赐姓名王宗弼，封齐王。承班为驸马都尉，官至太尉。

    ●菩萨蛮

    罗裾薄薄秋波染，眉间画得山两点。相见绮筵时，深情暗共知。翠翘云鬓动，敛态弹金凤，宴罢入兰房，邀人解佩珰。

    ●二

    罗衣隐约金泥画，玳筵一曲当秋夜。声颤觑人娇，云鬟袅翠翘。酒醺红玉软，眉翠秋山远。绣幌麝烟沉，谁人知两心。

    ●三

    玉容光照菱花影，沉沉脸上秋波冷。白雪一声新，雕梁起暗尘。宝钗摇翡翠，香惹芙容醉。携手入鸳衾，谁人知此心。

    ●满宫花

    雪霏霏，风凛凛，玉郎何处狂饮。醉时想得纵风流，罗帐香帏鸳寝。春朝秋夜思君甚，愁见绣屏孤枕。少年何事负初心，泪滴缕金双衽。

    ●二

    寒夜长，更漏永，愁见透帘月影。王孙何处不归来，应在倡楼酩酊。金鸭无香罗帐冷，羞更双鸳交颈。梦中几度见儿夫，不忍骂伊薄幸。

    ●木兰花

    小芙蓉，香旖旎，碧玉堂深清似水。闭宝匣，掩金铺，倚屏拖袖愁如醉。迟迟好景烟花媚，曲渚鸳鸯眠锦翅。凝然愁望静相思，一双笑靥■香蕊。

    ●玉楼春

    寂寂画堂梁上燕，高卷翠帘横数扇。一庭春色恼人来，满地落花红几片。愁倚锦屏低雪面，泪滴绣罗金缕■。好天凉月尽伤心，为是玉郎长不见。

    ●二

    轻敛翠蛾呈皓齿，莺啭一枝花影裹。声声清迥遏行云，寂寂画梁尘暗起。玉■满斟情未已，促坐王孙公子醉。春风筵上贯珠匀，艳色韶颜娇旎旖。

    ●诉衷情

    高歌宴罢月初盈，诗情引恨情。烟露冷，水流轻，思想梦难成。罗帐袅香平，恨频生。思君无计睡还醒，隔层城。

    ●二

    春深花簇小楼台，风飘锦绣开。新睡觉，步香阶，山枕印红腮。鬓乱坠金钗，语檀偎。临行执手重重嘱，几千回。

    ●三

    银汉云晴玉漏长，蛩声悄画堂。筠簟冷，碧窗凉，红蝎泪飘香。皓月泻寒光，割人肠。那堪独自步池塘，对鸳鸯。

    ●四

    金风轻透碧窗纱，银■焰影斜。欹枕卧，恨何赊，山掩小屏霞。云雨别吴娃，想容华。梦成几度绕天涯，到君家。

    ●五

    春情满眼脸红销，娇妨索人饶。星■小，玉珰摇，几共醉春朝。别後忆纤腰，梦魂劳。如今风叶又萧萧，恨迢迢。

    ●生查子

    烟雨晚晴天，零落花无语。难话此时心，梁燕双来去。琴韵对薰风，有恨和情抚。肠断断弦频，泪滴黄金缕。

    ●二

    寂寞画堂空，深夜垂罗幕。灯暗锦屏欹，月冷珠帘薄。愁恨梦难成，何处贪欢乐。看看又春来，还是长萧索。

    ●三

    离别又经年，独对芳菲景。嫁得薄情夫，长抱相思病。花红柳绿间晴空，蝶弄双双影。羞看绣罗衣，为有金鸾并。

    ●黄钟乐

    池塘烟暖草萋萋。惆怅闲宵含恨，愁坐思堪迷。遥想玉人情事远，音容浑似隔桃溪。偏记同欢秋月低。帘外论心花畔，和醉暗相携。何事春来君不见，梦魂长在锦江西。

    ●渔歌子

    柳如眉，云似发，鲛绡雾■笼香雪。梦魂惊，钟漏歇，窗外晓莺残月。几多情，无处说，落花飞絮清明节。少年郎，容易别，一去音书断绝。

    ●谒金门

    烟水阔，人值清明时节。雨细花零鹦语切，愁肠千万结。雁去音徽断绝，有恨欲凭谁说。无事伤心犹不彻，春时容易别。

    ●二

    春欲半，堆砌落花千片。早是潘郎长不见，忍听双语燕。飞絮睛空飏远，风送谁家弦管。愁倚画屏凡事懒，泪沾金缕线

    ●三

    长思忆，思忆佳人轻掷。窗月透帘澄夜色，小屏山凝碧。恨恨君何太极，记得娇娆无力。独坐思量愁似织，断肠烟水隔。

    顾复

    顾复（约必二八年前後在世），字里无考。前蜀王建时给事内廷，擢茂州刺史。复事後蜀孟知祥，累官至太尉。

    ●虞美人

    晓莺啼破相思梦，帘卷金泥凤。宿妆犹在酒实醒，翠翘慵整倚云屏，转娉婷。香檀细画侵桃脸，罗袂轻轻敛。佳期堪恨再难寻，绿芜满院柳成阴，负春心。

    ●二

    触帘风送景阳钟，鸳被绣花重。晓帏初卷冷烟浓，翠匀粉黛好仪容，思娇慵。起来无语理朝妆，宝匣镜凝光。绿荷相倚满池塘，露清枕簟藕花香，恨悠扬。

    ●三

    翠屏闲掩垂珠箔，丝雨笼池阁，露黏红藕咽清香，谢娘娇极不成狂，罢朝妆。小金■■沉烟细，腻枕堆云髻。浅眉微敛注檀轻，旧欢时有梦魂惊，悔多情。

    ●四

    碧梧桐纱窗晚，花谢莺声嫩。小屏屈曲掩青山，翠帏香粉玉炉寒，两蛾攒。颠狂年少轻离别，辜负春时节。画罗红袂有啼痕，魂销无语倚闺门，欲黄昏。

    ●五

    深闺春色劳思想，恨共春芜长。黄鹂娇啭■芳姘，杏枝如画倚轻烟，琐窗前。凭阑愁立双娥细，柳影斜摇砌。玉郎还是不还家，教人魂梦逐杨花，绕天涯。

    ●六

    少年艳质胜琼英，早晚别三清。莲冠稳■钿篦横，飘飘罗袖碧云轻，画春成。迟迟少转腰身袅，翠■眉心小。醮坛风急杏花香，此时恨不驾鸾皇，访刘郎。

    ●河传

    燕飏，睛景。小窗屏暖，鸳鸯交颈。菱花掩却翠鬟欹，慵整，海棠帘外影。绣帏香断金■■，无消息，心事空相忆。倚东风，春正浓，愁红，泪痕衣上重。

    ●二

    曲槛，春晚。碧流纹细，绿杨丝软。露华鲜，杏枝繁，莺啭，野芜平似翦。直是人间到天上，堪游赏，醉眼疑屏障。对池塘，惜韶光，断肠，为花须尽狂。

    ●三

    棹举，舟去。波光渺渺，不知何处。岸花汀草共依依，雨微，鹧鸪相逐飞。天涯离恨江声咽，啼猿切，此意向谁说。舣兰桡，独无■，魂销，小炉香欲焦。

    ●甘州子

    一炉龙麝锦帷傍，屏掩映，独荧煌。禁楼刁斗喜初长，罗荐绣鸳鸯。山枕上，私语口脂香。

    ●二

    每逢清夜与良晨，多怅望，足伤神。云迷水隔意中人，寂寞绣罗茵。山枕上，几点泪痕新。

    ●三

    曾如刘阮访仙踪，深洞客，此时逢。绮筵散後绣衾同，款曲见韶容。山枕上，长是怯晨钟。

    ●四

    露桃花裹小楼深，持玉盏，听瑶琴。醉归青琐入鸳衾，月色照衣襟。山枕上，翠钿镇眉心。

    ●五

    红炉深夜醉调笙，敲拍处，玉纤轻。小屏古画岸低平，烟月满闲庭。山枕上，灯背脸波横。

    ●玉楼春

    月照玉楼春漏促，飒飒风摇庭砌竹。梦惊鸳被觉来时，何处管弦声断续。惆怅少年游冶去，枕上两蛾攒细绿。晓莺帘外语花枝，背帐犹残红蜡烛。

    ●二

    柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。香灭绣帏人寂寂，倚槛无言愁思远。恨郎何处纵疏狂，长使含啼眉不展。

    ●三

    月皎露华窗影细，风送菊香黏绣袂。博山炉冷水沉微，惆怅金闺终日闭。懒展罗衾垂玉箸，羞对菱花■宝髻。良宵好事枉教休，无计那他狂耍婿。

    ●四

    拂水双飞来去燕，曲槛小屏山六扇。春愁凝思结眉心。绿绮懒调红锦荐。话别情多声欲颤，玉箸痕留红粉面。镇长独立到黄昏，却怕良宵频梦见。

    ●浣溪沙

    春色迷人恨正赊，可堪荡子不还家，细风轻露著梨花。

    帘外有情双燕飏，槛前无力绿杨斜，小屏狂梦极天涯。

    ●二

    红藕香寒翠渚平，月笼虚阁夜蛩清，塞鸿惊梦两牵情。

    宝帐玉炉残麝冷，罗衣金镂暗尘生，小窗孤烛泪纵横。

    ●三

    荷芰风轻帘幕香，绣衣■■泳回塘，小屏闲掩旧潇湘。

    恨入空帏鸾影独，泪凝双脸渚莲光，薄情年少悔思量。

    ●四

    惆怅经年别谢娘，月窗花院好风光，此时相望最情伤。

    青鸟不来传锦子，瑶姬何处锁兰房，忍教魂梦两茫茫。

    ●五

    庭菊飘黄玉露浓，冷莎偎砌陷鸣蛩，何期良夜得相逢。

    背帐风摇红蜡滴，惹香暖梦绣衾重，觉来枕上怯晨钟。

    ●六

    云澹风高叶乱飞，小庭寒雨绿苔微，深闺人静掩屏帏。

    粉黛暗愁金带枕，鸳鸯空绕画罗衣，那堪辜负不思归。

    ●七

    雁响遥天玉漏清，小纱窗处月胧明，翠帏金鸭炷香平。

    何处不归音信断，良宵空使梦魂惊，簟凉枕冷不胜情。

    ●八

    露白蟾明又到秋，佳期幽会两悠悠，梦牵情役几时休。

    记得泥人微敛黛，无言斜倚小书楼，暗思前事不胜愁。

    ●酒泉子

    杨柳舞风，轻惹春烟残雨。杏花愁，莺正语，画楼东。锦屏寂寞思无穷，还是不知消息。镜尘生，珠泪滴，损仪容。

    ●二

