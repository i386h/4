<!-- { "loadSidebar": true } -->
    欲别无言倚画屏，含恨暗伤情。谢家庭树锦难鸣，残月落边城。人欲别，马频嘶，绿槐千里长堤。出门芳草路萋萋，云雨别来易东西。不忍别君后，却人旧香闺。

    ●谒金门

    春雨足，染就一溪新绿。柳外飞来双羽玉，弄晴相对浴。楼外翠帘高轴，倚遍阑干几曲。云淡水平烟树簇，寸心千里目。

    ●二

    春漏促，金烬暗挑残烛。一夜帘前风撼竹，梦魂相断绩。有个娇娆如玉，夜夜绣屏孤宿。间抱琵琶寻旧曲，远山眉黛绿。

    ●三

    空相忆，无计得传消息。天上嫦娥人不识，寄书何处觅。新睡觉来无力，不忍把伊书迹。满院落花春寂寂，断肠芳草碧。

    ●江城子

    恩重娇多情易伤，漏更长，解鸳鸯。朱唇未动，先觉口脂香。缓揭绣衾抽皓腕，移凤枕，枕檀郎。

    ●二

    髻鬟狼籍黛眉长，出兰房，别檀郎。角声鸣咽，星斗渐微茫。露冷月残人未起，留不住，泪千行。

    ●河传

    何处，烟雨。隋堤春暮，柳色葱茏。画桡金缕，翠旗高■香风，水光融。青娥殿脚春妆媚，轻云裹，绰约司花妓。江都宫阙，清淮月映迷楼，古今愁。

    ●二

    春晚，风暖。锦城花满，狂杀游人。玉鞭金勒，寻胜驰骤轻尘，惜良晨。翠娥争劝临邛酒，纤纤手，拂面垂丝柳。归时烟裹，钟鼓正是黄昏，暗销魂。

    ●三

    锦浦，春女。绣衣金缕，雾薄云轻。花深柳暗，时节正是清明，雨初晴。玉鞭魂断烟霞路，莺莺语，一望巫山雨。香尘隐映，遥见翠槛红楼，黛眉愁。

    ●四

    锦里，蚕市。满街珠翠，千万红妆。玉蝉金雀，宝髻花簇鸣珰，绣花裳。日斜归去人难见，青楼远，队队行云散。不知今夜，何处深销兰房，隔仙乡。

    ●天仙子

    怅望前回梦裹期，看花不语苦寻思。露桃宫裹小腰肢，眉眼细，鬓云垂，唯有多情宋玉知。

    ●二

    蟾彩霜华夜不分，天外鸿声枕上闻。绣衾香冷懒重薰。人寂寂，叶纷纷，才睡依前梦见君。

    ●三

    梦觉银屏依旧空，杜鹃声咽隔帘栊。玉郎薄幸去无踪。一日日，恨重重，泪界莲腮雨绿红。

    ●四

    金似衣裳玉似身，眼如秋水鬓如云。霞裙月帔一群群。来洞口，望烟分，刘阮不归春日曛。

    ●五

    深夜归来长酩酊，扶入流苏犹未醒。醺醺酒气麝兰和。惊睡觉，笑呵呵，长道人生能几何。

    ●喜迁莺

    人汹汹，鼓冬冬，襟袖五更风。大罗天上月朦胧，骑马上虚空。香满衣，云满路，鸾凤绕身飞舞。霓旌绛节一群群，引见玉华君。

    ●二

    街鼓动，禁城开，天上探人回。凤衔金榜出云来，平地一声雷。莺已迁，龙已化，一夜满城车马。家家楼上簇神仙，争看鹤冲天。

    ●思帝乡

    云髻坠，凤钗垂。髻坠钗垂无力，枕函欹。翡翠屏深月落，漏依依。说尽人间天上，雨心知。

    ●二

    春日游，杏花吹满头。陌上谁家年少，足风流。妾■将身嫁与，一生休。纵被无情弃，不能羞。

    ●诉衷情

    烛烬香残帘未卷，梦初惊，花欲谢，深夜，月胧明。何处按歌声，轻轻。舞衣尘暗生，负春情。

    ●二

    碧沼红芳烟雨静，倚兰桡。垂玉佩，交带，袅纤腰。鸳梦隔星桥，迢迢。越罗香暗销，坠花翘。

    ●上行杯

    芳草灞陵春岸，柳烟深，满楼弦管，一曲离声肠寸断。今日送君千万，红镂玉般金镂盏。须劝，珍重意，莫辞满。

    ●二

    白马玉鞭金辔，少年郎，离别容易，迢递去程千万里。惆怅异乡云水，满酌一杯劝和泪。须愧，珍重意，莫辞醉。

    ●女冠子

    四月十七，正是去年今日。别君时。忍泪佯低面，含羞半敛眉。不知魂已断，空有梦相随。除却天边月，没人知。

    ●二

    昨夜夜半，枕上分明梦见。语多时。依旧桃花面，频低柳叶眉。半羞还半喜，欲去又依依。觉来知是梦，不胜悲。

    ●更漏子

    钟鼓寒，楼阁暝，月照古桐金井。深院闭，小庭空，落花香露红。烟柳重，春雾薄，灯背水窗高阁。闲倚户，暗沾衣，待郎郎不归。

    ●酒泉子

    月落星沉，楼上美人春睡。绿云倾，金枕腻，画屏深。子规啼破相思梦，曙色东方才动。柳烟轻，花露重，思难任。

    ●木兰花

    独上小楼春欲暮，愁望玉关芳草路。消息断，不逢人，却敛细眉归绣户。坐看落花空欢息，罗袂湿斑红泪滴。千山万水不曾行，魂梦欲教何处觅。

    ●小重山

    一闭昭阳春又春。夜寒宫漏永，梦君恩。卧思陈事暗消魂。罗衣湿，红袂有啼痕。歌吹隔重阍。绕庭芳草绿，倚长门。万般惆怅向谁论？凝情立，宫殿欲黄昏。

    ●定西番

    挑尽金灯红烬，人灼灼，漏迟迟，未眠时。斜倚银屏无语，间愁上翠眉。闷杀梧桐残雨，滴相思

    ●二

    芳草业生结缕，花艳艳，雨■■，晓庭中，塞远久无音问，愁消镜裹红。紫燕黄鹂犹生，恨何穷。

    薛昭蕴

    薛昭蕴（生卒年月不详），河东人。唐薛存诚后裔，仕蜀官至侍郎。《花间集》列于韦庄之后，牛峤之前，可知系前蜀词人。其他事迹无可考。

    ●浣溪沙

    红蓼渡头秋正雨，印沙鸥迹自成行，整鬟飘袖野风香。

    不语含■深浦裹，几回愁煞棹船郎，燕归帆尽水茫茫。

    ●二

    钿匣菱花锦带垂，静临兰槛卸头时，约鬟低珥算归期。

    茂苑草青湘渚阔，梦余空有漏依依，二年终日损芳菲。

    ●三

    粉上依稀有泪痕，郡庭花落敛黄昏，远情深恨与谁论？

    记得去年寒食日，延秋门外卓金轮，日斜人散暗销魂。

    ●四

    握手河桥柳似金，蜂须轻惹百花心，蕙风兰思寄清琴。

    意满便同春水满，情深还似酒杯深，楚烟湘月雨沉沉。

    ●五

    帘下三间出寺墙，满街垂柳绿阴长，嫩红轻翠间浓妆。

    瞥地见时犹可可，却来闲处暗思量，如今情事隔仙乡。

    ●六

    江馆清秋揽客船，故人相送夜开筵，麝烟兰焰簇花钿。

    正是断魂迷楚雨，不堪离恨咽湘弦，月高霜白水连天。

    ●七

    倾国倾城恨有余，几多红泪泣姑苏，倚风凝睇雪肌肤。

    吴主山河空落日，越王宫殿半平芜，藕花菱蔓满重湖。

    ●八

    越女淘金春水上，步摇云鬓佩鸣珰，渚风江草又清香。

    不为远山凝翠黛，只应含恨向斜阳，碧桃花谢忆剑郎。

    ●喜迁莺

    残蟾落，晓钟鸣，羽化觉身轻。乍无春睡有余酲，杏苑雪初晴。紫陌长，襟袖冷，不是人间风景。回看尘土似前生，休羡谷中莺。

    ●二

    金门晓，玉京春，骏马骤轻尘。桦烟深处白衫新，认得化龙身。九陌喧，千户启，满袖桂香风细。杏园欢宴曲江滨，自此占芳辰。

    ●三

    清明节，雨晴天，得意正当年。马骄泥软锦连乾，香袖半笼鞭。花色融，人竞赏，尽是绣鞍朱鞅。日斜无计更留连，归路草和烟。

    ●小重山

    春到长门春草青，玉阶华露滴，月胧明。东风吹断紫箫声，宫漏促，帘外晓啼莺。愁极梦难成，红妆流宿泪，不胜情。手BF2D裙带绕阶行，思君切，罗幌暗尘生。

    ●二

    秋到长门秋草黄，画梁双燕去，出宫墙。玉箫无复理霓裳，金蝉坠，鸾镜掩休妆。忆昔在昭阳，舞衣红绶带，绣鸳鸯。至今犹惹御炉香，魂梦断，愁听漏更长。

    ●离别难

    宝马晓■雕鞍，罗帏乍别情难。那堪春景媚，送君千万里，半妆珠翠落，露华寒。红蜡烛，青丝曲，偏能钩引泪阑干。良夜促，香尘绿，魂欲迷。檀眉半敛愁低。未别心先咽，欲语情难说，出芳草，路东西。摇袖立，春风急，樱花杨柳雨凄凄。

    ●相见欢

    罗襦绣袂香红，画堂中。细草平沙蕃马，小屏风。卷罗幕，凭妆阁，思无穷。暮雨轻烟魂断，隔帘栊。

    ●醉公子

    慢绾青丝发，光砑吴绫袜。床上小熏笼，韶州新退红。叵耐无端处，捻得从头污。恼得眼慵开，问人闲事来。

    ●女冠子

    求仙去也，翠钿金篦尽舍。入岩峦，雾卷黄罗帔，云雕白玉冠。野烟溪洞冷，林月石桥寒。静夜松风下，礼天坛。

    ●二

    云罗雾彀，新授明威法■。降真函，髻绾青丝发，冠抽碧玉■。往来云过五，去住岛经三。正遇刘郎使，启瑶缄。

    ●谒金门

    春满院，叠损罗衣金线。睡觉水精帘未卷，檐前双语燕。斜掩金铺一扇，满地落花千片。早是相思肠欲断，忍交频梦见。

牛峤

    牛峤（生卒年不详），字松乡，一字延峰，牛僧孺之孙，陇西人。唐乾符元年进士，历官拾遗，补尚书郎，曾到越中。王建镇蜀，辟判官，及称帝，为给事中。峤以词著名，原有《歌诗集》三卷，不傅。词载《花间集》。

    ●杨柳枝

    解冻风来末上青，解垂罗袖拜卿卿。无端袅娜临官路，舞送行有过一生。

    ●二

    吴王宫裹色偏深，一簇纤条万缕金。不愤钱唐苏小小，引郎松下结同心。

    ●三

    桥北桥南千万条，恨伊张绪不相饶。金羁白马临风望，认得羊家静婉腰。

    ●四

    狂雪随风扑马飞，惹烟无力被春欺。莫交移入灵和殿，宫女三千又始伊。

    ●五

    袅翠笼烟拂暖波，舞裙新染麴尘罗。章华台畔隋堤上，傍得春风尔许多。

    ●女冠子

    绿云高髻，黠翠匀红时世。月如眉，浅笑含双靥，低声唱小词。眼看唯恐化，魂荡欲相随。玉趾回娇步，约佳期。

    ●二

    锦江烟水，卓女烧春浓美。小檀霞，绣带芙蓉帐，金钗芍药花。额黄侵腻发，臂钊透红纱。柳暗莺啼处，认郎家。

    ●三

