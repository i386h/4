<!-- { "loadSidebar": true } -->
　　锦屏开晓寒入宫罗峭脉脉不知春又老帘外舞红多少　旧时驻马香阶如今细雨苍苔残梦不成重理一双蝴蜨飞来
　　又
　　栁边深院燕语明如剪消息无凭聴又懒隔断画屏双扇　寳杯金缕红牙醉魂几度儿家何处一春游荡梦中犹恨杨花
　　谒金门
　　香漠漠低卷水风池阁玉腕笼纱金半约睡浓团扇落雨过凉生云薄女伴棹歌声乐采得双莲迎笑剥栁
　　隂多处泊
　　又
　　风不定移去移来帘影一雨池塘新绿浄杏梁归燕并翠袖玉屏金镜薄日绮疏人静心事一春疑酒病鸟
　　啼花满径
　　乌夜啼
　　几曲微风按栁生香暖日蒸花鸳鸯睡足方塘晚新绿小窗纱　尺素难将情绪嫩罗还试年华凭髙无处寻残梦春思入琵琶
　　又【西湖】
　　漾暖纹波飐飐吹晴丝雨蒙蒙轻衫短帽西湖路花气扑青骢　鬭草褰衣湿翠秋千瞥眼飞红日长不放春醪困立尽海棠风
　　张履信
　　【履信字思顺号游初鄱阳人侍郎南仲之孙尝监江口镇官至连江守】栁梢青
　　雨歇桃繁风微栁静日淡湖湾寒食清明虽然过了未觉春闲　行云掩映春山真水墨山隂道间燕语侵愁花飞撩恨人在江南
　　谒金门
　　春睡起小阁明窻儿底帘外雨声花积水薄寒犹在里欲起还慵未起好是孤眠滋味一曲广陵应忘记起
　　来调绿绮
　　周文璞
　　【文璞字晋仙号方泉又号野斋又号山楹阳谷人有方泉先生集二巻子伯防能诗】一剪梅
　　风韵萧疎玉一团更着梅花轻袅云鬟这囘不是恋江南只为温柔天上人间　赋罢闲情共倚防江月庭芜总是销魂流苏斜掩烛花寒一样眉尖两处闗山【张伯雨贞居词云周晋仙浪淘沙云还了酒家钱便好安眠大槐宫里着貂蝉行到江南知是梦雪压渔船盘礴古梅边也是前缘鵞黄雪白又醒然一事最竒君聴取明日新年晋仙宋南渡来名士一号方泉老人此词鲜于困学毎爱书之百年后方外士张伯雨追和一章以为笑乐惜困学公不能为我赏音挑下杖头钱取次髙眠玉梅金缕孟家蝉説着钱塘都是梦嬾问防船谁信酒垆边别有仙缘自家天地一陶然醉写桃符都不记明日新年】
　　徐　照
　　【照字道辉又字灵晖号山民永嘉人与徐玑翁巻赵师秀号永嘉四灵诗皆工晚唐体有山民集】南歌子
　　帘景簁金线炉烟袅翠丝菰芽新出满盆池唤取玉瓶添水买鱼儿　意取钗重碧慵梳髻翅垂相思无处説相思笑把画罗小扇觅春词
　　清平乐
　　绿围红绕一枕屏山晓怪得今朝偏起早笑道牡丹开了　迎人卷上珠帘小螺未拂眉尖贪教玉笼鹦鹉杨花飞满妆奁
　　阮郎归
　　绿杨庭户静沈沈杨花吹满襟晚来闲向水边寻惊飞双浴禽　分别后重登临暮寒天气隂妾心移得在君心方知人恨深
　　【词防警句相思无处説相思笑把画罗小扇觅春词南歌子妾心移得在君心方知人恨深阮郎归】
　　俞　灏
　　【灏字商卿世居杭绍兴四年进士开禧议开边政府密引灏画计灏言轻脱寡谋之人不可信赵良嗣张觉往辙可鉴歴秉麾节皆有声寳庆二年致仕筑室九里松自号青松居士有青松居士集】防绛唇
　　欲问东君为谁重到江头路断桥薄暮香透溪云渡细草平沙愁入淩波歩今何许怨春无语片片随流水潘　牥
　　【牥字庭坚号紫岩闽人端平二年进士廷对第三人歴太学正通判潭州有紫岩集】南郷子
　　生怕倚防干阁下溪声阁外山空有旧时山共水依然暮雨朝云去不还　相见蹑飞鸾月下时时认佩环月又渐低霜又下更阑折得梅花独自看
　　【刘后村诗话题云镡津懐旧花庵絶妙词选题云题南劒州妓馆刘后村诗话延平乐籍中有能墨竹草圣者潘廷坚为赋念奴娇美其书画末云玉帯悬鱼黄金铸印侯封万户待从头缴纳君王觅取爱卿归去余罢袁守归涂赴郡集席间借观今不复有此隽人矣】
　　【吴中旧事潘庭坚羽仙歌云雕檐绮户倚晴空如画曾是吴王旧台榭自浣纱去后落日平芜行云断几见花开花谢凄凉阑干外一簇江山多少图王共争霸莫闲愁金杯潋滟对酒当歌欢娱地梦中兴亡休话渐倚遍西风晚潮生明月里鹭鸶背人飞下】
　　刘翰
　　【翰字武子长沙人吴云壑居父之客有小山集一巻】好事近
　　花底一声莺花上半钩斜月月落乌啼何处防飞英如雪　东风吹尽去年愁解放丁香结惊动小亭红雨舞双双金蝶
　　蝶恋花
　　团扇题诗春又晚小梦惊残碧草池塘满一曲银钩帘半卷绿窗睡足莺声软　瘦损衣围罗帯减前度风流陡觉心情嬾谁品新腔拈翠管画楼吹彻江南怨
　　清平乐
　　凄凄芳草怨得王孙老瘦损腰围罗帯小长是锦书来少　玉箫吹落梅花晓烟犹透轻纱惊起半帘幽梦小窻淡月啼鸦
　　【词防警句惊起半帘幽梦小窻淡月啼鸦清平乐】
　　刘子寰
　　【子寰字圻父号篁防建阳人居麻沙早登朱子之门刘后邨序其诗行世】霜天晓角
　　横隂漠漠似觉罗衣薄正是海棠时候纱窻外东风恶惜春春寂寞寻花花冷落不防这些情味元不是念
　　离索
　　【古今词话圻父咏山泉词云静坐时看松防饮醉眠不碍山禽浴是真得山泉之趣者】
　　张良臣【俗本作景臣误】
　　【良臣字武子号雪窻大梁人避地来鄞因家焉隆兴元年试南省魏文节公杞时为参详官携其三策见知举张焘曰此文拙古必故人张武子所为及撤棘果良臣也官止监左蔵库有集十巻刻于广信郡】
　　西江月
　　四壁空围恨玉十香浅捻啼绡殷云度雨井桐凋雁雁无书又到　别后钗分燕尾病余镜减鸾腰蛮江荳蔲影连梢不道参横易晓
　　【楼钥攻媿集书张武子诗后云与武子评诗谓当有悟入处非积学所能到也君读之以为得我意又尝自哦其诗曰客向愁中都老尽秪留平楚伴销凝又哦其词云昨日豆花篱下过忽然迎面好风吹独自立多时其大约可见矣闭门读书室中无一物性嗜诗未尝强作或终嵗无一语故所作必絶人妻孥至不免饥寒或谓君不为歳晚计君曰水禽有名信天公者食鱼而不能捕凝立沙上俟他禽过偶坠鱼于前乃拾之然未闻有饿死者其夷澹类此】
　　絶妙好词笺巻一
　　钦定四库全书
　　絶妙好词笺巻二　　　　宋　周密　原辑
　　宛平查为仁
　　钱塘厉　鹗同笺
　　姜　夔
　　【防字尧章鄱阳人萧东夫爱其词妻以兄子因寓居吴兴之武康与白石洞天为邻自号白石道人又号石帚庆元中曽上书乞正太常雅乐得免解讫不第有白石诗一巻词五巻又有绛帖平续书谱大乐议张循王遗事集古印谱黄叔旸云白石词极精妙不减清真其髙处有美成所不能及沈伯时云姜白石清劲知音未免有生硬处张叔夏云词要清空不要质实姜白石如野云孤飞去留无迹】暗香
　　旧时月色算几番照我梅边吹笛唤起玉人不管清寒与攀摘何逊而今渐老都忘却春风词笔但怪得竹外疎花香冷入瑶席　江国正寂寂叹寄与路遥夜雪初积翠樽易竭红萼无言耿相忆长记曾携手处千树压西湖寒碧又片片吹尽也几时见得
　　【砚北杂志小红范成大青衣也有色艺成大请老姜防诣之一日授简征新声防制暗香疎影两曲成大使二妓习之音节清婉成大寻以小红赠之其夕大雪过垂虹赋诗曰自喜新词韵最娇小红低唱我吹箫曲终过尽松陵路回首烟波十四桥】
　　疎影【仲吕宫】
　　苔枝缀玉有翠禽小小枝上同宿客里相逢篱角黄昏无言自倚修竹昭君不惯吴沙远但暗忆江南江北想佩环月下归来化作此花幽独　犹记深宫旧事那人正睡里飞近蛾绿莫似春风不管盈盈蚤与安排金屋还教一片随波去又却怨玉龙哀曲等恁时重觅幽香已入小窗横幅
　　【白石道人歌曲题云辛亥之冬予载雪诣石湖止既月授简索句且征新声作此两曲石湖把玩不已使妓肄习之音节谐婉乃命之曰暗香疎影张叔夏云白石暗香疎影二曲前无古人后无来者自立新意真为絶唱疎影前段用少陵诗后段用夀阳事此皆用事不为事使杨防夫东维子集云元松陵陆子敬居分湖之北垒石为山树梅成林取姜白石词语名其轩曰旧时月色】
　　扬州慢【仲吕宫】
　　淮左名都竹西佳处解鞍少驻初程过春风十里尽荠麦青青自铠马窥江去后废池乔朩犹厌言兵渐黄昏清角吹寒都在空城　杜郎俊赏算而今重到须惊纵荳蔲词工青楼梦好难赋深情二十四桥仍在波心荡冷月无声念桥边红药年年知为谁生
　　【白石道人歌曲题云淳熙丙申至日予过维扬夜雪初霁荠麦弥望入其城则四顾萧条寒水自碧暮色渐起戍角悲吟予懐怆然感慨今昔因自度此曲千岩老人以为有黍离之感也】玲珑四犯【黄钟商】
　　叠鼓夜寒垂灯春浅悤悤时事如许倦游欢意少俛仰悲今古江淹又吟恨赋记当时送君南浦万里乾坤百年身世惟有此情苦　扬州栁垂官路有轻盈换马端正窥户酒醒明月下梦逐潮声去文章信美知何用谩赢得天涯羇旅教説与春来要寻花伴侣
　　【白石道人歌曲题云越中闻箫鼓感懐】
　　琵琶仙【吴兴春游】
　　双桨来时有人似旧曲桃根桃叶歌扇轻约飞花蛾眉正竒絶春渐逺汀洲自绿更添了几声啼鴂十里扬州三生杜牧前事休説　又还是宫烛分烟奈愁里悤悤换时节却把一襟芳思与空阶榆荚千万缕藏鸦细栁为玉樽起舞囘雪想见西出阳闗故人初别
　　【白石道人歌曲题云吴都赋户蔵烟浦家具画船惟吴兴为然春游之盛西河未能过也己酉嵗予与萧时甫载酒南游因遇成歌张叔夏云情景交链得言外意又云白石疎影暗香扬州慢一萼红琵琶仙淡黄栁等曲不惟清虚且又骚雅读之使人神观飞越】法曲献仙音【张彦功官舍】
　　虚阁笼寒小帘通月暮色偏怜髙处树隔离宫水平驰道湖山尽入樽俎奈楚客淹留久砧声帯愁去　屡囘顾过秋风未成归计谁念我重见冷枫红舞唤起淡妆人问逋仙今在何许象笔鸾牋甚如今不道秀句怕平生幽恨化作沙边烟雨
　　【白石道人歌曲题云张彦功官舍在铁冶岭上即昔之教坊使宅髙斋下瞰湖山光景竒絶予数过之为赋此】
　　念奴娇【吴兴荷花】
　　閙红一舸记来时长与鸳鸯为侣三十六陂人未到水佩风裳无数翠叶吹凉玉容消酒更洒菰蒲雨嫣然揺动冷香飞上诗句　日暮青盖亭亭情人不见争忍淩波去只恐舞衣寒易落愁入西风南浦髙栁垂隂老鱼吹浪留我花间住田田多少几囘沙际归路
　　【白石道人歌曲题云予客武陵湖北宪治在焉古城野水乔木参天予与二三友日荡舟其间意象幽闲不类人境秋水且涸荷叶出地寻丈因列坐其下上不见日清风徐来绿云自动间于疎处窥见游人画船亦一乐也朅来吴兴数得相羊荷花中又夜泛西湖光影竒絶故以此句写之】一萼红【人日登定王台】
　　古城隂有宫梅几许红萼未宜簮池面冰胶墙腰雪老云意还又沈沈翠藤共闲穿径竹渐笑语惊起卧沙禽野老林泉故王台榭呼唤登临　南去北来何事荡湘云楚水极目伤心朱户黏鸡金盘簇燕空叹时序侵寻记曽共西楼雅集想垂栁还袅万丝金待得归鞭到时只怕春深
