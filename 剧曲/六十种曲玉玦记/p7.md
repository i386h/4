<!-- { "loadSidebar": true } -->
〔外〕官人。怎么不晓那娼家行径。 

【前腔】〔外〕他紫金钗是杀人的两刃矛。翠云翘是陷阵的三尖胄。罗网般迷魂衾与裯。酖毒的夺志觞和豆。若是贪恋他的。饶你邓通钱无尽留。便做子建才遭谗诟。人若是悔气的撞了他。不是寃家不聚头。

〔外〕官人。你如今怎么好。〔生〕便是。小生囊箧罄然。家园迢递。进退无路。特问公公指引。再去寻他。〔外〕官人。你寻他不得。老汉见这里解帮闲说。昝喜员外包了他家中去了。〔生〕好好。解帮闲曾与小生相交。若去问他。必然肯说。〔外〕这样人翻云覆雨。见利忘义。前日是朋友。今日也不认你了。官人旣无处去。只在老汉家中权住。温习经史。草衣粝饭。不须挂心。〔生〕如此多谢。但小生还要一见解帮闲。〔外〕旣然要去。老汉相伴同行。〔行介外〕这裏是他家。解小哥。〔丑〕谁叫谁叫。豪门送物鹅伸颈。好客临门鳖缩头。〔外〕小哥。头不是好缩的。〔丑〕学你的。〔外〕老汉还强健。没有缩头。〔丑〕近来学得乌龟法。得缩头时且缩头。一向一向。二位到此贵干。〔生〕小生特来相问。李家搬到那里去了。〔丑〕你不达时务。我又不是鸾凤官。那管得你这歪事。〔生〕当初是足下同去的。〔丑〕你这样人会嫖。我做甚么跟随你。〔生〕反面无情。非人所为。〔丑〕你这个败家之子。是个禽兽。反来说我。〔生〕不记得吃我的。用我的。就不认我了。〔怒介〕 

【大迓鼓】〔生〕衣冠似沐猴。肯嫌牛后。惯逐蝇头。纵苏张得志悬河口。也争知天道如钩。鬼蜮无端。令人怨尤。

【前腔】〔丑〕怜伊乳尙留。笑黔驴无技。辽豕堪羞。〔外〕他是饱学君子。不可粗卤。〔丑〕想仲尼亦似忘家狗。不信你这样人做官。也难知鵰鹗解横秋。黄口无知。令人怨尤。

【前腔】〔外〕君言且莫雠。他辙鱼方困。器鼠难投。小哥不要反了面。想买臣衣锦归白昼。也须知覆水难收。得失由天。何须怨尤。

〔外〕官人不必鬬口。回去罢。 

〔生〕词赋曾夸鸀鳿流。

〔外〕乡人今正贱东丘。

〔丑〕海翁不是忘机者。

〔合〕好为裁书谢白鸥。 

第十八出
截发

【一疋布】〔净上〕都将帅。拥兵权。四郊已晏然。谋谟谈笑酒尊边。腰间斗印悬。

事虏今怀将印。忘君曾竖降旗。笑骂从他笑骂。好官我自为之。下官因降大金。得此美爵。且喜北兵正劲。南朝甚靡。边境不扰。风尘宁谧。前日掳得些山东女子。多有从我的。只有巨野秦氏。誓死不屈。加以兵刃。全然不怕。欲要强逼他。他必然就死。却不可惜。今日不免带他出来。缓缓劝他。小校何在。〔末〕玉帐秋风肃。莲壶昼漏迟。覆元帅。有何钧旨。〔净〕快去俘囚中带巨野秦氏两个妇人来。〔末〕领钧旨。〔下带旦丑上介〕 

【霜天晓角】〔旦〕旧家庭院。燕麦今应遍。国破家亡命蹇。争如早丧黄泉。〔净〕 

你这妇人。怎么不肯顺我。〔旦〕忠臣不事二君。烈女不更二夫。断不学狗彘之行。玷衣冠之风。不改初心。宁蹈白刃。〔净〕小校。把这两把剑放在它面前。看他肯也不肯。〔掷刀介旦丑抢刀介净〕夺了夺了。〔旦〕吾头可断。刃不可夺。汝若近前。当手刺叛奴。然后自尽。将军不须苦苦逼我。你且回避。待从容梳妆。〔净〕得它心肯日。是我运通时。〔净末诨下丑〕小姐。你不从它。梳妆怎么。〔旦〕春英。我被它凌逼。故设此计。如今截发破面。残毁形容。他想也不要我了。倘或再来逼迫。将此宝剑。卧起操持。危急之时。自刎而亡。若这叛贼。因容颜损弃置了。留此残生。再见儿夫一面。也不见得。〔悲介丑〕小姐且莫愁烦。 

【忆多娇】〔丑〕身陨越。家破灭。无瑕白璧安肯湼。效北海累臣甘毡雪。〔合〕死殉全节。看虞姬剑血。

〔旦解发介〕古人云。身体发肤。受之父母。不敢毁伤。如今也顾不得了。〔悲介〕 

【斗蛤麻】〔旦〕我帛束玄云。知难再结。恨堕马妖妆。污人齿颊。我这头也不要他了。何况此发。头须断。发先截。〔悲介〕丈夫。白首无期。与君共穴。〔截发介合〕衷肠义结。鼎烹甘自决。忍耻轻身。待山崩海竭。

【忆多娇】〔丑〕你言剀切。我心断绝。捐躯有志坚比铁。拚靑冢孤魂悲沙月。〔合〕死殉全节。看虞姬剑血。

〔旦〕本为花容。误我受苦。今来也消瘦。〔悲介〕 

【鬬蛤麻】〔旦〕我玉貌芳姿。愁来又别。忍沐首膏唇。为容取悦。丈夫。你不在面前。那里再有眼看人。眉羞妩。目堪抉。我若失节呵。丈夫。九地逢君。赧颜厚甲。〔破面介合〕衷肠义结。鼎烹甘自决。忍耻轻身。待山崩海竭。

【水底鱼儿】〔净〕玉质天然。摧残更可怜。得成姻眷。胜邮亭一夜眠。

〔净〕这妇人不从我也罢。怎么截发毁容。这乱离世那个知道。 

【刬锹儿】〔净〕春红自破桃花面。杀靑谁纪柏舟篇。蛾眉逐征战。空悲少年。你若从了我。无限富贵。〔合〕瑶阶上仙。金屛妙选。离黍秋风。休思故苑。

【前腔】〔旦〕堂堂頍弁英雄汉。好施巾帼比红颜。〔净〕他到骂我似妇人。〔旦〕忘雠作鹰犬。偷生苟延。〔净〕我十万雄兵。害你一妇人。有何难处。〔丑合〕貔貅在前。从敎血溅。〔末〕娘子。回心罢。〔旦〕匪石吾心。休思再转。

【前腔】〔末〕头颅秃发如阗产。争敎蜀女且从桓。浮生疾飞电。何妨二天。〔合净〕你不见我许多姬妾。瑶阶上仙。金屛妙选。离黍秋风。休思故苑。

【前腔】〔丑〕生惭污迹同蝇黾。死留香骨兰荃。红炉任百■〈火夷〉。眞金自坚。〔合旦〕貔貅在前。从敎血溅。匪石吾心。休思再转。

〔净〕他旣把花容损坏。也没用了。还监在俘囚女子中。慢慢区处他。〔末应介〕 

〔净〕雪彩冰姿未足夸。

〔末〕穷途沦落困泥沙。

〔旦〕红颜胜人多薄命。

〔丑〕莫怨春风当自嗟。 

第十九出
赴试

【破阵子】〔生上〕残暑方归箧扇。新凉乍怯絺衣。故园梦有吟螀吊。荒馆愁应落叶知。旅怀空自悲。

〔重叠令〕〔生〕山阳忽奏桓伊弄。惊回一觉扬州梦。虫语自凄凉。游人增感伤。家园烟树眇。独鴈南来早。何处觅佳音。关河起战尘。王商。自从别了妻子。来此京都。不觉三载。尀耐泼贱烟花。将我闪赚。几至亡身。幸蒙吕公相留在家。仅免饥寒。温习旧业。想我空有满腹诗书。不能早取靑紫。展转人下。岂不自耻。况又家乡迢递。杳无信音。近闻张安国杀了耿节度。大乱山东。不知我妻子存亡若何。只为洛阳花好看。却教连理不成枝。〔生〕 

【玉芙蓉】长城五字奇。脱颖毛锥利。困泥涂吹彻。冷虀惩艾。记得王章家贫时节。与妻子对泣牛衣之内。我如今有王章之贫。又不得见妻子。〔悲介〕牛衣不共空流涕。狗盗无媒只噬脐。〔合〕身淹滞。谩高歌剑铗。乐道安贫。待时终觅上天梯。

想马周未遇。流落新丰。后来得常何荐他。做了大官。我终不然落后了。 

【前腔】新丰客思迷。望国乡心起。念长房不遇。岂堪缩地。天或者伸我。也不见得。埋龙自惜辉光蔽。失马难将祸福期。〔合前外上〕 

【七娘子】男儿未遂平生志。在穷途有谁怜济。学业三冬。鹏程千里。也知终是靑云器。

官人拜揖。〔生〕吕公拜揖。小生经年在此。多蒙恩顾。何以报德。〔外〕贫家澹薄。管待不周。惶愧惶愧。〔生〕小生一身得藉提携。已无忧虑。争奈家山兵燹。不知薄业山妻成废存亡若何。〔外〕官人何不且图归计。路上盘缠。老汉尽可效力。〔生〕小生不得一官。何面目见江东父老。〔外〕元来如此。今年正大比之年。官人及早打点入试。看你才学。取科第如反掌。不要蹉过。老汉有粗衣一袭。黄金十两相助你。〔生〕如此多谢。 

【鴈来红】盐车正可悲。荷孙阳得见知。他日呵。倘追风电康庄裏。蒭秣难忘义。奈李广未侯眞数奇。〔合〕时还遇。春风马蹄。向皇都夸得意。〔外〕念蛟龙久在池。挟风云会有期。看作霖雨乘元气。枯稿皆沾霈。那时节翁子东归免见嗤。

〔合前外云〕粗衣在此。〔生〕 

【朱奴儿】若非是绨袍见贻。悬鹑结安得蔽体。〔外〕但愿羔羊试委■〈施，虫代方〉。早襦袴政成千里。〔合〕须记取。推食解衣。得志后衔环再归。〔外〕黄金在此。愧不腆兼金馈伊。〔生〕这个决不敢受。〔外〕官人何故推却。又不是暮夜可畏。腰印能如季子稀。恐掷地赋声难比。

〔生〕小生当初因与这烟花设誓。将山妻玉玦。寄放此庙。如今再烦吕公与我收下。成名之后。取归见俺妻子。〔外〕谨领谨领。 

长安为客几经春。

一望关山泪满巾。

惟有感恩幷积恨。

万年千载不成尘。 

第二十出
观潮

【秋蕊香】〔净〕秋满碧梧枝上。飞叶已堪惆怅。〔贴〕织乌驰景。催华壮选。何妨欢赏。

〔贴〕木落风高天气淸。钱塘江上暗潮生。〔净〕吴儿十岁能欺浪。应为金多视死轻。大姐。今日看潮。酒已安排在此。且与你到江岸边闲看一回呵。〔贴〕员外请行。〔净〕呀。远远望见两个道士来了。〔末〕 

【北淸江引】蓬莱五城游半饷。回首遥天上。靑虵袖裏藏。白鹤云中放。乾坤一壶春自广。

〔末〕咱们方上云游。专靠烧丹炼药。江湖上觅利度日。闻得昝员外在此看潮。此人可哄。不免试他一试。〔诨介〕兄弟。近前稽首。〔见介净〕二位仙长何来。俺不知贵姓。有甚道术。〔末〕贫道马扁。略晓内事。〔净〕愿闻。〔末〕 

【北水仙子】一生身怪两轮忙。半颗丹成九转长。十年梦觉三尸放。问黄婆知未忘。把离龙坎虎能降。腹内婴儿长。胎中婉女藏。这事成了呵。白日翱翔。〔小旦〕 

这位师贵姓。〔丑〕贫道姓贝名戎。颇知外丹。〔净〕这个我每又好愿闻。〔丑〕 

【前腔】白铜除铁转晶光。锡软还知缩货强。逢铅脱皂成眞相。试倭铅金白黄。打红茆不犯砒礵。草汞干来易。灵砂母不伤。这事成呵。直甚千箱。

