<!-- { "loadSidebar": true } -->
《六十种曲 玉玦记》

（明）郑若庸 着

（明）毛晋 辑

玉玦记

（明）郑若庸 着 

绣刻演剧十本

第五套

锦笺
蕉帕
紫箫
水浒
玉玦
灌园
种玉
双烈
狮吼
义侠 

绣刻玉玦记定本 

●玉玦记目录 

第一出
标题 

第二出
赏春 

第三出
博弈 

第四出
送行 

第五出
接诏 

第六出
访友 

第七出
忆夫 

第八出
入院 

第九出
行刺 

第十出
祝寿 

第十一出
报信 

第十二出
赏花 

第十三出
设誓 

第十四出
掳掠 

第十五出
定计 

第十六出
访姨 

第十七出
投贤 

第十八出
截发 

第十九出
赴试 

第二十出
观潮 

第二十一出
对策 

第二十二出
改名 

第二十三出
接望 

第二十四出
传旨 

第二十五出
梦神 

第二十六出
掳忠 

第二十七出
侵南 

第二十八出
交兵 

第二十九出
商嫖 

第三十出
渡江 

第三十一出
索命 

第三十二出
阳勘 

第三十三出
诏封 

第三十四出
阴判 

第三十五出
宿庙 

第三十六出
团圆 

第一出
标题

【月下笛】〔末上〕日月跳丸。黄花绽了。几番重九。英雄袖手。阻风云。困圭窦。闲将五色胸中线。杂组悬河辩口。贵坐间谈虎。愯然神变。试敎沾袖。

和璧悲瑕垢。恨红殒啼花。翠眉颦柳。扬州梦觉。是非一笑何有。从来敏德多畦径。为看盘铭在否。这优孟讽谏君听取。谩嘲悠谬。〔问答照常〕 

【满江红】巨野王生。阀阅裔。腹胞琳球。长安下第羞归。去。向狭邪游。薄幸娼楼惩虎穴。多情才子敝貂裘。遇吕公馆谷向芸窗。还自修。

降虏将。成畔谋。统胡骑。陷神州。把令妻秦氏。系作俘囚。妇守三从甘毁面。夫终一举占鳌头。拜貤封重会癸灵庙。作话留。

戒烟花倾家殒命。

表贞烈截发毁容。

临安郡书生雪耻。

癸灵庙玉玦重逢。 

第二出
赏春

【逍遥乐】〔生扮王商上〕静裏光阴好。棨戟门庭春至早。浮名于我等鸿毛。文抒日采。志拟崧高。气压江涛。

〔生〕〔鹧鸪天〕家世韦平身业文。金貂文武袭余芬。直教纨袴能传緖。未许杨袁竞策勋。词倒峡。气凌云。待将长剑学从军。狂来醉墨纵横甚。书破羊欣白练裙。卑人王商。表字说济。世家巨野。皇朝学士禹穪之后。先君王枌。官拜户部侍郞。母封沛国。不幸俱丧。朱轮华毂。未坠家声。黄卷靑箱。请存世业。念良弓之子。耻不为箕。履旣留之余。惭非肯构。安敢望河汾之誉。且幸免平泉之讥。妻房秦氏庆娘。荆襄鎭抚秦贞之女。德性幽柔。工容闲冶。愼周南苹藻之职。兼卫女衣裳之能。正是室家攸宜。琴瑟静好。靑春无事。欲往郊外游赏一番。且待娘子出来。试问则个。〔旦扮秦氏上旦〕 

【遶地游】春眠乍晓。处处闻啼鸟。问开到海棠多少。〔生〕章台路渺。何处无芳草。想甚日游还到。

〔旦〕昨夜鸟声春。惊鸣动四邻。〔生〕今朝芳树下。定有咏花人。〔旦〕官人万福。〔生〕娘子拜揖。〔旦〕官人。流光迅速。纔过元宵。不觉花朝至矣。〔生〕你看红入桃花。靑归柳色。眞个好风景也呵。 

【集贤宾】〔生〕靑归柳叶颦尙小。春容渐入庭皋。绮罗余寒惊料峭。看映日檐花迎笑。朱门静悄。帘幕上红尘不到。〔合〕琴瑟好。何处是玉京瑶岛。

【前腔】〔旦〕彤光影彻芳砌晓。幽禽独语红条。飞去花枝空袅袅。正粉蝶黄蜂争闹。蛾眉淡扫。似窈窕河洲匹鸟。〔合〕琴瑟好。何处是玉京瑶岛。

【琥珀猫儿】〔生〕寻芳车马。应已遍西郊。处处吹笙醉碧桃。红楼十二倚春娇。明朝。好趁佳辰。办取游镳。

【前腔】〔旦〕韶华逝水。届始在春宵蠹简萤窗莫惮劳。董帷经史夜焚膏。明朝。好趁天风。直上靑霄。

〔生〕娘子。乘此春明。小生欲待整理鞍马。踏靑游衍。意下如何。〔旦〕官人。岂不闻纵欲败度。积学成身。君当努力靑云之业。上绳祖武。岂可无事漫游。玷辱家声。况且今年大比。何不上京赴选。图个显亲扬名。却不是好。〔生〕娘子言之极当。卽便治装。卜日启行。〔旦〕如此恰好。 

【簇御林】〔旦〕君才气。倚马豪。吐虹蜺。星斗高。荆山何事空怀宝。振书香再把箕裘绍。〔合〕免游遨。驱车上国。云水路迢遥。

【前腔】〔生〕司唐制。珥汉貂。料天池。有凤毛。泥封方下征贤诏。绝南溟未许神鱼诮。〔合〕免游遨。驱车上国。云水路迢遥。

〔生〕圣学工夫惜寸阴。

〔旦〕且从无逸戒荒淫。

〔合〕从今献赋甘泉去。

不信无媒魏阙深。 

第三出
博弈

【光光乍】〔丑上〕生不荷锄犂。触处落便宜。算来都只为蝇头利。受尽了他人闲呕气。

〔丑〕自家临安城中一个浪子解帮闲。家无二顷田。口有三寸舌。走动处花林锦阵结交的酒友博徒。念几句落堑眞言。饶你汉张飞。终难跳过。奉一个迷魂太岁。由他楚屈原。不得独醒。九里山阵图。比俺纵横的圈套。五丈原妙算。输俺啜行白机关。许人话捉影追风。骗人财探囊取物。〔笑介〕说甚么万法皆通。只落得一贫如洗。饶君纵有千般计。命裏无时莫强求。自家一生专好帮闲钻熟。这几日全没买卖。有个昝喜员外。是个大财主。极要嫖赌。待寻俺结义哥张鬼熟同去。赚他几两银子。呀。却早望见张哥来了。〔末上〕 

【醉落魄】终朝糊口无恒计。求鱼缘木竟何济。闲心欲与海鸥期。知甚日忘机。

〔末〕出去般般足。归来日日贫。一生都是命。半点不由人。〔丑〕哥哥拜揖。〔末〕兄弟拜揖。〔丑〕哥哥。这几日不见你。却元来去做贼来。〔末〕那有这话。〔丑〕你纔说出去搬一搬就足。归来十日又贫了。却不是做贼的勾当。〔末〕不是。我平生专靠帮闲掇赚。每日出去寻着个贵游公子。吃的用的穿的都趁了他的。这是般般足了。将得些家来。又不勾用。却不是日日贫的。〔丑〕有理有理。外有余而内不足。堂堂乎张也。我的受用与哥哥不同。〔末〕且说吃的。〔丑〕炰鳖脍鲤。嘉肴大具。熊掌鸡■〈后〉。猩唇燕髀。每食三万般。犹云无下筯。〔末〕好好。只怕你食而不知其味。〔丑〕那裏得到口。每日街坊上遇着尙食监。赐饭与大官人家。打我身边过。被我一嗅。都打从鼻子裏去。其实闻而知之。〔末〕又道是风来饼裏香。穿的如何。〔丑〕雉襦狐白。具文蛟梭。冰蚕独茧。羔羊五紽。缟袂宜纨素。轻衫厌绮罗。〔末〕好好。只怕你服之无斁。〔丑〕那裏得上身。我的兄弟是个裁缝匠。每日出去。人家做了些绫罗锦绣。家来说长说短。都被我听了。却像是我的一般。这是耳热于纨。〔末〕又道如闻裂缯声。用的如何。〔丑〕大具南金。骊珠璞玉。玄龟象齿。朽贯腐粟。钟乳三千两。胡椒八百斛。〔末〕好好。只怕你为富不仁。〔丑〕那裏得入手。我家对门开典库的。但见了的便家来与妻儿说。至今还说不尽。这是开口见钱。〔末〕又道随何舌在是黄金。且莫闲说。这两日有些生意没有。〔丑〕便是不济。如今昝喜员外。京城中第一个财主。专好花酒赌博。挥金如土。我和你到他家裏。只说你要赌钱。设个计儿。哄他些银子。却不是好。〔末〕承挈了。〔行介丑叫介〕昝员外在家么。〔净上〕 

【光光乍】〔净〕宝炬照蛾眉。花蕊亚帘衣。日高丈五时方纔起。鹦鹉忽传声闻客喜。

〔净〕京华游侠儿。由来富镃基。金多贱于土。挥霍鬼可欺。手不把书卷。身不擐戎衣。春来日日出。服御何轻肥。朝从博徒飮。暮有娼楼期。指廪偿酒债。堆金选蛾眉。声色狗马外。其余一无知。自家昝喜。夜来赏花醉了。今早起迟。不知甚人来到。呀。解大哥。〔末丑云〕员外拜揖。〔净〕二位拜揖。此位是谁。〔丑〕涌金门外张兄。倜傥多能。尤善博弈。〔净〕贵表。〔末〕混名张鬼熟。〔净〕久闻久闻。〔丑〕员外。张兄久慕高风。今日一来拜望。二来欲与员外弈。不知可否。〔净〕最好最好。待我去取一千两银子来。〔末丑〕不要许多。〔净〕少也得五百两纔勾。我去我去。〔末〕兄弟。我两人没一文在此。怎么好。〔丑〕不必多说。自有道理。〔净〕博弈从来惯。输赢总未眞。解兄。银子在此。张兄有多少。〔丑〕张兄才带五百两银子来。随从的驮了跟不上。少间便到。员外且借一百两与我们应手。〔净〕使得。〔与银介末丑接介净〕把甚么赌。〔丑〕张兄善围棋。〔净〕围棋也好。赌一百两。〔丑〕只好五十两。〔净〕也罢。就只赌五十两。〔取棋枰介〕 

【皂罗袍】落子声迟瑶砌。看身如蜩甲。兀化难移。宣城得守未云奇。淮淝破敌方为喜。〔丑〕员外输了。〔合〕雌雄胜负。兵家怎期。盈亏得丧。天心有机。何妨百万输刘毅。

〔净〕围棋不好。解兄。我与你打双陆。百两一注。〔丑〕这也好。〔净〕取双陆来。〔取双陆打介〕 

【前腔】〔丑〕再把樗蒲闲理。叹点筹帝子。作鉴宫闱。马棰未毁莫言归。猪奴枉诮尤堪戏。〔净〕我双陆不高。又输了。将去将去。〔合〕雌雄胜负。兵家怎期。盈亏得丧。天心有机。何妨百万输刘毅。

〔末〕旣然如此。我与员外掷骰子。再赛一百两。〔净〕这个又好。〔丑〕取骰子来。〔掷介〕 

【前腔】〔末〕莫诧咸阳客里。且狂呼博赛。五白称宜。玉纤深裏忆名姬。绯衣骤跃惊纯雉。〔丑〕张兄胜了。〔净〕与你银子将去。〔合〕雌雄胜负。兵家怎期。盈亏得丧。天心有机。何妨百万输刘毅。

〔净〕不信偏我会输。拿象棋来。我与张兄一局。就这一百五十两作孤注赌了罢。〔末〕就是就是。 

【前腔】〔净〕车马森然成势。俨鸿沟楚汉。犄角相持。沈机吿捷井陉麾。神奸入梦邯郸骑。我又输了。都将去。〔合〕雌雄胜负。兵家怎期。盈亏得丧。天心有机。何妨百万输刘毅。

〔净〕你二位且住。我再取一千两与你赌一赌。〔丑〕员外。天色已暮。愚弟兄吿回。明日再来相陪。〔净〕不可失信。 

〔净〕花影庭阶日易晡。

〔丑〕一番淸话又成虚。

〔末〕等闲百万逢场戏。

〔合〕莫问家无担石储。 

第四出
送行

【一翦梅】〔生旦同上生〕膏车秣马起长征。莫诉离情。添我离情。〔旦〕揽衣推枕听鸡声。欲问登程。怕问登程。

