<!-- { "loadSidebar": true } -->
〔末上〕几树垂杨隐画桥。西湖湖水不通潮。暖风熏得游人醉。多少黄金向此销。自家王便是也。俺相公与李大姐今日游赏。使小人到西湖上治酒。来到此间。眞个好景致。但见宝鉴无尘。画屛施采。重重金碧。楼阁丽层霄。隐隐丹靑。峯峦浮玉气。迤迤逦逦。高高下下。一带千雉金城。远远近近。盘盘旋旋。几座双珠宝塔。天竺寺。灵隐寺。净慈寺。玛瑙寺。昭庆寺。灵芝寺。依依约约。一声钟磬坐来闻。二高峯。月桂峯。虎林峯。飞来峯。紫云峯。天竺峯。崔崔嵬嵬。千古兴亡看不足。六桥柳岸。咿咿哑哑。摇落树梢新月。时度鱼榔。九里松蹊。摐摐丁丁。敲残坞内斜阳。忽传樵斧。山缺处。氤氤氲氲。或聚或散的云峯。水穷时。络络绎绎。或密或疎的林薮。葳葳蕤蕤。婷婷袅袅。芙蕖映水。幻出镜裏靑娥。轻轻盈盈。三三两两。鸥鹭眠沙。攒就机中素羽。王孙公子。齐齐整整。紫骝赤拨。无非玉辔金鞍。舞妓歌姬。妖妖娆娆。雀舫龙舟。总是银筝象板。管弦丝竹。嘈嘈杂杂。不断的春夏秋冬。商旅衣冠。往往来来。那知他燕陈楚赵。正是擅将山水胜。磨尽古今人。呀。酒舡在此。不免叫梢子起来打点伺候。梢子哥上来。〔净应〕来了。来了。 

【吴歌儿】〔净〕南高峯相对北高峯。十里荷花九里红。水面金鱼无尽数。不如湖上做梢公。

【又】湖上花船日日来。黄金散尽不曾回。多少人家倾废去。只有梢公不走开。

〔见诨介〕大哥。酒已端正了。怎么相公不到。〔末〕只在城门外便就来了。 

【紫苏丸】〔生〕柳阴旭日光映。舣兰舟管弦声竞。〔小旦〕试歌桃叶问卿卿。共展登临兴。

〔乌夜啼〕〔生〕水漫江洲新绿。云开罨嶂微靑。〔小旦〕残花不见成阴后。鶗鴂寂无声。〔占〕笑傲坡仙一梦。风流杜牧三生。〔小旦〕西湖依旧人中景。来去竟难凭。〔生〕王便。酒船整齐不曾。〔末〕完备在此。请官人大姐上舡。〔上船介〕 

【甘州歌】〔生〕东南胜景。控武林都会。亘古名城。琼田玉界。隐约碧澄千顷。云连竺寺三天境。路转松涛九里声。〔合〕浮尘断。宿雨晴。兰皋蘅渚杳然靑。红芳尽。绿阴荣。动人香艳一枝明。

【前腔】〔小旦〕烟霞最上层。又飞来何处。峭峯高并。楼台钟磬。天风引落南屛游人尙识呼猿洞。鸣鸟空依放鹤亭。〔合〕丘樊绕。萝薜萦。短檐茅屋酒旗靑。金丸小。罗袂轻。雕鞍玉勒照花明。

【前腔】〔末〕重湖入望平。似西施眉黛。倒涵山影。六桥陈迹。犹传白傅高情。逋仙屿中梅已老。苏小堤边柳自生。〔合〕菱歌起。渔唱停。片鸥飞破水痕靑。红衣袅。翠盖擎。隔花人语绮罗明。

【前腔】〔净〕楼船载酒行。骤鸳鸯惊起。双飞明镜。朝云何处。空怜草宿寒垧。石边欲觅三生话。阁上谁题四照名。〔合〕吴宫潴。越榭倾。霸图零落暮山靑。钗金冷。麈玉横。唾花香渍舞衫明。

【尾声】惜芳辰。耽余景。西陵先有月华生。好向津头问去程。

〔小旦〕相公。早些回家。明日和你癸灵庙烧香去也。〔生〕王便。快收拾回去。 

〔生〕柳底花阴压路尘。

〔小旦〕一回游赏一回新。

〔合〕不知买尽长安咲。

活得苍生几户贫。 

第十三出
设誓

〔外扮庙令吕公上〕昼夜潮声拍岸沙。门前古木舞神鸦。癸灵岁岁专祈报。烟火钱塘十万家。老汉是这钱塘江口。癸灵神王庙中。一个庙令。俺这癸灵爷爷。灵异无比。临安一郡人民。无不钦奉。老汉在此焚修。托赖神庇。尽可度日。算这钱财也不虚丁神贶。只是常行方便。济人利物。正是莫将容易得。便作等闲看。早上怕有人来拈香问卜。不免开门伺候。呀。早有一簇人来了。 

【少年游】〔生〕朱甍画栋。雕墙峻宇。江树应参差。〔小旦〕誓海盟山。金钗钿合。相同语恩私。

〔末〕此间已是癸灵庙了。请官人大姐下马。〔生小旦见外科外〕大姐久不到俺庙中了。这位是谁。〔小旦〕是巨野王公子。〔外〕好好。想必到此烧香。〔生〕正是。小生因蒙大姐相爱。在此一年余了。与俺有婚姻之约。来对神歃血为盟。〔外〕是。大姐。这相公是个读书君子。你不要往常这等哄他。〔小旦目视外介〕吕公休取笑。我只遭眞要嫁他。〔外〕如此。怎么通情旨。〔生〕小生有一玉玦。是俺荆妻临别所赠。相期决意早归。只因大姐留住。约为婚姻。如今将此玉玦。系于癸灵大王佩刀鞘之上。与大姐同效于飞。取归见俺荆妻。亦显小生一点诚心。〔外收玉玦系神上介〕待老汉通情旨。然后说誓。 

【急板令】〔外〕仰苍天照临罔私。布忱悃神明鉴兹。望云軿降此。巨野秀才王商。东京信女李娟奴。同寓临安。他两个瑚琏靑衿。粉泽红儿。洒酒刑牲。特荐瑶巵。〔合〕申盟约歃血丛祠。如在上。俨来斯。

〔生〕大姐。你先说誓。〔小旦说誓介〕 

【前腔】〔小旦〕念妾身蒲质柳姿。羞自逞残膏弃脂。愿婚姻迨时。愿婚姻迨时。萝茑靑春。早附松枝。绣幕红窗。绝胜牵丝。〔生〕王便。取歃血盘来。〔末〕在此了。〔小旦歃血介〕妾身若负王商。有如此血。〔合〕申盟约歃血丛祠。如在上。俨来斯。

【前腔】〔生〕彼姝子颜如务施。久缱绻曾无怨咨。心中自思。〔小旦〕只怕老母多索聘财。〔生〕阻隔好事。三斛明珠。肯恤高赀。〔小旦〕神圣在。不可心变。。江汉朝宗。百折东之。〔生歃血介〕小生若负娟奴。有如此血。〔合〕申盟约歃血丛祠。如在上。俨来斯。

〔末〕小人也烧一炷香。 

【前腔】〔末〕我东人虹蜺吐辞。瑞世宝甘泉紫芝。望大圣佑我东人。去邪归正。倘刻意师资。谈笑风云。鸿渐台司。莫谓靑蝇。使白璧瑕疵。〔合〕申盟约歃血丛祠。如在上。俨来斯。

〔生〕大姐。小生就要过江。看一朋友。明日回来。〔小旦〕官人。你去便回。〔生〕与子意相亲。〔小旦〕精诚格鬼神。〔外末〕要知山下路。试问过来人。〔外小旦下生〕王便。快唤江上渡船来。〔末〕小人久有一言。禀复官人。因李大姐在旁。不曾敢说。〔生〕你且说来。〔末〕官人才称倚马。志欲攀龙。业累万金。貂传五世。奈捐弃家室。迷恋烟花。京华纵好。孰若故乡。脂粉空姸。终非结发。负大娘子伉俪之义。玷老相公淸白之风。官人可以三思。莫教大错。〔生〕你不知我心中之事。不要胡说。〔末〕官人听禀。 

【人月圆】〔末〕鸿鹄志。久戢冲霄翅。那娼妓呵。花柳心情浑似纸。如今官人还有银子。他这等奉承。黄金散尽相轻视。〔生〕他不哄我。待我再试看。〔末〕百丈渊泉难历试。从今去。须防钩饵请自深思。〔生怒介〕 

【前腔】休纵肆。仓卒心携贰。簧口无端生棘刺。〔末〕小人怕官人被这泼贱。误了功名大事。〔生〕胸中礼乐三千字。蛟龙涸辙时不至。从今去。好缄喉舌。且自深思。

〔末〕官人不肯去。小人先回去了。〔生怒打末介〕这奴才好生无礼。不用你了。快去快去。〔打末倒介〕势败奴欺主。身衰鬼弄人。〔下末醒介〕官人。你好不三思。如今不肯去。只怕要去去不得。那时进退无门。今日不听忠言。将我赶逐了。我想起来。昔日陶侃之仆。常遭主公捶挞。有人劝他逃去。答曰。吾主多才。不忍弃也。我官人有陶侃之才。不能立志。也没用处。怎忍见他流落。不如且走他州外郡。再作区处。罢罢。 

曲突无功最可怜。

焦头受赏已徒然。

分明指与平川路。

错把忠言当恶言。 

第十四出
掳掠

【菊花新】〔净上〕长驱胡骑翦提封。谁夺龙沙斩将功。剑戟倚崆峒。始信王侯无种。

万户伤心生野烟。中原黎庶逐腥膻。为看汶水汤汤去。尽是胡儿飮马泉。张安国。只因杀了耿京。投顺金邦。拜为兵马都统。着俺领十万铁骑。收复山东。掳掠子女金帛无算。今日已到巨野了。且打破城池。搜索一番。将士何在。〔外众上〕城郭逃亡后。山河血战余。〔净〕点起兵马。整搠器械。但不投降的。尽皆杀了。〔众〕领将命。 

【红绣鞋】〔净〕纷纷铁骑如龙。如龙。英英羽斾随风。随风。驱俴驷。整车攻。金甲耀。宝刀雄。〔合〕看席卷。奏肤功。看席卷。奏肤功。

【前腔】〔外〕军声雷动轰轰。轰轰。妖氛雾起蒙蒙。蒙蒙。昏岱岳。撼东蒙。倾上郡。破崇墉。〔合〕看席卷。奏肤功。看席卷。奏肤功。

【缕缕金】〔旦丑〕行匿影。步潜踪。捧头如畏鼠。怕人逢。四野豺狼满。干戈冗冗。〔内鸣锣鼓旦丑慌介〕看兵连祸结正无穷。浮生已如梦。

〔旦〕春英。你看杀声振地。金鼓喧天。人民逃窜。无处逃生。我和你那瑞安身。〔丑〕小姐。蚕尾山去不远。趱行前去。〔旦〕后边军马来得近了。怎么好。〔丑〕且向茂草丛中躱过他。〔旦丑〕正是宁为太平犬。莫作乱离人。〔并下〕 

【红绣鞋】〔众〕辉辉列戟长鏦。长鏦。林林聚刃铦锋。铦锋。奔骇鹿。起惊鸿。人贯搠。鸟伤弓。〔合〕看聚落。尽成空。看聚落。尽成空。

〔众〕前面湖边蚕尾山中多有避难的。且杀向山边去。〔净众下介〕 

【缕缕金】〔旦丑〕荒草径。蒺藜丛。免身锋镝下。苦匆匆。〔内鸣锣介丑〕小姐不好。蚕尾山中都是军马了。〔旦悲介〕怎么好。蚕尾苍山逈。旌麾先拥。看兵连祸结正无穷。浮生已如梦。

〔旦丑欲下众赶介〕拿住拿住。 

【红绣鞋】〔众〕灵鼍奏鼓逢逢。逢逢。呑鲸舞浪汹汹。汹汹。屯委烧。堠连烽。追赤电。映流虹。看聚落。尽成空。看聚落。尽成空。

拿过来。你是那里。〔旦〕妾身巨野百姓。〔净〕那里去。从实说来。 

【马蹄花】〔旦〕云扰山东。刘项持兵鹿未穷。〔净〕你是何等人家。〔旦〕念我家如坠甑。命比游鱼。迹类飘风。〔净〕看你是个宦家女子。不如随我享此富贵。饶你性命。〔旦〕不辞血染会稽锋。肯将名污高堂梦。〔净〕见你一貌如花。未忍加害。不要执迷。〔旦〕将军且休猜逐水浮花。也须知傲雪贞松。

〔净〕那小妇人怎的说。 

【前腔】〔丑〕毒雾漫空。故国荆扉一梦中。〔净〕你是他甚么人。〔丑〕念我身当衣绿。〔净〕元来是个婢子。〔丑〕手执流黄。〔净〕你会织作。一发从我罢。〔丑〕心愧啼红。〔净〕你若不肯。就杀了。〔丑〕就刑融女可全忠。〔净〕到此不怕你走上天去。〔丑〕突围荀灌非无勇。〔净〕这等丑貌。又不肯从。不要杀他。赶了去罢。〔丑〕将军。妾身有主母在此。愿俱亡不负倾葵。肯偷生去学飞蓬。

〔净〕把这两个妇人押去俘囚女子中监禁了。我事稍定。慢慢问他。〔众应介〕 

