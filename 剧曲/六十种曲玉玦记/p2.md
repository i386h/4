<!-- { "loadSidebar": true } -->
〔生〕海棠风外独沾巾。千里云霄未致身。〔旦〕忽见陌头杨柳色。安排靑眼送行人。官人万福。〔生〕娘子拜揖。〔旦〕官人。闻说今日起程。未知眞否。〔生〕行李已具。卽日便行。〔旦作悲介〕伉俪之爱。情不能舍。功名之事。义不可留。教奴家如何是好。〔生〕小生此行。功名成否。不过半载。卽便回家。不须烦恼。〔旦〕春英。将酒过来。〔丑〕凄凄命杯酒。言饯千里游。行人虽念路。为尔暂淹留。酒在此。〔旦递酒介〕 

【三学士】〔旦〕阀阅蝉联知有幸。扶摇好荐鹏程。当思贻谷三槐在。莫负还乡驷马行。〔合〕飮饯临岐心耿耿。归来后喜气生。

【前腔】〔生〕靑镜孤鸾愁舞影〔旦〕官人须是频频寄书。〔生〕书封雁足难凭。怜余尙惜牵衣别。慰子终朝佩印行。〔合〕飮饯临岐心耿耿。归来后喜气生。

【前腔】〔丑〕待价藏珠未可轻。一朝持献明廷。碧山肯为移文耻。白马终看奉诏行。〔合〕飮饯临岐心耿耿。归来后喜气生。

〔生〕不须酒了。小生就此起程。〔旦〕官人因慕轩冕之荣。故割房帏之爱。瞥然去眼。宁不伤心。莫恋章台。不思故国。妾有玉玦。赠君佩之。若得成名。决须早回。勿使妾有白头之叹。〔生〕玉玦在身。如觌卿面。勿庸多嘱。断不淹留。就此拜别。〔拜科〕 

【香柳娘】〔生〕念匆匆远行。念匆匆远行。含悲自省。天涯已在须臾顷。〔旦〕我愁烦倍增。我愁烦倍增。鸿迹等浮萍。银瓶怯修绠。〔合〕听阳关泪倾。听阳关泪倾。殷勤渭城。不堪孤另。

【前腔】〔旦〕想凄凉怎生。想凄凉怎生。绮罗春静。枕花红泣鸳鸯并。〔生〕怕淸宵漏永。怕淸宵漏永。绣被拥鸡声。梨花月痕冷。〔合〕听阳关泪倾。听阳关泪倾。殷勤渭城。不堪孤另。

〔生〕白首萤窗未见招。越山无路水迢迢。〔旦〕自从车马出门去。便入空房守寂寥。〔旦下生吊场〕伤离复伤离。别后增郁纡。戚戚意不伸。转顾仍踟蹰。不知马在何处。王便那裏。〔未挑行李上〕迢递京华道。苍茫日暮天。马在此。请官人便行。〔做行科〕 

【香柳娘】〔生〕把金鞯乍整。把金鞯乍整。满前孤兴。马蹄香散飞花径。听嘤嘤鸟鸣。听嘤嘤鸟鸣。芳草最关情。萋萋织烟暝。〔合〕想临安玉京。想临安玉京。双龙紫庭。红云遮映。

【前腔】〔末〕叹驱驰未宁。叹驱驰未宁。苍苍暮景。垂杨古渡黄尘逈。望炊烟已靑。望炊烟已靑。樵斧隔林声。斜舂半村影。〔合前〕 

〔生〕问酒依山馆。



〔末〕相将慰旅愁。

〔合〕应时还得见。



胜似觅封侯。 

第五出
接诏

【西地锦】〔外上〕戎马关河云扰。戮力誓灭天骄。一封未下彤庭诏。目断魏阙岧峣。

〔外〕建牙吹角不闻喧。乱世登坛众所尊。家散万金酬士死。身持一剑答君恩。下官姓耿。名京。山东人氏。少谙韬略。起自草莱。不幸遭値胡虏猾夏。犬羊充斥。中原板荡。乘舆播迁。迩来倡义起兵。志图匡复。手下将士总管张安国。勇敌万人。可当韩信。监军辛弃疾。才称七步。不亚陈琳。被吾杀败金酋猛安。夺了东平府。假称刺史。摄守此邦。已曾遣监军到临安上表。不见回来。不免叫总管试问声息如何。〔叫介净扮张安国上〕莲花穿剑镯。明月掩刀环。坐待空沙漠。功成闭玉关。覆元帅。有何钧旨。〔外〕这几日金兵消息如何。〔净〕闻得金人南侵至扬子江。被虞允文杀败了。〔外〕可喜可喜。如今辛监军临安上表。待他回来。闻知大驾行在整搠人马。大进勤王。 

【赏宫花】〔外〕鸾舆望遥。欃枪照夜高。枕戈图国计。擐征袍。〔合〕拜爵可期班定远。成功不数霍嫖姚。

【前腔】〔净〕宫墙野蒿。咸阳王气消。一射聊城箭。耻儿曹。〔合〕拜爵可期班定远。成功不数霍嫖姚。

【前腔】〔丑〕羣胡正骄。风尘入混淆。三军张武斾。逞英豪。〔合〕拜爵可期班定远。成功不数霍嫖姚。

〔外〕张总管。且到教场演习军马。〔净应介〕得胜莫忘战。居安当虑危。〔净下末扮辛弃疾上〕 

【西地锦】〔末〕龙衮得瞻天表。辕门又睹旌旄。马蹄历遍关山道。尘土染尽征袍。

此间已是帅府。不免径入。〔外〕辛监军回来了。〔末拜云〕元帅。久违帐下。无任惓惓。〔外〕监军。途路风霜。多有生受。此去事情若何。〔末〕容禀。 

【降黄龙】〔末〕衔命趋朝。天限长江。几重云峤。〔外〕路上有胡骑么。〔末〕干戈满地。犯虎狼得藉。武林京兆。〔外〕都中风景如何。〔末〕萧条。翠华游幸。正返钟山旟旐。〔外〕且喜圣驾已从建康回了。你上表如何说。〔末〕已铭功旗常彛鼎。宠封将到。

【前腔】〔外〕迢遥。子独贤劳。草昧风尘。信由天造。星轺遄往。念几番役役。委迟周道。〔末〕元帅领兵。还有金酋犯境么。〔外〕还敎。倒戈攻北。蹀血东蒙原草。喜淸宵月明刁斗。四郊宁好。

〔净上报云〕黄麻多册拜。细柳忽传呼。吿元帅。圣旨到了。〔杂扮使臣上〕 

【神仗儿】〔众〕天常俶扰。遭家不造。恨豺狼当道。匡复元功不小。传锡命。下丹霄。下丹霄。

圣旨已到。跪听宣读。诏书勑摄东平刺史耿京。朕惟崇德报功。帝王盛制。顷者履兹不靖。国步惟艰。肆彼犬羊。污我疆宇。朕实耻之。尔耿京勤兵薄伐。克复山东。邹鲁之邦。不沦左袵。功曷懋焉。已命书勋太常。俾世世为义者劝。可进爵天平军节度使。仍知东平府。锡以赤凤宝刀。金印玉节。辛弃疾张安国并进二阶。宜令准此。谢恩。〔众拜谢科〕 

【降黄龙】〔外〕遭遇皇朝。国步艰难。犬羊纷扰。衡茅下贱。痛坂疆割裂。恨萦怀抱。〔合〕难饶。毁夷宗社。不共戴天须报。整戎旃勤王倡义。早成忠孝。

【前腔】〔丑〕功高。已格璇霄。一面金汤。俨然堪保。黎民安堵。汉官仪复睹。口碑盈道。〔合〕难饶。毁夷宗社。不共戴天须报。整戎旃勤王倡义。早成忠孝。

【黄龙滚】〔净〕双环赤凤刀。五彩回鸾诰。〔外〕宠锡荣加。版屋增光耀。〔合〕胡尘荡扫。中华再造。盟带砺。勒鼎钟。登廊庙。

【前腔】〔末〕冠裳愤未消。葵藿诚难效。〔外〕红日重扶。率土穷临照。〔合〕胡尘荡扫。中华再造。盟带砺。勒鼎钟。登廊庙。

【尾声】微躯莫惜沙场老。看破竹先声传噪。办取忠眞答圣朝。

〔外〕拟将功业勒燕然。



〔末〕会见三军奏凯旋。

〔净丑〕闻说君门在天上。



〔合〕乘槎直犯斗牛边。 

第六出
访友

【步步娇】〔生上〕客馆流莺啼春去。梦断愁千緖。花飞故苑空。一片云山。把人遮住。何处寄双鱼。便缄题愧杀泥金缕。

〔如梦令〕〔生〕帝里衣冠辐凑。滚滚英雄入彀。掩面笑刘蕡。肯信明珠不售。铜臭。铜臭。莫问夏卿怀袖。王商自从离家来此指望功名成就。不想下第。羞归故里。幸得囊有余赀。且只得在此京中游乐几日。再作计较。正是冶金终耀谁能识。径屮无媒我自惭。 

【前腔】〔生〕五色日华空成赋。奈苦李无人顾。惭非贵主奴。八翼天门。竟悲岐路。桂玉久难居。怕缁衣染却京华土。

王便何在。〔末〕渐存骨肉远。转放奴仆亲。覆官人。有何使令。〔生〕前日来望我的解官人。只在那前街上住。与我请来。〔末〕男女看这等之人。无策资身。傍人糊口。外多狐媚。内实狼贪。小可以破人之家。大可以倾人之国。亡身殒命。乱俗败常。无非此辈。官人不可近他。〔生〕不必多言。我自有主张。快去请来。〔末〕理会得。〔末叫介丑上〕 

【字字双】〔丑〕我每生长在京华。豪富。破袜破帽破衣裙。无袴。朝朝赶趁受驰驱。没路。开张大口似鲇鱼。吃醋。

〔末〕你到做得个宰相。鼻吸三斗醋。如何不吃别的。〔丑〕小子惯会帮嫖。别人请■〈行外亢内〉■〈微，亍代攵〉。我专吃一味好寡醋便罢。〔末〕好一个酸丁。解官人。我相公请你。〔丑〕那个相公。〔末〕山东王相公。后街赵家店裏住的。〔丑〕知道了。我便去。〔相见介生〕解兄。小生下第不快。欲在此寻一个游乐去处。〔丑〕勾阑裏如何。〔生〕也可。不知有甚么好妓者。〔丑〕前日到有西子。杨妃。南威。莫愁。秋娘。络秀。樊素。小蛮。都在这裏。因恼了我。都被我赶去了。有个朝云。是先年太守苏东坡所爱。前日也死了。只有一个李翠翠。是先朝徽宗皇帝所幸李师师妹子。他有个亲生的女儿。叫做娟奴。见在南瓦子住。果是天香国色。〔生〕旣然如此。明日相烦同去走一次。〔丑〕当得当得。 

【六么令】〔丑〕燕姬赵女。小桃红深护幽居。烟霓被服总明姝。调绿绮。待相如。〔合〕游缰且问章台路。

【前腔】〔生〕琼楼绀宇。称春风笑语驩呼金塘秋水映红蕖。迷下蔡。竟何如。〔合〕紫骝嘶向平康路。

【前腔】〔末〕干戈多故。恐田园已就荒芜。也胜花柳满皇都。须念取。咸焚如。〔合〕桂枝莫误靑云路。

〔生〕相约过平康。



〔末〕春城绮陌香

〔合〕百年终日醉。



三万六千场。 

第七出
忆夫

【薄幸】〔旦上旦〕暖日蒸花。轻烟蘸柳。看野园风景。年年如旧。绿阴靑子。杜鹃啼后。〔丑上合〕春知否。听雊雉朝飞陇上。又满地渐渐麦秀。

〔生查子〕〔旦〕郞如陌上尘。妾似堤边絮。一别两悠扬。踪迹无寻处。〔丑〕粉面妬靑春。泪眼零红雨。过了别离时。还解相思苦。〔旦〕春英。花信阑珊。春光且过。官人去了几时。不知功名若何。怎的不见音信回来。〔丑〕小姐。官人得意。必有佳音。不须忧虑。〔旦〕如今蚕已三眠。将及上簇。与你去门前桑园裏。采些叶儿饲蚕则个。〔丑〕小姐这等富贵人家。有的是奴仆。多的是绮罗。何为自苦。〔旦〕妇女之职。供衣服。纳酒浆。我岂偷安不亲蚕事。〔丑〕如此小姐请行。 

【罗江怨】〔旦〕盈盈陌上头。桑枝正柔。常记七月诗云。导彼女桑。以伐远扬。古人尙且如此。远扬未伐言采刘。徘徊树底自含羞也。无奈樛枝。黄鸟声求友。萧郞事远游。萧郞事远游。怕忘了秋胡妇。

【前腔】〔丑〕蚕饥叶未稠。忡忡隐忧。倾筐欲墍遵道周。攀条选树更移钩也。鬓乱钗横。怎顾飞蓬首。〔丑〕小姐。你看前边溪上。王孙士女游玩的。好锦绣衣服。〔旦〕不要管他。罗纨恣冶游。罗纨恣冶游。却敎愧杀瘿瘤妇。

【香遍满】〔旦〕采来盈掬。沃若露未收。茧簇将成候。愿万缕长丝。似妾心中有。把回文锦字。杼柚还织愁。怕貂裘敝损。羞见我机中妇。

