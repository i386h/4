<!-- { "loadSidebar": true } -->
　　第九出　锦字传情 
　　〔旦上〕自从昨夜听琴后。更不复见张生。我今着红娘去书院裏看他说甚么。〔旦唤贴上〕姐姐唤我。有何事干。〔旦〕这般身子不快呵。你怎么不来看我。〔贴〕你想张。〔旦〕张甚么。〔贴〕我张着姐姐哩。〔旦〕我有一件事央及你。〔贴〕甚么事。〔旦〕你与我去望张生走一遭。看他说甚么。你来回我话者。〔贴〕我不去。夫人知道不是耍。〔旦〕好姐姐。我拜你两拜。你与我走一遭。〔贴〕侍长请起。我去便了。说道张生你好生病重。则俺姐姐也不弱。只因午夜调琴手。引起春闺爱月心。 

　　【赏花时】俺姐姐针线无心不待拈。脂粉香销懒去添。春恨压眉尖。若得灵犀一点。敢医可了病恹恹。 
　　〔旦〕红娘去了。看他回来说甚么话。再做主意。〔下生上〕害杀小生也。自那夜弄琴之后。再不能勾见俺那小姐。我着长老说将去。道说张生好生病重。却怎生又不见人看我。没奈何。我且睡些儿咱。〔贴上〕奉小姐言语。着我看张生。须索走一遭。我想来。咱每一家。若非张生呵。怎存俺一家儿性命也。 

　　【点绛唇】相国行祠。寄居萧寺。因丧事。幼女孤儿。将欲从军死。 
　　【混江龙】谢张生伸志。一封书到便兴师。显得文章有用。足见天地无私。若不是翦草除根半万贼。险些儿灭门绝户俺一家儿莺莺君瑞许配雄雌。夫人失信。推托别词。将婚姻打灭。以兄妹为之。如今都费却成亲事。一个糊突胸中锦绣。一个泪流湿脸上胭脂。 
　　【油葫芦】憔悴潘郞鬓有丝。杜韦娘不似旧时。一个带围宽淸减了瘦腰肢。一个睡昏昏不待要观经史。一个意悬悬懒去拈针指。一个丝桐上调弄出离恨谱。一个花笺上删抹了断肠诗。一个笔下写幽情。一个弦上传心事。两下裏一样害相思。 
　　【天下乐】方信道才子佳人信有之。红娘看时。到有些乖性儿。则怕有情人不遂心也似此。见他害的有些抹媚。我遭着没三思。一纳头安排着憔悴死。 
　　却早来到书院裏。我把唾津儿润破窗纸。看他在书房做甚么。 

　　【村里迓鼓】我将这纸窗儿湿破。悄声儿窥视。多管是和衣儿睡起。罗衫上前襟褶■〈衤至〉。孤眠况味。凄凉情緖。无人伏侍。觑了他涩滞气色。听了他微弱声息。看了他黄瘦脸儿。张生呵。你若不闷死。多应是害死。 
　　我且把门敲一声。 

　　【元和令】金钗敲门扇儿。〔生〕是谁。〔贴〕我是个散相思的五瘟使。俺小姐想着风淸月朗夜深时。使红娘来探你。〔生〕旣然小娘子来。小姐必定有言语。〔贴〕俺小姐至今胭粉未曾施。念到有一千番张殿试。 
　　〔生〕小姐旣有见怜之心。小生有一简。敢烦小娘子达知肺腑。〔贴〕只恐他反了面皮。 

　　【上马娇】他若是见了这诗。看了这词。他敢顚倒费神思。他拽扎起面皮。道这是谁的言语。你将来。这妮子怎敢胡行事。敢嗤嗤的撦做了纸条儿。 
　　〔生〕小生久后。多以金帛拜酬小娘子。 

　　【胜葫芦】〔贴〕哎。你个穷酸倈没意儿。卖弄你有家私。莫不我图谋你东西来到此。先生的钱物与红娘做赏赐。非是我爱你的金赀。 
　　【么】你看人似桃李春风墙外枝。又不比卖俏倚门儿。我虽是婆娘家有些气志。则合道可怜见小子。只身独自。恁的呵。顚倒有个寻思。 
　　〔生〕依着姐姐。可怜见小生只身独自。〔贴〕兀的是不也。你写。我与你将去。〔生写介贴〕写得好呵。读与我听。〔生读介〕珙百拜。书奉莺娘芳卿可人妆次。自别颜范。鸿稀鳞绝。悲怆不胜。孰料夫人以恩成怨。遂易前因。岂得不为失信乎。使小生目视墙东。恨不得腋翅于妆台左右。患成思竭。垂命有日。因红娘至。聊奉数字。以表寸心。万一有见怜之心。乞惠好音示下。庶几可保残喘。造次不恭。伏乞情恕。又成五言一首。录呈于后。相思恨转添。谩把瑶琴弄。乐事又逢春。芳心尔亦动。此情不可迟。虚誉何须奉。莫负月华明。且怜花影重。 

　　【后庭花】〔贴〕我则道拂花笺打稿儿。元来是染霜毫不勾思。先写下几句寒温序。后题着五言八句诗。不移时。把花笺锦字。叠做个同心方胜儿。忒风流忒煞思。忒聪明忒浪子。虽然是假意儿。小可的难到此。 
　　【靑歌儿】顚倒写鸳鸯鸳鸯两字。方信道在心在心为志。看喜怒其间觑个意儿。放心波学士。我愿为之。并不推辞。自有言词。则说道昨夜弹琴的那人儿敎传示。 
　　这简帖儿我与你将去。先生当以功名为念。休堕了志气者。 

　　【寄生草】你将那偷香手。准备着折桂枝。休敎那淫词儿污了龙蛇字。藕丝儿缚定鹍鹏翅。黄莺儿夺了鸿鹄志。休为这翠帏锦帐一佳人。误了你玉堂金马三学士。 
　　〔生〕姐姐在意者。〔贴〕你放心。 

　　【尾声】沈约病多般。宋玉愁无二。淸减了相思样子。咱眉眼传情未了时。中心日夜藏之。怎敢因而有美玉于斯。我须敎有发落归着这张纸。凭着我舌尖儿上说词。更和这简帖儿裏心事。管敎那人来探你一遭儿。 
　　〔下生〕小娘子将简帖儿去了。不是小生说口。则是一道会亲的符箓。他明日回话。必有个分晓。欲消心下恨。须索好音来。〔下〕 

　　第十出　妆台窥简 
　　〔旦上〕红娘伏侍老夫人不得空便。偌早晚敢待来也。起得早了些儿。困思上来。我再睡些儿咱。〔贴上〕奉小姐言语。去看张生。因伏侍夫人。未曾回小姐话去。不听得声音。敢又睡哩。我入去看一遭。 

　　【粉蝶儿】风静帘闲。透纱窗麝兰香散。启朱扉摇响双环。绛台高。金荷小。银缸犹粲。将这暖帐轻弹。先揭起这梅红罗软帘偷看。 
　　【醉春风】则见他钗亸玉斜横。髻偏云乱挽。日高犹自不明眸。畅好是懒。懒。〔旦起身叹介贴〕半晌抬身。几回搔耳。一声长叹。 
　　我待便将简帖儿与他。恐俺小姐有许多假处哩。我则将这简帖儿悄悄放在妆盒儿上。看他见了说甚么。〔旦起见帖介〕 

　　【普天乐】〔贴〕晚妆残。乌云亸。轻匀了粉脸。乱挽起云鬟。将简帖儿拈。把妆盒儿按。拆开封皮孜孜看。顚来倒去。不害心烦。〔下旦怒〕叫红娘。〔贴慌上〕呀。决撒了也。则见他厌的扢皱了黛眉。忽的低垂了粉颈氲的呵改变了朱颜。 
　　〔旦〕小贱人。这东西那里将来的。我是相国的小姐。谁敢将这简帖儿来戏弄我。我几曾惯看这等东西。吿过夫人。打下你个小贱人下截来。〔贴〕小姐使去我。他着我将来。我又不识字。知他写着甚么。 

　　【快活三】分明是你过犯。没来由把我摧残使别人顚倒恶心烦。你不惯谁曾惯。 
　　姐姐休闹。比及你对夫人说呵。我将这简帖。去夫人行先出首来。〔旦扯住介〕我逗你耍来。〔贴〕放手。看打下下截来。〔旦〕红娘。张生近日如何。〔贴背介〕我则不说。〔旦〕好姐姐。你说我听咱。 

　　【朝天子】〔贴〕张生近间。面颜。瘦得来实难看。不思量茶饭。怕见动惮。晓夜将佳期盼。废寝忘餐。黄昏淸旦。望东墙淹泪眼。〔旦〕唤个好太医看他症候咱。〔贴〕他证候吃药不济。病患要安。则除是出几点风流汗。 
　　【四边静】怕人家调犯。若早共晚夫人见些破绽。你我何安。问甚么遭危难。咱撺断得上竿。掇了梯儿看。 
　　〔旦〕红娘。不看你而呵。我将与夫人看。他有甚么面颜见夫人。虽然我着你看他。只是兄妹之情。焉有外事。红娘。早是你口稳哩。若别人知呵。甚么模样。将纸笔过来。我写将去回他。着他下次休是这般。〔作写介〕红娘。你将去说。小姐看望先生。兄妹之礼如此。非有他意。若再是这般呵。必吿知夫人。和你小贱人都有话说。〔掷书下贴拾书作怒指旦介〕 

　　【脱布衫】小孩儿家口没遮拦。一味的言语摧残。把似你使性子。休思量那秀才。做多少好人家风范。 
　　【小梁州】他为你梦裏成双觉后单。废寝忘餐。罗衣不奈五更寒。愁无限。寂寞泪阑干。 
　　【么】似这等辰勾空把佳期盼。我将这角门儿世不曾牢拴。则愿你做夫妻无危难。我向筵席头上整扮。做一个缝了口的撮合山。 
　　我如今欲待不去。又道我违拗他。那生又等我回话。须索走一遭也。〔下生上〕那书倩红娘将去。未见回话。我这封书去。必定成事。这早晚敢待来也。〔贴上〕须索回张生话去。小姐。你性儿忒惯的娇了。旣有前日的心。那得今日的心来。 

　　【石榴花】当日个晚妆楼上杏花残。犹自怯衣单。那一片听琴心淸露月明间。昨日个向晚。不怕春寒。几乎险被先生赚。那其间岂不胡颜。为一个不酸不醋风魔汉。隔墙儿险化做望夫山。 
　　【斗鹌鹑】你用心儿拨雨撩云。我好意儿与他传书寄简。不肯搜自己狂为。则待要觅别人破绽。受艾焙权时忍这番。畅好是奸。道张生是兄妹之礼。焉敢如此。对人前巧语花言。背地裏愁眉泪眼。 
　　〔见生介生〕小娘子来了。擎天柱。大事如何。〔贴〕不济事了。先生休傻。〔生〕小生简帖儿。是一道会亲的符箓。则是小娘子不肯用心。故意如此。〔贴〕我不用心。有天哩。你那简帖儿到好听。 

　　【上小楼】这的是先生命悭。须不是红娘违慢。那简帖儿到做了你的招伏。他的勾头。我的公案。若不觑面颜。厮顾盼。担饶轻慢。先生受罪。礼之当然。我为甚来。争些儿把红娘拖犯。 
　　〔生〕小姐几时能勾一面。 

　　【么】〔贴〕从今后相会少。见面难。月暗西厢。凤去秦楼。云敛巫山。你也赸。我也赸。请先生休讪。早寻个酒阑人散。 
　　再不必多说。怕夫人寻我。回去也。〔生〕小娘子此一遭去。更着谁与小生分剖肺腑。必索做个道理。方可救得小生一命。〔跪扯住贴介贴〕张生。你是读书人。岂不知此意。 

　　【满庭芳】你休要呆里撒奸。你待要恩情美满。却敎我骨肉摧残。老夫人手执着棍儿摩娑看。麄麻线怎透得针关。直待我挂着拐帮闲钻懒。缝合唇送暖偷寒。待去呵。小姐性儿。撮盐入火。消息儿踏着泛。待不去呵。〔生跪哭介〕小生这一个性命。都在小娘子身上。〔贴〕禁不得你甜话儿热趱。好敎我两下裏做人难。 
