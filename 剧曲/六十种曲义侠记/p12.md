<!-- { "loadSidebar": true } -->
【前腔】〔老旦〕双玉种成。却喜门楣振。〔丑〕休嗟涉历艰辛。〔旦〕幸萱花冰霜再春。〔生背介〕猛思量夜壑萱椿。

〔合前小丑上〕花迎喜气皆知笑。鸟识欢情亦解歌。王英禀知主帅。陈太师到了。〔外〕快排香案。〔老旦旦暂下小旦扮太尉上〕 

【前腔】螭头近臣。跋涉传恩信。皆因报国忠君。〔众排班跪介〕念山泽逆天罪臣。喜恩波润及枯鳞。

〔小旦喝俯伏兴拜介众拜介合前小旦〕中书省传奉勑旨。近闻宋江武松等。犯罪皆非本怀。其情实为可悯。况归顺之心久矣。且报效之志凛然。今遣殿前太尉陈元善□诏至梁山水泊。将宋江大小人员。倂家属尽行赦免。照数给与金银牌记。红绿宫锦。及冠带等项。赦书到日。早早归降。必当重用。钦哉谢恩。〔众〕万岁万岁万万岁。〔小旦对众辞介〕下官吿别了。〔外〕太尉途中劳顿。少息片时。〔小旦〕多谢了。王者今无战。书生已勒名。〔众〕壮夫偏感泣。恩诏更威灵。〔小旦下旦老旦复上众合〕 

【太和佛】此去同扶黄屋尊。丹心泣鬼神。断金怀宝身许画麒麟。万古羡雷陈。念当初帝阙难瞻觐。谁想逢时遇主。寃抑已都伸。犹喜得骈蕃锡与恩不靳。直待掌元戎金印。羞杀那袖手空谈正乾坤。

【红绣鞋】今宵银烛金樽。金樽。明朝马足车轮。车轮。把关隘除。寨基垦。旗帜改。战袍新。从此后是王臣。从此后是王臣。

【意不尽】人生忠孝和贞信。圣世还须不弃人。巵言似假。千秋万载垂正论。

世情眞假尽经过。



傀儡场中面目多。

忠义事存忠义传。



太平人唱太平歌。 

义侠记终 
