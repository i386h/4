<!-- { "loadSidebar": true } -->
【江儿水】〔小旦〕莲叶看池长。蔷薇满院香。双双野鸭银塘漾。盈盈紫燕泥梁唱。翩翩粉蝶园亭撞。早是令人惆怅。又可奈这浪子言长。不免留他心上。〔旦下生揖小旦介〕 

【川拨棹】非吾浪。把亲亲只索强。但得你衣袂儿轻汤。但得你衣袂儿轻汤。不由俺心情欲狂。是何时解绣裳。是何时捧俊庞。

【尾声】〔小旦〕儿家何事心粗莽。笑你个齐人太妄。可正是败化伤风轻薄郞。

〔生抱小旦介〕姨娘成就了罢。〔小旦推生介〕啐。怎这等忙么。推出窗前月。应为梦裏云。〔下生〕我看小姨十分心肯。只怕姐吃醋耳。我想俺那妻儿贤慧。定是相成。不免去求他罢。 

缠卿不免一身汗。

何日双双共跨鸾。

令姐应知是贤达。

岂知人世十分酸。 

第十二出
以利言也

【霜天晓角】〔扮田戴冠带丑外扮从人随上〕齐中衣锦。全为宗支荫。吾家仲子老山林。落得一人富甚。

齐邦今日已为田。喜得宗支一派连。淸廉介弟于陵去。不义家兄盖禄缠。下官田戴。齐之宗支也。以天潢之巧合。更人谋之克臧。官拜盖大夫之职。母弟仲子。迂僻为心。矫孑自好。私其妻子。逃于于陵。近闻他飮食不充。闻见自废。因之匍匐井上。邀惠螬余。咳。腐儒酸子。何自苦如此乎。这也不在话下。俺位居上僚。职司取士。齐国之贤。仰如山斗者久矣。但俺原以财致贵。故人必以贿取怜。如此者是吾门生。不然者亦吾家弟耳。左右。看有人请谒。卽便通报。〔丑外应介王驩衣巾包袱上〕 

【前腔】盗泉惯飮。积得囊中稔。齐人似我实堪钦。早向朱门求荫。

俺王驩。别了齐人兄辈。旣作乞人。还为盗贼。囊中积有百金矣。闻得田大夫好财爱得。竟此自献他家。求为小小官儿。倘因此起家。从斯发迹。那时纔见俺子敖是能人也。〔见丑外介〕大哥通报。道临淄王驩拜见。〔丑外禀介田〕快请。〔王入拜介〕王驩本国之人。有志之士。闻大夫广罗才俊。故小子敬入微赀。聊备百两之金。用充一茶之费。愿策名于门下。或效职于官班。是望高贤。敢陈先达。〔田〕看你言词出世。意气超人。数倍才华。十分学识。可嘉可敬。不佞卽当上荐我君。并升公室。愿通家之好。如同气之亲。相助罗财。毋私取士。〔王〕敢不勉遵台命。用效愚忱。若或负恩。须教恶死。 

【皂罗袍】〔田〕满眼齐人识甚。你担囊揭箧。实获予心。他孤穷反欲我捐金。你贤豪更复来添锦。当今才士。惟君可钦。当今先达。惟仆可寻。嘱相知。好共把这机谋任。

【前腔】〔王〕喜得吾师细审。果怜财爱得。贿赂知音。我感恩应复效愚忱。若忘师便可酬凶谶。俺门生发迹。你杯中满斟。若先生剩物。俺头边略簪。望师翁早赐我三分荫。

〔田〕愿子如此。我不敢忘。明日就荐你同升矣。〔王〕这多谢老恩师。 

【尾声】〔田〕铨衡久秉少同心。贤契呵。人间似子聪明甚。且和俺后堂中把杯酒飮。

也知才学独君高。

〔王〕可识吾徒是俊豪。

〔田〕道德文章且休矣。

〔王〕铨衡夫子在锥刀。 

第十三出
一妾

【挂眞儿】〔旦上〕俺的郞君情太厚。把小姨絮得相投。〔生上〕内子贤哉。丈夫狂也。近日衷情怜否。

〔相见介〕〔南乡子〕〔旦〕新荷四月天。小院淸淸笼翠烟。郞君偏尔能知趣。身边。往往来来倚妾肩。〔生〕未敢为卿言。有个人儿我亦怜。算来不是分情者。嫣然。渠与卿卿共久眠。姐姐。俺承你十分宠爱。同衾共枕。好是欢娱。但小生还有一桩心事。久欲见怜。不知肯否。〔旦笑介〕此身已许君矣。有甚的不肯来。〔生〕如此。小生禀上。愿毋深罪。我的娘。我为你的阿妹害也。 

【三换头】向妆台妄求。为伊家闺秀。自知非偶。奈心情已投。这一桩婚媾与卿卿可正是连枝并头。两下情都有。三人成好逑。他年少含羞。况妹妹招夫敢自由。

【前腔】〔旦〕何须诉休。知君已久。我容颜愧丑。应把姨娘解愁。他闺中之幼。望卿卿须念着身裁嫩柔。可是三生就。应他两意投。早与绸缪。不索郞君暗裏偷。

郞君。俺就教妹子梳妆易服。与恁今日成亲。你意下何如。〔生〕旣蒙贤妻许俺。便迟数日何妨。〔旦〕你心中等不得。眼前怎说此话。待我进去与他梳妆易服便了。愿为皇与英。同心事君子。〔下生〕天下有如此贤慧妻子乎。我齐人眞造化也。〔望介〕姐妹每。可快些么。〔旦小旦艳妆同上〕 

【满江红】〔小旦〕我有姐姐全不妒。为咱成就。许妹妹同归君子。共操箕帚。〔生〕今日齐人福果大。红妆两两扶衣袖。〔旦合〕一双白璧付郞君。君知否。

〔内鼓吹旦赞拜介〕拜了姐姐。再拜谢主婚。幷拜谢媒人。〔生笑介〕总是一拜罢。新郞吃不得辛苦。〔旦〕旣如此。免你罢。请进合卺之酒。〔生〕今夕何夕。见此粲者。 

【贺新郞】偶尔闲游。遇卿卿一时成偶。又逢他绿衣娇秀。相挑逗。还着你贤姐为媒鹊引鸠。看今夕三星恰凑。解罗带。松衣扣。笑问我谁情厚。〔合〕两姐妹同消受。

【前腔】〔旦〕觑尔风流。道尊姨一家骨肉。逞风情暗中相诱。伊年幼。也似俺姐姐当初不自由。今日个同床共宿。无嫌忌。相前后。笑飮杯中酒。〔合前〕 

【前腔】〔小旦〕相好无尤。在闺中双双聚首。怕于归不能相守。今依旧。待学个肃肃宵征抱尔裯。也只为那风魔颜厚。恃伊善。欺侬幼。日日窗前走。〔合前〕 

【节节高】〔生〕相将夏日游。咏韩攸。祁祁美姊如云凑。家赀有。内阃修。专房又。看茂萱翠映眉山秀。更榴花红妬罗裙斗。俺何缘却与粉香谋。拚将老向温柔宿。

【前腔】〔二旦〕相亲复自羞。为情柔。小星江汜重歌奏。须心厚。要恩稠。还意守。莫于姐妹分新旧。莫因容易成虚谬。俺一家为甚两相投。你心儿索要思量透。

【尾声】〔生〕帷簿从敎谤不修。这姊姒须知古有。抵多少大小夫人醉画楼。

子兮子兮如之何。

〔旦〕见此粲者为情多。

〔小旦〕而今不用相违避。

〔生〕也是愚夫小老婆。 

第十四出
先名实者

【番卜算】〔淳于冠带仆从上〕稷下士名髠。寸舌能为隐。一言半语合齐君。富贵须臾瞬。

独我生来巧舌尖。君王有意会微觇。一言却教龙颜喜。此种机关大是铦。俺淳于髠。生成滑稽绝世。自别了齐人大兄。去听诸生闲讲。倍觉长我诙谐。助予游戏。昨者来此都下。闻得个君王喜隐。好为淫乐。沈湎不治。百官荒乱。诸侯并侵。国且危亡。在于旦暮。左右莫敢谏之。俺思量起来。俺不过稷下赘偦耳。何畏于死。况俺之舌头原自辩捷。又何畏不行乎。前日竟入见君王。说之以隐语曰。国中有大鸟。止王之庭。三年不飞又不鸣。此何鸟也。于时君王省悟了。便答曰。此鸟不飞则已。一飞冲天。不鸣则已。一鸣惊人。乃召诸县令长七十二人。诛一人。赏一人。奋兵而出。诸侯震惊。皆还侵地。君王大悦。归功于髠。拜俺主客之职。一霎时早富贵也。 

【九回肠】也则是君王喜隐。一言儿便爱臣髠。谈言微中人情顺。亏这三寸舌口内犹存。虽然七尺长不满。为问三齐谁可伦。俺淳于眞是千人俊。两三言解却人纷。却敎俺齐中大鸟冲天举。吓得那泗上诸侯掩耳闻。这齐东郡能势利。趋炎热。看朱履客早晚好盈门。

【生查子】〔王驩冠带仆同上〕穷命喜逢春。好友齐交运。投刺特相亲。结绶堪同奋。

俺王驩受知田大夫。已拜官爵。近闻得淳于遇主。陡致亚卿。原是俺贫时旧友。旣已同升。合应交结。特此进贺。左右通报。〔众禀淳接见介〕闻子敖高选。未及趋贺。何当辱顾。〔王〕好说。弟兄每今日同升。小弟十分私庆。凡百长兄淸目。〔淳〕自当彼此同之。只齐人大哥尙无消息。不知羁留那里。〔王〕此兄自会逢时。不消得长兄过念。淳于兄。你道如今做官。须是何等方好。〔淳〕子敖何须问得。只像兄这等面孔。便尽意做得去了。〔王〕依小弟愚见。第一要银子多的。便为美缺。 

【黄莺儿】〔淳〕喜共步靑云宦途中大不羣。只花斑面孔堪相诨。官精是君。官行莫伦。好敎行老官儿运。慢萦神。弟兄遭际。尙有老兄贫。

【前腔】〔王〕幸得列朝绅。旧知交岂别人。双双帮衬能升进。休题士民。须为子孙。从敎老却赃官鬓。慢闲论。从来好缺。羡的是多银。

〔王〕自幸官星好。

君王为宠爱。

〔淳〕还思贫贱交。

何时作寮寀。 

第十五出
其良人出

〔生破衣持棒作乞态上〕吾侪原是眞英杰。得此娇花共欢悦。姐妹双双不相妒。夜来含笑吹灯灭。俺齐人半年之中。得他姐妹。红衫两整。秀眼双抛。姐姐贤而雅。妹妹慧且娇。俺可是受用也。但俺与王驩每兄弟相别。原为求彼利达。不宜恋此好姻。今日暂且出门行游。以观世态。弃头上之巾。执手中之棒。又是当初打扮也。 

【二犯江儿水】英才游宦。俺是个英才游宦。止为着些个赶。喜幽居深巷。弱蕙芳兰。识英雄。丢娇眼。姐姐秀堪餐。姨儿更弱孱。鸾佩珊珊。凤履弯弯。这欢娱士夫每还则罕。孤身有鳏。熬杀俺孤身有鳏。相偎彼粲。喜的个相偎彼粲。出门游为功名两字间。

早来到大街上也。则索向朱扉以投。望画阁而进。图个醉饱。充我肺肠。你看街市上酒肉好香人也。 

【前腔】朱门玉馔。待乞那朱门玉馔。又何须言拙赧。想驴肠鸱炙。兔首熊蹯。满华筵。多奇产。俺乞食效昭关。男儿自厚颜。靑竹斓斑。破袖翩翻。这形容在吾徒应不罕。横襟纵看。请诸兄横襟纵看。一街讨饭。满目中一街讨饭。笑衣冠那人儿应自汗。

那一个与俺些酒肉儿么。呀。那人家正请客哩。〔执棒舞疾走介〕 

【北对玉环带淸江引】此际云鬟。闺中正自闲。媿我孤寒。人前笑有攀。一眼望铜环。筵中想已阑。不用门关。无多求尔餐。况复余残。何须复吝悭。晋家公子方蒙难。险阻谁靑盼。多将掷块来。那复堪璧反。想那馈盘餐僖大夫千古罕。〔舞下〕 

第十六出
他日归

【杏花天】〔陈仲子伞袱上〕俺是个齐国之廉。对夷齐应知没玷。只家兄见我憎嫌。论家慈颇自爱咱淸检。

一别慈亲已数年。教人陟■〈山巳〉一澘然。为斯复走齐东路。回首闺中独自姸。小生幸藉螬余。得全微命。思量高堂老母。时时不忘。想夷齐就养文王。犹然暂离北海。况仲子归宁母氏。何妨再入东齐。前日别了辟纑之妻。早过了许多山水也。 

