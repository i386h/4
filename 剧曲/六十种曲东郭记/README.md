<!-- { "loadSidebar": true } -->
《六十种曲 东郭记》

（明）孙仁孺 着

（明）毛晋 辑


东郭记

（明）孙仁孺 着 

绣刻演剧十本

第六套

白兔
杀狗
昙花
龙膏
飞丸
东郭
节侠
双珠
四贤
牡丹 

绣刻东郭记定本 

●东郭记目录 

第一出
离娄章句下 

第二出
人之所以求富贵利达者 

第三出
少艾 

第四出
井上有李 

第五出
则将搂之乎 

第六出
齐东野人之语 

第七出
媒妁之言 

第八出
绵驹 

第九出
则得妻 

第十出
日攘其邻之鸡者 

第十一出
钻穴隙 

第十二出
以利言也 

第十三出
一妾 

第十四出
先名实者 

第十五出
其良人出 

第十六出
他日归 

第十七出
与之偕而不自失焉 

第十八出
出而哇之 

第十九出
吾将瞷良人之所也 

第二十出
蚤起 

第二十一出
徧国中 

第二十二出
卒之东郭墦间之祭者 

第二十三出
与其妾讪其良人而相泣于中庭 

第二十四出
顽夫廉 

第二十五出
将有远行 

第二十六出
妾妇之道 

第二十七出
丈夫生 

第二十八出
为人也 

第二十九出
与之大夫 

第三十出
郁陶思君尔 

第三十一出
而独于富贵之中有私垄断焉 

第三十二出
右师不悦 

第三十三出
谗 

第三十四出
托其妻子于其友 

第三十五出
为将军 

第三十六出
战必胜 

第三十七出
为衣服 

第三十八出
谄 

第三十九出
妻妾之奉 

第四十出
百工之事 

第四十一出
其妻妾不羞也 

第四十二出
所识穷乏者得我与 

第四十三出
殆不可复 

第四十四出
由君子观之 

第一出
离娄章句下

【西江月】〔末笑上〕莫怪吾家孟老。也知徧国皆公。些儿不脱利名中。尽是乞墦登垄。

长袖妻孥易与。高巾仲子难逢。而今不贵首阳风。索把齐人尊捧。

走东郭的齐人英雄本色。



讪中庭的妻妾儿女深情。

隐于陵的仲子淸廉腐汉。



争垄断的王驩势利先生。 

第二出
人之所以求富贵利达者

【破齐阵引】〔生靑袍儒巾扮齐人上〕高算已空赤县。孤踪尙困靑齐。妾妇名流。兼金世界。说甚淸廉道义。笑饿士西山无气色。大盗东陵有面皮。吾徒听不羁。

〔鹧鸪天〕落落男儿未有妻。只身犹尔滞全齐。世人无眼空谈笑。吾辈多才愈滑稽。能变豹。会攘鸡。英雄那得效羣黎。他年衣锦归来日。应使乡闾共口提。不佞齐人是也。昔为姜氏之齐。今为田和之齐。齐一变矣。未为富贵之人。且为飮食之人。我何人斯。普天下东西南北。乞食吹竽者。皆为咱四海兄弟。尽宇内秦楚燕韩。傍门依户者。共是俺一家友生。或在此。或在彼。眞如千百万亿之化身。或在前。或在后。更似高曾祖祢之一派。未奠临淄之雁。久为卽墨之鳏。吐气扬眉。是予后来之面目。垂头俯首。乃吾今日之神情。彼一时。此一时。君子亦有穷乎。尔为尔。我为我。丈夫当如此矣。由他笑骂。固自豪雄。死生只命一条。朋辈有齐庶士稷下淳于髠。滑稽多智。里中王子敖。谐媚能容。更有小友二人。合之是为四杰。相与浪游街市。狂走尘埃。虽则一时暂安。恐非终身长策。不免待他每来时。再商出处。我想俺齐人如此抱负。不知何时发迹也。 

【太师引】待雄飞海内应无几。纵饥寒心宽体肥。奈枳棘凤鸾失势。尽楡枋斥鷃偏讥。道胸中奇奇异异。怎年来流离琐尾。笑不了时人口皮。分何年男儿吐气扬眉。

【前腔】把先齐豪杰还援比。钓竿儿飞熊渭涯。痛羁囚夷吾淹滞。笑牧竖宁戚寒微。一般儿相投鱼水。转眼的勋名俊伟。羡高风鸿逵可仪。一任俺齐人骥尾攀跻。

呀。却早二弟来也。〔扮淳于髠王驩并衣巾上〕 

【一翦梅】〔淳〕男儿未际叹无衣。空欲飞飞。那得飞飞。〔王〕更兼饥饿不胜啼。心事齐齐。人物齐齐。

〔相见介生〕伯夷甘忍饥。商山歌采薇。〔淳王〕我辈病其隘。用是道相违。〔生〕二兄。我与你一贫如洗。日不聊生。聚首一隅。终非高见。不佞想起来。当今之日。贿赂公行。廉耻道尽。我辈用其长技。取富贵如拾芥耳。焉能郁郁久居此乎。〔淳王〕大兄言之然也。 

【三学士】〔生〕高节淸风今已矣。英雄须识时宜。堪怜街上惟余我。更叹闺中未有姬。〔合〕念此靑云须早致。免尘埃共笑嗤。

【前腔】〔淳王〕自古贤豪从困起。吾侪应此为期。而今跨下无完袴。他日街头着锦衣。

〔合前生〕俺可就此分袂前去。各自求取利达。毋贻朋友之羞。〔淳王〕旣然如此。俺二人就此分别。但大兄何以教我。〔生〕吾闻规小节者。不能成荣名。恶小耻者。不能立大功。惟去西山之面皮。乃有东陵之气焰耳。〔淳王〕多谢大兄明教。俺每就此分别。〔相拜别介〕 

【香柳娘】望天涯奋飞。望天涯奋飞。相看短气。论先资。全在无廉耻。〔各拭泪介〕叹知交别离。叹知交别离。千里勉同驰。十年作归计。〔合〕盼夕阳已西。盼夕阳已西。相逢莫期。仓皇挥涕。

〔淳王先下生〕他二人已是分途前去。俺不免改换行装。变易衣服。执荆藜以前进。持筐篚而远行。咳。这都是近来求富贵的机关也。〔改乞态介扮二小齐人乞态疾走上〕 

【前腔】笑双双在齐。笑双双在齐。庸庸无济。有齐人兄长堪依倚。到如今傍谁。到如今傍谁。牛后我甘随。马腹兄何及。

〔合前见生介〕兄长。亏你两三人丢了俺小齐人去也。〔生〕兄弟。俺此去富贵。便来看你。好自珍重。〔二小哭介〕哥哥。俺两个是没用的花子。你去了决是饿死也。〔生〕舌在你口中。脚在你腿下。何处不得衣食乎。俺就此相别。你不索深悲。〔二小〕旣如此。则索送大兄一程。〔生二小并走介〕 

【前腔】为功名太急。为功名太急。衣裳变易。从敎谙尽江湖味。执靑靑杖藜。执靑靑杖藜。一似狗累累。还愁尨也吠。〔合前〕 

止为名利走山川。



孤身分手各凄然。

丈夫会应有知己。



悠悠俗态何足缠。〔共下〕 

第三出
少艾

【忆秦娥】〔旦小旦艳妆扮二女上旦〕人间少。双双姐妹红颜好。红颜好。幽居冷落。深闺空老。〔小旦〕奴年十五眞眞小。春光提着心儿晓。不堪花外。一声啼鸟。

〔回文菩萨蛮〕〔旦〕早来春恨双蛾扫。〔小旦〕扫蛾双恨春来早。〔旦〕莺语怪声声。〔小旦〕声声怪语莺。〔旦〕寂寥空丽色。〔小旦〕色丽空寥寂。〔旦〕肠断欲昏黄。〔小旦〕黄昏欲断肠。〔旦〕奴家齐之二女。先君姜氏之裔。不幸弃世之后。止留下俺姐妹二人。藉有余赀。聊以度日。但奴年亦已十八。妹子正在三五。寂寞门庭。蹉跎岁月。如何是好。〔小旦〕姐姐。俺看王孙公子。结驷连骑。好不繁华。俺与姐姐适人。须是这般人儿方好。〔旦〕你所言正合我心。但俺门户荒凉。姓氏未着。恐富贵者不免弃之。惟择一孤穷而倜傥者。正自有富贵之日耳。妹妹你道如何。〔小旦〕然也。 

【金落索】〔旦〕婵娟体度娇。绰约姿容俏。姐妹相随两下鸾凰杳。东风翠翘。步妖娆。三五年华尔正饶。似俺蹉跎岁月人应老。兀的埋没容颜心转焦。何时好。叹靑春十八暗中销〔背介〕那能勾秦楼凤箫。明河鹊桥。双双的鸾镜还同照。

【前腔】〔小旦〕闺中两寂寥。花下齐欢笑。只恐于归不得同归了。看王孙富饶。斗奢豪。罗帕钿车陌上挑。他纤秾玉貌应非少。我窈窕柔姿只自娇。何时好。叹靑春并姐暗中销。〔背介〕那能勾萧郞共招。牵牛共邀。翩翩的吉士还偕老。

〔旦〕妹妹。虽则如此。所为归妹愆期。迟归有时。俺则索等待时来便了。 

【刘泼帽】愆期归妹终须好。算三星可待非遥。夭桃看取佳期早。摽梅会有冰人巧。

〔小旦〕姐姐。圣人云。二女同居。其志不同行。似俺姐妹相得。又未必然矣。〔旦〕妹妹。你若有此心情。我与你共适一人何如。〔小旦笑介〕 

【前腔】同居二女归期邈。冀同心鸠鹊双巢。大姨应得谋苹藻。小姨聊可同綦缟。

姐妹虽同居。



所志不同行。

我愿不为此。



效法在皇英。〔共下〕 

第四出
井上有李

〔小生高巾破衣扮陈仲子上〕吾友夷齐在首阳。只今留得姓名香。滔滔浊世谁堪比。仰止高风去故乡。小生陈仲子是也。齐君不义而窃国。齐人无耻以成风。举一国之人若狂。卽仲子之兄不免。是以甘心于遯。易姓为陈。偕隐同志之妻。卜居于陵之地。因辟地以辟兄。颇有同淸之望。因辟兄以离母。时怀陟■〈山巳〉之思。室人辟纑。小生织屦。万锺如屣。远违朝市之风尘。十乘可捐。淸掬潇湘之日月。近来捆屦不足。织作无余。因之饿以三旬。不复能为一饱。耳目若丧。闻见如无。只索强捱几步。虽然饿死道旁。俺廉士甘心也。 

【北脱布衫】避红尘霞韵淸孤。坐靑山云骨萧疏。弄白石迹寄樵渔。倚苍松游同豕鹿。

【小梁州】觑他每尽日营营走秽途。泛泛如凫。争趋显者似奴仆。全无骨。应自愧妻孥。

【么】俺因此呵。孤身独自奔荆楚。卜于陵此地堪居。谢狂且。离兄母。偕来室子。老死在吾庐。

【上小楼】飮河偃鼠。无过满腹。俺可也女执懿筐。自鬻芒鞋。飮食些须。常则是夫妇每为农学圃。昔日箕颍辈也于斯得趣。

呀。十分饿得紧了。可将何物疗饥乎。 

【么】俺待要吸霜华。飮露濡。乘云气。凌碧宇。当不得这枵腹空虚。两眼胡涂。两足趦趄。况又这于陵并没却田几亩。何来稻黍。夷齐兀的死山墟。陈仲子谁人及汝。

呀。俺耳目虽昏。鼻中颇闻香气。莫不是天公未绝廉士也。只索向前去着。〔匍匐介〕 

【耍孩儿】鼻中香气来何处。敢天帝心怜予苦。神农虞夏忽焉徂。怯书生愿与为徒。黜聪为厌谈谐聒。不见随他伎俩殊。我神凝注。淸芬自合。俗物还逋。

呀。这却是井边也。井边复有何物乎。 

【五煞】问淸流何物乎。井中蛙。士大夫。总来不挂巢由目。烟风萝月无烦买。流水高山味可咀。他来脉儿深堪取。淸淸似我。淡淡如余。

呀。上边乃有一果乎。此非不义之物。可以尝之。〔作尝介〕原来却是一李。李呵。陈仲子于足下有缘。暂屈尔于淸人之腹矣。 

【四煞】怜予苦似渠。井栏香若敷。须知此物非周粟。一时酸涩喉三咽。数口淸甘体半舒。这滋味全无。俗人之所弃。取不为污。

