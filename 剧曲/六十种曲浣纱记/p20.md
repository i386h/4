<!-- { "loadSidebar": true } -->
　　【南锦衣香】你看馆娃宫荆榛蔽。响屧廊莓苔翳。可惜剩水残山。断崖高寺。百花深处一僧归。空遗旧迹。走狗斗鸡。想当年僭祭。望郊台凄凉云树。香水鸳鸯去。酒城倾坠。茫茫练渎。无边秋水。〔生〕 

　　【北收江南】呀。看满目兴亡眞惨凄。笑吴是何人越是谁。功名到手未嫌迟。从今号子皮。从今号子皮。今来古往不许外人知。〔旦〕 

　　【南浆水令】采莲泾红芳尽死。越来溪吴歌惨凄。宫中鹿走草萋萋。黍离故墟。过客伤悲。离宫废。谁避暑。琼姬墓冷苍烟蔽。空园滴。空园滴。梧桐夜雨。台城上。台城上。夜乌啼。〔生〕 

　　【北淸江引】人生聚散皆如此。莫论兴和废。富贵似浮云。世事如儿戏。唯愿普天下做夫妻都是咱共你。 
　　尽道梁郞识见无。　　　　反编勾践破姑苏。 
　　大明今日归一统。　　　　安问当年越与吴。 

　　浣纱记终 
