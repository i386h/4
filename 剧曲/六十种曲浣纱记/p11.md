<!-- { "loadSidebar": true } -->
　　【桂枝香】艰难国步。仓惶失据。恨如今保守不能。欲待要对敌难拒。昨与主公计议呵。欲遣一使臣。〔丑〕遣到那一国去。〔末〕遣一使臣到吴邦求助。他定然相许。〔丑〕我闻吴王凶残。拘留勾践。他岂肯救我。〔末〕大夫你不晓得。越乃夏之后裔。吴实鲁之同宗。要论亲疎。吴鲁同姬姓。须将弱国扶。〔丑〕 

　　【前腔】暴齐失驭强臣弑主。他欲立威本国公卿。反搅扰他邦黎庶。闻遣一使臣。遣一使臣须要悠悠丰度。便便言语。到姑苏。毕竟谁堪去。来将弱国扶。 
　　〔末〕大夫。入吴之使。昨主公已转请孔仲尼门下一人矣。〔丑〕不知仲尼门下可使者还是甚人。〔末〕昨闻先是子路请行。仲尼止之。〔丑〕那子路不是唤做仲由的么。〔末〕正是。〔丑〕他气质粗疎。容貌凶狠。仲尼常曰。若山也不得其死然。他怎么去得。〔末〕已后子张子石请行。仲尼不许。〔丑〕那子张不是颛孙师。子石不是公孙龙么。〔末〕正是。〔丑〕子张堂堂相貌。难与为仁。子石坚白异同。白马非马。一味说地谈天。一发去不得了。〔末〕已后子贡请行。仲尼许之。〔丑〕老大夫。不要说起。那子贡我认得他。唤做端木赐。是一个彻底小人。他平日极会营运。家累万金。但知自家受用。一些也不肯济人。假如原宪是个善士。桑户蓬枢。颜渊是一个好人。箪食瓢飮。那子贡与他同在孔门。日逐相处。再不见有一些看顾。要那朋友何用。我好笑那孔夫子。常曰赐不受命而货殖焉。今日怎么到要这样人去。〔末〕你知其一未知其二。子贡在圣门。居十哲之列。在言语之科。不但颖悟过人。兼闻性与天道。仲尼常称其为瑚琏之器。假如原宪颜渊之贫。或者他常时周济。更不可知。或者二子却之。亦未可晓。他今日出使。必然奏功。大夫不可轻易视之。〔丑〕鄙人孤陋寡闻。不识好歹。悔慢君子。罪愧何如。自今以往。敬闻命矣。〔末〕 

　　【皂罗袍】为国深谋长虑。乞诸侯救援肯使庸愚。料萧萧一命远投吴。看堂堂大阵来存鲁。大夫。你道子贡是什么样人。〔合〕是圣门高弟言诗起予。闻一知二。当今大儒。瑚琏之器。你休轻觑。〔丑〕 

　　【前腔】子贡呵。我道是寻章摘句。又谁知是孔子高徒。今日呵。稷门祖送要驱驰。看吴门白练知何处。 
　　〔合前〕老大夫奉别了。还有一句要紧说话。若子贡这遭去不济。用了公伯寮如何。〔末〕当得。且看。 

　　〔末〕天下英才尽孔门。　　　　杏坛设敎簇如云。 
　　〔丑〕运筹绛帐能存鲁。　　　　始信人间有圣人。 

　　第二十五出　演舞 
　　【风入松慢】〔旦上〕落花无主乱纷纷。切莫恨残春。佳人自古多薄命。笑已往姻亲休问。半路今来别馆。不知终身何处朱门。 
　　早被婵娟误。欲妆临镜慵。承恩不在貌。教妾若为容。风暖鸟声碎。日高花影重。年年越溪女。相忆采芙蓉。奴家西施。你道为何说此几句。我自分仪容绝世。聪俊过人。一生人间。未招佳配。不意旣见诱于范蠡大夫。又见黜于越王殿下。看来人之穷通。信自有命。那在颜色。前日娘娘特到西城。教演奴家歌舞。我想起来。倾城的容貌尙不足恃。就是十分歌舞得好。也要他何用。闻环佩声。想是娘娘来了。〔贴上〕 

　　【前腔】三年异国未亡身。过别馆消魂。料今生歌舞应无分。为倾国前来相讯。我如今要教歌舞呵。看夜月鹤归三殿。春风莺啭千门。 
　　〔旦〕娘娘叩头。〔贴〕美人请起。美人。古称绝色。第一容貌。第二歌舞。第三是体态。若是容貌虽好。歌舞未谙。不足为奇。歌舞虽通。体态未善。不足为妙。美人。你的容貌不必言矣。但歌有歌体。舞有舞态。须要态度优闲。行步袅娜。方能动人。昨要遣老宫娥来教演。恐亵渎你。大王爷放心不下。特命老官自来。〔旦〕多承娘娘教诲。贱妾敢不尽心。〔贴〕美人。你听我说。歌所以养人性情。故阳春动于花下。子夜奏于房中。古人有白水渌水。玄云白云。江南淮南。出塞入塞。须要音声嘹喨。腔调悠扬。卽今江南佳丽之地。多用白苎采莲。美人。你如今学歌呵。 

　　【好姐姐】当筵要飞尘歇云论音调又须纡徐淹润。切忌摇头合眼。歪口及撮唇。〔合〕须风韵。华堂深处中宵进。管取一座春风醉酒樽。 
　　美人。昨日我教你的歌。你可记得么。〔旦〕记得。〔贴〕你可试歌一曲与我听。〔旦〕 

　　【二犯江儿水】香喉淸俊。听缥缈香喉淸俊。似珍珠盘内滚。向秦楼楚馆绮席华茵。见莺声风外紧。袅袅起芳尘。袅袅起芳尘。亭亭住彩云。双黛愁颦。两眼波横。羡淸歌入妙品。难消受花间数巡。难消受花间数巡。怎禁得灯前常近。一声声怨分离欲断魂。 
　　〔贴〕美人。我道你尙未晓得。今一动唇。则飞声流转。余韵飘扬。虽秦靑韩娥。不过如此。可敬可敬。〔旦〕歌之大意。妾已领略。请问学舞之道何如。〔贴〕美人。你听我说。舞所以导人沈滞。故春风起于筵上。夜月聚于楼头。古有翥凤翔鸾。萦尘集羽。折腰翘袖。激楚阳阿。俱要俯仰应声。抑扬合节。卽今吴宫越殿之内。多用回风转波。美人。你如今学舞呵。 

　　【好姐姐】当场要娉婷出羣。论体态又须盘旋轻迅。看纵横俯仰。回身不动尘。 
　　〔合前〕美人。昨日我教你的舞。你可记得么。〔旦〕记得。〔贴〕你且试舞一回与我看。〔旦〕 

　　【二犯江儿水】罗衣宽褪。软款款罗衣宽褪。轻盈眞瘦损。向风前袅袅月底纷纷。看婆娑歌吹引。一捻小腰身。一捻小腰身。蹁跹掌上人。乍进殷勤。欲退逡巡。趁金莲移步稳。香馥馥风开绣裙。香馥馥风开绣裙。靑簇簇花笼蝉鬓。软迷离似阳台一片云。 
　　〔贴〕美人。我道你尙未晓得。今一转身。则奇姿崛起。逸态横陈。虽惊燕游龙。不过如此。可爱可爱。你可昼夜演习。不可忘了。〔旦〕多承娘娘教训。贱妾岂敢遗忘。〔贴〕你且暂歇。明日再演罢。〔旦〕敬领尊命。 

　　〔贴〕百年三万六千场。　　　　日日春风要举觞。 
　　〔旦〕歌罢阳春飞白雪。　　　　舞余凉月醉霓裳。 

　　第二十六出　寄子 
　　【意难忘】〔外小末扮伍员父子上外〕岁月驱驰。笑终身未了。志转隳颓。丹心空报主。白首坐抛儿。〔小末〕爹爹。前路去竟投谁。〔外〕孩儿。咫尺到东齐。〔小末〕望故乡云山万叠。目断慈帏。 
　　〔庆春宫〕〔小末〕云接平岗。山围旷野。路回渐入齐城。〔外〕衰柳啼鸦。惊风驱雁。动人一片秋声。〔小末〕倦途休驾。淡烟裏微茫见星。〔外〕家乡何处。死别生离。说甚恩情。孩儿。我和你自离家乡。将及一月。不觉又到齐国了。〔小末〕爹爹。母亲在家悬念。可早完王事。火速同归。不知爹爹为何在途只管愁闷。〔外〕孩儿。我一向怕你烦恼。不好说得。我亏吴之先王。雪你公公深怨。国家大恩。未曾报得。不料主公近听伯嚭。反放越王。前日又信子贡游说。欲北伐齐国。遣我来请战期。我想起来。吴兵一出。则越乘虚遂入吴地。今我回去。誓当谏死。以报国恩。只是与你同死。甚是无益。我有一个结义兄弟。唤做鲍牧。见做齐国大夫。今带你来。寄与他家。以存伍氏一脉。〔悲介〕自今以后。我自去干我的事。你自去干你的事。再不要想念我。〔小末〕爹爹。我只道路上冷静。带孩儿出来。不晓得到是这等。兀的不痛杀我也。〔外〕孩儿。事已到此。不用伤悲。且速前去。再做道理。〔外〕 

　　【胜如花】淸秋路。黄叶飞。为甚登山涉水。只因他义属君臣。反敎人分开父子。又未知何日欢会。〔合〕料团圆今生已稀。要重逢他生怎期。浪打东西。似浮萍无蒂。禁不住数行珠泪。羡双双旅雁南归。羡双双旅雁南归。〔合前小末〕 

　　【前腔】年还幼。发覆眉。膝下承颜无几。初还认落叶归根。谁道做浮花浪蕊。何日报双亲恩义。 
　　〔合前外〕一入城来。此间已是鲍大夫门首。裏头有人么。〔末扮鲍大夫丑扮家童上末〕 

　　【燕归梁】叵耐强臣欲立威。看社稷垂危。侧闻吴国召戎衣。何日裏静邦畿。 
　　小厮。你看外面那个。〔丑〕此位老爷是何处。〔外〕你进去说。吴国伍大夫要见。〔丑报介末〕道有请。〔外进见末小末同拜介末〕一自别沧洲。相思定几秋。〔外〕故人惊会而。新恨说从头。〔末〕哥哥。此位何人。〔外〕是小儿。〔末〕别来数年。令郞一发长成了。我陈恒弑逆。致召兵戈。哥哥远来。必有所谕。〔外〕兄弟。齐欲伐鲁。立威远国。今奉国命。来请战期。〔末〕哥哥。你报亲之怨。鞭平王于墓间。复君之仇。囚勾越于石室。一生忠孝。四海流传。可敬可敬。〔外〕兄弟。你知其一未知其二。昔父兄为楚平所害。孝道有亏。今主公为伯嚭所欺。忠心不遂。不知防越之策。反兴伐齐之师。眼见姑苏。卽生荆棘。今承君命。来使齐邦。一则预料老朽诛夷。二则不忍宗祀灭绝。以吾弟一日之雅。付伍氏六尺之孤。留作螟蛉。视同豚犬。〔末〕哥哥是吴之忠臣。小弟亦齐之义士。旣蒙分付。敢不尽心。但恐抚养不周。有负重托。〔外〕兄弟。小儿避难。窃恐人知。可改姓王孙。勿称伍氏。〔末〕谨领谨领。〔小末〕爹爹。你果然就把我撇在这里。〔作悲介〕 

　　【泣颜回】听说不胜悲。顿敎儿血泪交垂。双亲膝下。何曾顷刻分离。爹爹。衷肠怎提。为甚的将父子轻抛弃。当初望永祝椿枝。又谁知顿撇斑衣。〔外〕 

　　【前腔】堪悲。家国渐倾欹。我身无葬地汝尙何依。兄弟特求抚养。须存一脉衰微。〔末〕哥哥。若国家安辑了。你可就来领令郞去。〔外〕我存亡未知。料孤臣定做沟渠鬼。我孩儿不用哀伤。望君家委曲提携。〔末〕 

　　【前腔】三齐。无主国摧危。笑区区株守庸劣无为。蒙兄相托。敢不竭力扶持。哥哥。你丹心怎移。要念前王须尽忠和义。令郞呵。我看承胜似亲生。放心归不必狐疑。 
　　〔外〕孩儿。不是我无情就撇了你。事到其间。顾不得了。况报仇大事。我便做得。你做不得。我今日杀身报国。也是没奈何。你后日切不要学我。〔小末哭介〕爹爹。怎么撇了孩儿就去。〔外〕孩儿不要啼哭。或者后日还要相见。你今日就拜鲍叔叔做父亲。如嫡亲爹爹一般。听他教诲。不可违背。〔小末拜末介〕爹爹请转坐。待孩儿拜见。 

