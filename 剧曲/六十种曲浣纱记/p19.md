<!-- { "loadSidebar": true } -->
　　〔小末外末带阴兵上拿住丑介外〕伯嚭老贼。你包藏祸心。彰露凶恶。以百口百舌之谗谄。蔽两耳两目之聪明。枉害忠良。诬陷正直。已挤沟壑。犹下石而不休。旣困蒺藜。尙挽弓而相射。唯知独权一国。止望受用百年。谁知也有今日。〔丑〕只求速死。〔小末〕伯嚭。你那欺君误国的老贼。你那贪财好色的老贼。叫左右的拶起来。〔众应拶介小末〕 

　　【红衲袄】老贼。你弄得我江山空战图。弄得我宫殿余烟树。弄得我爹爹独奔阳山去。弄得我孤身亲歼在越国衢。你的罪大不容诛。你的恶发不可数。我就送你到地狱千重也。我怨气漫漫尙未苏。 
　　〔外〕伯嚭。你那诛良害善的老贼。你那胁肩谄笑的老贼。叫左右夹起来。〔众应夹丑介外〕 

　　【前腔】我为你君王恩义疎我为你百姓无栖住我为你亲儿送到齐邦去。我为你衰迈诛夷瀚海隅。你是个媚人的九尾雄狐。你是个窃位的阴爻硕鼠。你指望吴邦太宰做千年也。谁知道雪夜钱塘遇伍胥。 
　　〔末〕伯嚭。你那尸位素餐的老贼。你那亡家败国的老贼。叫左右的把脑箍上起来。〔众应上丑箍介末〕 

　　【前腔】你当初弄吴国的兵权似辘轳。用吴国的货财如粪土。戏吴国的君王同掌上的小儿。食吴国的人民若山中饿虎。伯嚭。我伍胥兄弟在吴国。实乃釜中之鱼。你把他来坏了。我不过是山中之鹤。与你何干。你逞凶残已殃及池鱼。谁着你遍溪山又祸延林木。你如今赴酆都千年万载不得人身也。争如我鎭日桂棹兰桡驾太湖。 
　　〔小末〕叫帐下押那老贼赴酆都去。〔众应介丑〕小殿下老相国公孙先生在上。我小人伯嚭。如今再不敢了。若再是这等。就生个大疔疮。〔众绑丑下〕 

　　〔小末〕谁怜家国一时倾。　　　　〔外〕拿得奸臣恨始平。 
　　〔末〕奉劝世人行好事。　　　　〔外〕举头三尺有神明。 

　　第四十四出　治定 
　　【排歌】〔小生贴生末上〕宿耻消除。烟尘扫空。笑十年埋没英雄。从敎泽国息边烽。且喜天山早挂弓。湖南月。海北风。昔年曾送过江东。旌旗整。鼓吹雄。长歌今上馆娃宫。 
　　〔相见介小生〕寡人今日得歼彼元恶。雪我宿仇。内虽由我夫人之力。外实仗二大夫之功也。〔生末〕岂敢。〔生〕臣闻君忧臣劳。君辱臣死。昔主公有会稽之栖。石室之辱。臣之所以不死者。为此故也。今赖祖宗之神灵。主公之威力。治定功成。报仇雪耻。是臣可死之日矣。请从此辞。〔小生作悲介〕寡人之国家是大夫之国家。寡人之人民是大夫之人民。正欲与大夫分国共治。今若撇我而去。是皇天欲弃越丧孤也。老大夫岂得言去。〔众报介〕西施美人到了。〔旦上〕 

　　【前腔】回首姑苏。欢娱未终。树梢留得残红。国恩虽报尙飘蓬。犹恐相逢是梦中。靑山路。绕故宫。不堪淸漏往时同。浮云尽。世事空。错敎人恨五更风。 
　　〔见介〕大王娘娘叩头。〔小生贴〕美人请起。〔旦〕二位大夫万福。〔生末〕美人拜揖。〔小生贴生末〕美人请转。待我君臣夫妇拜谢。〔众朝上拜旦傍答介小生贴生末〕〔减字木兰花〕十年大辱。仗卿今日能恢复。千载洪基。笑我当年作废墟。〔旦〕休言弱质。曾为茂苑宫中客。留得孤身。原是苎萝山裏人。〔小生〕范大夫。有一言奉吿。昔日感君高谊。借我佳人。今幸得还乡。卽宜归第。〔生〕昔乃荒山未成之姻眷。今作大国已配之夫人。岂敢受领。〔小生〕昔武王灭纣。以妲己赐周公。天下后世。尽所共知。妲己为天子之正妃。周公乃古今之大圣。武王赐之。周公受之。今夫差之恶。浮于商纣。大夫之勋。并于周公。而况西施又为大夫之原配乎。〔末〕当时主公心实不肯。因鄙人勉尔相借。今老大夫独不能听鄙人一言乎。〔生〕承教。〔小生〕唤内侍。就彻座前金莲宝烛。烦文大夫亲送归第。〔生旦叩头谢介〕正是巫峡馆中行雨去。凤凰台上学箫归。〔生出对末低声介〕吾闻高鸟尽。良弓藏。狡兔死。走狗烹。主公为人。长颈鸟啄。鹰视狼步。可与共患难。不可与共安乐。老夫卽图远去。大夫亦宜早行。不可使有后悔。〔末〕未敢奉命。尙当裁之。〔俱下净丑扮泄庸计倪上〕报报报。蒙主公昨遣我二臣追拿伯嚭。直至钱塘江上。见一伙渔舟。说道前夜闻半空中人马奔腾。旌旗来往。连连叫称相国。不知其故。次早看时。只见一人死于江口。我二人不信。教渔人引去看时。却是伯嚭尸骸。遍身靑紫。手足溃烂。尽说道是伍相国的阴兵擒拿去了。如今尸首拿到辕门外。〔小生〕有这等异事。一面差官江口立庙。奉祀子胥。一面将伯嚭枭首示众。〔净丑应介末〕报报报。臣启主公。臣送范大夫不肯到家。一叶扁舟。竟往太湖去了。〔小生〕有这等事。寡人受了他许多厚恩。何日相报。文大夫。可使良工铸范大夫一金像。置之座右。朝夕论政。必谘启之。如与范大夫对面一般。夫人幷各位大夫。今日治定功成。报仇雪耻。可遍拜天地山川。宗庙社稷。少答保佑之恩。〔小生贴〕 

　　【大环着】感皇天恩重。感皇天恩重。社稷灵通。数载沈沦。一朝倾洞。〔合〕谁似兵强将勇。遵海而南。只见大邦朝小邦纳贡。遍寰宇人民喧哄。更瀚海鱼龙飞动欢声拥风敎崇看郊薮游麟。阙庭仪凤。〔末〕 

　　【乔合笙】笑当时文种。笑当时文种。德劣才庸。遭倾欹乱邦难御众。幸今朝喜得聊奏功。中心尙惭竦。〔合〕江山环拱。见曈曈海日沧波莹。烟霞高捧。看郁郁稽山紫气浓。喜逢一统。车书尽同。周王万岁洪基永。方知大越兴隆。愿上千秋颂。一怒诸侯恐。 
　　【越恁好】〔合〕海甸春风送。海甸春风送。宫殿瑞云笼。从今已后放征马。戢兵戎。迎周接吕。招颜纳孔。浮生似风。光阴倏忽成一咔。十年一觉姑苏梦。 
　　【尾声】而今应受天王宠。看万国梯航一旦通。愿四海无虞祝圣躬。 
　　〔小生〕胜国雄豪寰宇闻。　　　　〔末〕从今称作海西君。 
　　〔净〕中原政敎风烟接。　　　　〔丑〕越地山河日月新。 

　　第四十五出　泛湖 
　　〔净丑扮渔翁唱渔歌上〕我两人都是太湖中的渔翁。昨日范老爷分付要几个渔船。泊在胥口。想要到湖上去耍子。怎么这时候还不见到来。只得在此伺候。〔生上〕功成不受上将军。一艇归来笠泽云。载去西施岂无意。恐留倾国更迷君。自家范蠡。辅我弱越。破彼强吴。名遂功成。国安民乐。平生志愿。于此毕矣。正当见机祸福之先。脱履尘埃之外。若少留滞。焉知今日之范蠡。不为昔日之伍胥也。向已吿过主公。今当远遁。昨日分付渔船。泊在湖口。专等西施美人到来。卽便同行。〔旦上〕双眉颦处恨匆匆。转眼兴亡一蹙中。若泛扁舟湖上去。不宜重过馆娃宫。相公万福。〔生〕美人少礼。美人。我本楚人。久作越客。昔遇倾城于溪路。常遭患难于邻邦。自分宿世难逢。谁料今生复合。兹具舟中之花烛。聊结湖上之姻盟。事出匆匆。莫嫌草草。〔旦〕妾乃白屋寒娥。黄茅下妾。惟冀德配君子。不意苟合吴王。摧残风雨。已破荳蔻之梢。断送韶华。遂折芙蓉之蔕。不堪奉尔中馈。未可充君下陈。〔生〕我实霄殿金童。卿乃天宫玉女。双遭微谴。两谪人间。故鄙人为奴石室。本是夙缘。芳卿作妾吴宫。实由尘劫。今续百世已断之契。要结三生未了之姻。始豁迷途。方归正道。〔旦〕旣蒙恩谊。敢不祗承。但旧家姊妹。久缺音书。晚景椿萱。杳无消耗。欲暂返山中之驾。方相从湖上之舟。未知尊意何如。〔生〕我已差人前往诸曁。令尊令堂。同载舟航。东施北威。并赐金帛。〔旦〕相公。你旣无仇不雪。无恩不报。但有一故人。尙未相酬。君何忘之也。〔生〕卿但言之。〔旦〕当初若无溪纱。我与你那有今日。〔生〕你那纱在何处。〔旦〕妾朝夕爱护。佩在心胸。君试观之。〔生〕我的纱也在此。千丛万结乱如堆。曾系吴宫合卺杯。今日两归溪水上。方知一缕是良媒美人。我和你早早登舟去罢。渔翁那裏。〔丑净〕相公有何分付。〔生〕我要下船。过湖中往海上去。〔丑净〕不知相公海上要到那一方。若出了海北风往广东。西风往日本。南风往齐国。今日恰是南风。〔生〕旣是南风。就往齐国去罢。〔丑净〕请相公夫人登舟。〔生〕 

　　【北新水令】问扁舟何处恰纔归。叹飘流常在万重波裏。当日个浪翻千丈急。今日个风息一帆迟。烟景迷离。望不断太湖水。〔旦〕 

　　【南步步娇】忆昔持纱溪边洗。正遇春初霁。芳心不自持。谁料多才。忽然相値。住立不多时。急忙裏便许成佳配。〔生〕 

　　【北雁儿落】谢娘行能谐子女姻。羞杀我未有儿夫气。乱丛丛邦家多苦辛。急攘攘军旅常留滞。〔旦〕 

　　【南沈醉东风】为君家寥寥旦夕。为君家淹淹憔悴。奈彻夜患心疼。奈彻夜患心疼。日高未起。空留下数行珠泪。山深地僻。花飞鸟啼。伤心过处双双蹙着翠眉。〔生〕 

　　【北得胜令】呀。非是我冷淡了相识。非是我奚落了新知。祗为那国主亲遭辱。祗为那夫人尽被羁。奔驰。千里价难相会。栖迟。三年犹未回。〔旦〕 

　　【南忒忒令】你流落他乡未回。我寂寞深山无倚。莺儿燕子。眼望亲成对。谁知道命飘蓬。谁知道命飘蓬。君恰归。妾又行。做浮花浪蕊。〔生〕 

　　【北沽美酒】为邦家轻别离。为邦家轻别离。为国主撇夫妻。割爱分恩送与谁。负娘行心痛悲。望姑苏泪沾臆。望姑苏泪沾臆。〔旦〕 

　　【南好姐姐】路岐。城郭半非。去故国云山千里。残香破玉。颜厚有忸怩。藏深计。迷花恋酒■〈扌弃〉沈醉。断送苏台只废基。〔生〕 

　　【北川拨棹】古和今此会稽。古和今此会稽。旧和新一范蠡。谁知道戈挽斜晖。龙起春雷。风卷潮回。地转天随。霎时间驱戎破敌。因此上喜卿卿北归矣。〔旦〕 

　　【南园林好】谢君王将前姻再提。谢伊家把初心不移。谢一缕溪纱相系。谐匹配作良媒。谐匹配作良媒。〔生〕 

　　【北太平令】早离了尘凡浊世。空回首骇弩危机。伴浮鸥溪头沙嘴。学冥鸿寻双逐对。我呵。从今后车儿马儿。好一回辞伊谢伊。呀。趁风帆海天无际 
　　【南川拨棹】〔旦〕烟波裏。傍汀苹。依岸苇。任飘飖海北天西。任飘飖海北天西。趁人间贤愚是非。跨鲸游驾鹤飞。跨鲸游驾鹤飞。〔生〕 

　　【北梅花酒】笑燕秦楚共齐。笑燕秦楚共齐。耀干戈整旌旗。军共马露水泥。兵和将釜中食。酒席间森剑戟。庙堂中坐刀笔。一霎时见凶吉。〔旦〕 

