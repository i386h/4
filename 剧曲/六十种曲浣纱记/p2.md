<!-- { "loadSidebar": true } -->
　　十年仗剑意何如。眼见荆城一废墟。谁哭秦庭援兵至。至今犹自恨包胥。下官姓伍。名员。字子胥。楚国人也。腰大十围。身长一丈。幼谙韬略。长习典坟。素志烈于靑霜。精诚贯于白日。叱咤而风云变色。喑呜而山岳动摇。皇天后土。鉴生平忠孝之心。名山大川。谅宿昔英豪之气。但以雄心未遂。侠气未除。一饭之德必酬。纤芥之雠必报。父兄深怨。鞭及墓下之人。贞烈大恩。金投濑中之女。昔为楚国之亡虏。今作江左之冢臣。千年故国。凄凉郢树荆云。万里孤臣。流落吴山越水。争奈越王勾践肆虐欺邻。幸喜新建嗣王练兵训卒。誓复檇李之耻。直捣会稽之山。且待伯嚭太宰到来。同往主公营中计议。多少是好。〔丑扮伯嚭上〕 

　　【天下乐】自笑堂堂六尺躯。奸回性格似穿窬。全凭三寸斓斑舌。忠义全然半字无。 
　　下官伯嚭是也。官拜吴国太宰之职。早约伍相国营中见主公。不免同去。相国拜揖。〔外〕太宰拜揖。早约营中参谒。不知主公升帐未曾。〔丑〕辕门大开。想已升帐了。〔净扮吴王同众将校上〕 

　　【夜游朝】霸业中兴呑宇宙。拥貔貅挍猎长洲。蕞尔游魂。弹丸小寇。指日见鲸鲵奔走。 
　　〔众〕众将官叩头。〔净〕起去。〔众应科〕百尺高台面太湖。朝钟暮鼓宴姑苏。威行海外三千国。霸占江南第一都。寡人吴主夫差是也。承太伯之余业。守成周之故封。鱼肠之剑三千。水犀之师十万。掘山煑海。利尽鱼盐。浚水通潮。货饶商贾。日暮歌钟四壁。春风花柳千门。眞个是坐列金钗十二行。门盈珠履三千客。今日升帐。看辕门外有谁参谒。〔众报科〕相国太宰见。〔外丑〕伍员伯嚭参谒。〔净〕相国太宰少礼。〔外〕臣启主公。越人勾践犯我先王。积怨旣深。大雠未雪。今粮草完备。将士精强。不乘此时剿征。更待何日。〔净〕太宰你意下何如。〔丑〕臣启主公。主公初登宝位。新御黎民。海甸甫安。边烽乍息。正宜朝欢暮乐。何暇遣将发兵。且水陆颇艰。胜败未卜。以臣言之。窃为未可。〔外〕太宰差矣。父母之雠。不共戴天。兄弟之仇。不反兵革。而况假主公之雄威。更仗诸将之戮力。则摧枯拉朽。如夏日之溃春冰。灭迹扫尘。如疾风之卷秋箨。捣其巢穴。歼厥渠魁。何施不可。〔净〕旣然如此。众将校们。明日吉辰。就此点兵前去。 

　　【琐窗郞】笑越王海畔穷囚。没来由招祸尤。玩兵邻境。不守边州。试看直倒钱塘江溜。〔合〕管敎他山河难保罪不宥。亲作孽。向谁咎。〔丑〕 

　　【前腔】正升平快意嬉游。对良辰开笑口。看春生金屋。月满铜沟。不求欢乐反招僝僽。〔合前外〕 

　　【前腔】想人生最切是亲雠。恨淹留志未酬。堂堂大国。忍耻包羞。急须征剿。岂容拖逗。〔合前〕 

　　〔净〕旌旗猎猎动江关。　　　　〔丑〕千里师行碧海湾。 
　　〔外〕试看鲸鲵皆远遁。　　　　〔合〕勒铭直上会稽山。 

　　第五出　交战 
　　【一枝花】〔小生生末戎服领军校上小生〕江干烽火晓。海甸兵戈绕。吴儿深入也怎生好。〔生〕封豕无厌。何事多强暴。况兵少诚难保。〔末〕誓定边疆。谩自退缩。被人谈笑。 
　　〔生末〕主公参见。〔小生〕二位大夫少礼。二位大夫。夫差恃强。乘我微弱。提兵十万。将度西陵。未审二位大夫何以教我。〔生〕臣启主公。强弱旣形。众寡不敌。但当深沟高垒。以逸待劳。略待旬月之间。粮尽兵疲。将不及战而自遁矣。〔小生〕文大夫意下如何。〔末〕臣启主公。臣闻敌加于己。不得已而应之。谓之应兵。不如乘其营垒未定之时。卽为掩袭攻击之计。则寡或可敌众。弱亦足以胜强。还宜决战以图存。岂可束手以待毙。〔小生〕言之有理。就此领兵前去。 

　　【水底鱼】兵马萧萧。弓刀各在腰。吴儿逃遁。还将金镫敲。〔净外丑领众上〕 

　　【前腔】鼓角风高。旌旗云外摇。三吴侠少。先声压海涛。 
　　〔小生生末领众上相遇科丑〕下官领前军。当先出战。〔末〕来将何人。〔丑〕我就是吴国太宰伯嚭。〔末〕久慕久慕。太宰。你身为人子。不能报亡父伯州犂之仇。幸步伍胥之后尘。得攀楚平之封树。所谓公等碌碌。因人成事者也。你有何能。敢与我斗。 

　　【大迓鼓】吴儿莫弄骄。父雠不报。耻忍羞包。那些个臣子忠和孝。一唯奸佞立当朝。及早投降。休得遁逃。 
　　〔丑〕休要闲说。擂起鼓来。〔对杀混战科丑〕你是何人。〔末〕我就是越国下大夫文种。〔丑〕文大夫。你明于治国。暗于择君。贪宦蕞尔之小邦。甘事无情之勾践。你有何谋。敢与我战。 

　　【前腔】你平生学六韬。不知进退。堪笑儿曹。我偏师小渡西兴棹。管长驱直捣会稽巢。若不先降。有谁恕饶。 
　　〔末〕你也休要闲说。擂起鼓来。〔对杀介生〕来将何人。〔外〕我乃吴相国伍员是也。〔生〕老相国施礼。相国。你一生孝子。半世忠臣。旣雪墓下之仇。当返山中之驾。徒念阖闾之顾命。不谅夫差之不仁。窃恐祸机倏生。悔之无及。 

　　【扑灯蛾】你三吴称俊豪。四海播忠孝。名遂又功成。还认当时年少也。看皤然一老。鎭终朝矜伐旧功劳。没来由西征东讨。眞堪笑。只怕祸机窃发命难逃。 
　　〔外〕我身旣已许国。切勿多言。放下马来。〔对杀科外〕你是何人。〔生〕下官越国上大夫范蠡是也。〔外〕老夫不知就是范大夫。大夫。我乃郢人。君亦楚产。岂以比邻之隙。遂忘故苑之情。但要知兵众之强弱。须察理势之顺逆。何不反邪归正。弃暗投明。 

　　【前腔】你昂昂一俊髦。堂堂好仪表。何事不知机。常肆侵凌冲犯也。谅区区小岛。看投鞭卽便可成桥。那时节横尸缥缈。迷归棹。钱塘江上不通潮。 
　　〔生〕老相国。彼此各为其主。不必多言。放下马来。〔对杀俱下净外丑领众上科丑〕主公。你看萧萧残寇。渺渺游魂。七纵七擒。三战三北。杀得他只轮不返。片甲无存。望风而逃。渡江去了。〔外〕我今不可迟滞。连夜赶上。直至会稽。缚其君臣。夷其宗庙。方雪俺檇李之辱也。正是 

　　〔净〕烈烈旌旗飞大将。　　　　〔丑〕钱塘不怕多风浪。 
　　〔外〕假若走上焰魔天。　　　　〔合〕脚下腾云须赶上。 

　　第六出　被围 
　　【临江仙】〔小生生末领败兵上〕转战夫椒三败北。千秋宗社全倾。团团四野尽吴兵。阵云迷故国。壁月照空营。〔末〕半卷红旗奔淛水。霜寒鼔冷无声。〔生〕回头杀气正凭凌。思量无计策。只得请行成。 
　　〔小生〕战余落日黄。军败鼔声死。〔生末〕今与山鬼邻。残兵哭江水。〔小生哭科〕二位大夫。勾践久作江东奇士。亦一海上寡君。长思奋迅云霄。讵意摧颓粪壤。今被夫差追兵围住。栖此会稽。二千年之社稷尽被凌夷。数十世之封疆皆为蹂践。旣无土地立孤身于世上。又何颜面见前王于地中。〔末〕臣启主公。臣闻猛兽离山。不免网罗之患。巨鱼失水。反遭蝼蚁之欺。今主公初被伤残。偶遭困辱。虽曰人谋之未尽。实亦天时之降殃。誓当奋一前斗生之心。不可怀百走退死之念。况今会稽之山尙环六百余里。带剑之士犹存五千余人。还须死战。以决存亡。莫待生擒。以宴兵刃。〔生〕臣启主公。臣闻伍员勇冠三军。夫差雄视一世。以累残之越。独当新奋之吴。胜未必然。败乃常事。不如一面坚壁淸野。老彼戎师。一面遣使修词。求其和好。以臣言之。此为上策。〔小生〕范大夫。虽然如此。兀的不羞杀人也呵。 

　　【五更转】値运衰摧边境。媿英雄气不平。千年霸业。霸业都呑幷。一旅残兵。枝栖穷岭。究天心。窥废兴。应难定。行成决战。二策须深省。毕竟何者为先。方纔宁靖。 
　　【前腔】〔末〕论拒敌兵犹劲。当此顚沛之时。也顾不得了。定休论败与成。还须死战。死战图侥幸。岂可坐受兵刀。自赉首领。念微臣。受厚禄。要捐生命。收尸马革。也图个扬名姓。那时节绘画麒麟。勒铭钟鼎。 
　　【前腔】〔生〕看暴吴眞强盛。遍周遭杀气腾。不如遣使。遣使亲行请。厚礼卑词足恭敬。更还须施间谍。去通奸佞。待他君臣肆虐。定见驱忠荩。那时节待变乘机。把山河重整。 
　　〔小生〕寡人罪大恶极。德劣才庸。旣不能勇往而直前。又不能固守以善后。想今要策。还是行成。但不知用甚礼仪。将何词命。一时昏蔽。唯诸大夫裁之。〔生〕臣闻社稷者前王之社稷。山川者大禹之山川。是皆不可与人。外此皆为长物。莫若弃其身体。挈其妻孥。君请为臣。妻请为妾。躬作使令之役。甘为洒扫之徒。又须卑逊其言词。离间其左右。旣侈其好大喜功之念。又发其殴贤用佞之心。则凶恶日稔。天必殛之。几年之间。兴衰未可知也。〔末〕范大夫之言。似亦有理。但恐伍员谋略盖世。贤智先人。昏主或能听从忠臣。不无阻隔。〔生〕文大夫不闻小人易亲。君子易退。子但闻伍员之忠直。不知伯嚭之奸邪。旣欲行成。当先反间。不必卽谒其主。要须先赂其臣。送伯嚭以美女二人。黄金千镒。则鼹鼠之腹易满。鹪鹩之栖易安。仗此以见夫差。谅多溢美之言。由是以谮伍员。必有稔恶之说。君臣乖戾。同列暌违。彼之罅隙可乘。吾之大事济矣。〔小生〕旣然如此。谁人可行。〔末〕臣虽不才。愿效犬马。〔生〕整备礼物。卽便起程。〔小生〕 

　　【朱奴儿】念国土连年战争。为宗社勉尔行成。忍耻含羞送子行。须委曲顺从强硬。〔合〕承君命。遨游虏庭。何日见烽烟静。〔末〕 

　　【前腔】遭国难常将命轻。趋王事焉敢留停。今日辞君到彼营。料舌剑必然全胜。〔合前生〕 

　　【前腔】悲相送天高日晶。临兵刃谁肯孤征。试听靑萍匣底鸣。看忠义长虹直亘。〔合前〕 

　　〔小生〕送卿匹马出江关。　　　　〔末〕敢惮区区行路难。 
　　〔生〕明日若弛吴甲胄。　　　　〔合〕他年重整越江山。 

　　第七出　通嚭 
　　【出队子】〔丑上〕连营分队。前纛高张朱雀旗。弓刀簇处列戎衣。万骑城南战胜归。试问三吴豪杰有谁。 
