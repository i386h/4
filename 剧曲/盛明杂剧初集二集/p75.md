<!-- { "loadSidebar": true } -->
　　【迎仙客】一叶眉绾做千重结，一点泪洒作千行雨。又怎禁，经过了许多般朝朝暮暮，望天涯万里途。便做道身轻如燕舞，梦魂中怎飞去？ 

　　（〔父上〕孩儿卧病数日，不曾吃饭。待俺再去看来。儿，你病怎样了？〔女〕爹爹欠好。〔父〕你病为何而起？可说与俺知道。〔女长叹不应科〕〔父又问又不应〕〔父〕可怎的，俺去替你问个卦来，这病可几时好。〔下〕〔女叹介〕爹，俺这病怎生对你说呵！） 

　　【醉高歌】门前人至也无，墙内花开如故。泪眼问花花不语，也则索低头空觑。 

　　（崔郎，你今日不来，昨日不来，恰是那日来呵！） 

　　【红绣鞋】我去路是你的来路，我来路是你的归路。好姻缘直恁多艰阻。去似飞花无觅处，来如春梦难相续。蚤知你今日不重来，恨前宵怎他去！ 

　　（俺想你诗中之意，好不心酸也！） 

　　【普天乐】看几句断肠词，一字字把衷情诉。俺这里愁怀郁结，泪眼模糊。恨前生不造得今生福，拚红颜干把青春误，老天公错注了鸳鸯簿。闪杀人命悬旦暮！茶饭也懒待去吃，被窝也怎待去睡，只索的气丝丝，再窥门户。 

　　（〔邻女二人上〕叶家姐姐卧病，索进房去看来。呀，他正睡哩！口里痴痴的叫甚么？〔女叫〕崔郎呵！〔二女〕呀，这是怎么来？姐姐快醒！〔女惊醒介〕你们来几时了？〔二女〕才则来看姐姐哩。姐姐，你一病缠绵，却是怎生？〔女叹〕妹子呵！咱自去年害病，背影自怜。如今病体深沉，料应难好。正有一言儿央浼着你。〔二女〕恰好，请说！〔父上〕替孩儿问了卦来，道是过了今日就好。且去看孩儿去。呀！孩儿在内说甚话？待俺听他。〔听科〕〔女〕咱自去岁清明，遇一书生，姓崔名护，求水消渴。我与之杯水而去。〔二女〕后来怎生？〔女〕前日清明，他又寻咱不遇，题诗在此。我回来读之，因而卧病。〔二女笑〕元来如此！你可还别有勾当哩？怎不蚤和咱们说来！〔女〕蚤时俺爹爹问俺，俺又不好和他说。我今抱病而死，崔生再来，怎生知道？我死之后，你们傥是见他到此，则说咱叶蓁儿为他而死了呵！〔泣科〕〔二女〕姐姐休要如此！待咱们对你爹爹说，寻那崔郎来可好？〔女〕这也不能彀了。） 

　　【朝天子】蚤是我恁青春多薄福，怎亲近个玉堂人物。自去年别后，经今春半。望不来，来又去也！都是花星未照，孤辰合注。再休题去年此日、花下相逢处。好佳期，等闲抛度。便生生死死凭谁诉！ 

　　（〔二女〕姐姐，你兀自将息。咱有事家去，再来看你。〔女〕咱与你可再得相见么？〔二女〕姐姐，休如此说！咱们去就来。药医不可相思病，苦为多情误此生。〔下〕〔父入介〕孩儿，你病儿我都知道了。你须自将息。待病好时，又作区处呵！〔女掩面泣科〕爹爹罢了！咱女孩儿身子困病，不能起来拜辞你呵！） 

　　【上小楼】瘦棱生骨怎支？软兀剌气怎舒？〔低科〕俺不能彀贪他一声疼惜，一饷欢娱，一时夫妇。到博得个风剪芙蓉，雨打梨花，烟销宝雾。一霎时恨悠悠，魂飞何处！ 

　　〔昏科〕〔父叫〕儿，快醒快醒！〔女醒叫〕崔郎！崔、〔咽科〕俺今为你而死，不愿别的呵！ 

　　【幺】想当初只为一杯水儿，害得这十分沉锢。咱如今也不愿做一个并冢鸳鸯，连理树枝，比目游鱼。崔郎呵！果若是我有缘，你有情。后期来处，也愿把一杯水儿、浇奴坟墓。 

　　（〔作殒绝科〕〔父叫〕儿，儿呀！兀的不痛痛杀我也！〔哭科〕〔生上〕前日不见那姐姐，今日再来探他。呀！里面似有哭声，何故？待俺扣门问来。〔父开门介〕你可是崔护？〔生〕正是。〔父持生哭〕汝杀吾女！〔生惊〕怎么？〔父〕吾女笄年知书，未适人。自去年来，常忽忽若有所失。比日与之出，及归，见左扉有字，读之入门而病。遂绝食数日而死。吾老矣！单此一女，所以不嫁者，将求君子以托吾身。今不幸而殒，得非君之杀耶？〔又持生哭科〕〔生亦哭〕俺那姐姐呵，真个痛杀我也！） 

　　【十二月】〔生〕听声声言辞痛楚，则教我朴簌簌流泪如珠，淅零零血飘翠竹，玎玎铁碎冰壶。是俺不合痛酸酸题了几句伤情话，把你个娇滴滴朱颜担误。 

　　（〔生掩泪〕小生与姐姐，虽无六礼之期，偶有半面之雅。待到尸前，哭他一声，则虽死无憾。〔父〕罢罢！也是我不合将他担误，致有今日之事。你便哭他一声呵！〔引生持女头枕生股，哭科〕） 

　　【尧民歌】〔生〕呀！我待要探花期重到玄都，谁知你蚤做了泪斑斑帝女下苍梧。你便死也波！这蛾眉儿还则为谁蹙？这蝉鬓儿还则为谁枯？唏也么嘘！您俏魂儿兀自知。俺呵！做不得死韩重，同伊一处。则这扶睡脸、偎香腮，哭哀哀送终的，也还是那桃花下乞浆崔护。 

　　（姐姐，崔护在斯！崔护在斯！〔女作微开目叫云〕崔郎呵！〔父〕呀，好也！孩儿快醒，崔君在此。〔生〕姐姐，崔护在斯！〔女又叫〕崔郎，你来也！） 

　　【耍孩儿】〔女〕一弄里魂灵儿，飞向谁行去？可正是逐王郎离魂倩女。〔生作扶〕姐姐快醒！〔女〕是谁呵，款款轻将弱体扶？〔生〕是那日题诗的崔护！〔女〕停睡眼犹是糊涂。耳边傍听道是前日的题诗崔护。〔作认科〕你可果是那去年病渴相如。〔作持生手〕你却也怎入的重门户？怕还是花前影现，梦里华胥。 

　　（〔生〕是真也，姐姐苏醒咱！） 

　　【四煞】〔生〕重到武陵源，中庭花数株。花枝早被狂风妒，您呵！香魂空绕烟郊树。俺呵！金盒难传尺素书。叫天天讨得个回生路。喜的是旧情不断，新缘更续。 

　　（〔女对父〕爹！你女儿不料有再见之期也。〔父对生〕吾女为君而死，今君至而生。吾女再生之日，实君之余年也。女虽不才，愿奉君之箕帚如何？〔生〕去年与姐姐相见，实出偶然。敢是前缘分定，谨当从命。〔父〕既如此，今日就是吉日，可拜了花烛者。〔生女同拜取酒酬谢天地科〕） 

　　【三煞】谢神天相救取，按瑶杯倾绿醑。三生梦里人如故。从今后莺莺并啭林间宿，燕燕于飞窗下呼。相思愿，今番足。把去年此日，愁恨都除！ 

　　【二煞】生还死，情未灭。死还生，恨早枯。看花开花谢皆尘土。桃花不似看花日，人面还如识面初。鸟解歌，花自舞。人间天上，此乐何如！ 

　　【一煞】生和死，暮复朝。死和生，朝复暮。年年此日总是伤心处。花花草草风前恨，死死生生月下书。一般儿总是无常数。再休题天荒地老，凤只鸾孤。 

　　【尾声】春风惹恨来，不为催愁去。千年冷落了桃源渡。则索闲向东风，把这段伤心事儿数。 

　　满树桃花花正肥，万般幽恨在今时。 

　　年年洒向花前泪，为问花开知不知。

●同甲会　　（明）许潮 撰 

　　（楚中时泉许潮 编　武林孟英沈士俊 评　西湖季英沈士伸、汉年黄之禧 阅） 

　　【夜行船】〔正末扮文潞公上〕坐掌台衡时已久，论功名堪并伊周。疏广归田，祁奚请老，千古与吾为偶。 

　　【西江月】（鬓上数茎白发，足间万里青云。曙星才落又斜曛，目睫乌旋兔运。爱与烟霞作队，非干鸟兽同群。余阴幸有晚氤氲，惜此莫辜分寸。老夫，文彦博的是也。两登相位，三十余年。名著华夷，功留社稷。进封潞国公。今退休居洛，与一时致仕中散大夫程珦、朝议大夫司马旦、司封郎中席汝言，各年七十八岁。一向为“同甲会”。每遇节候伏腊，宴集笑语，以乐天年。今当十月，古人有涤觞之饮。诗所谓：朋酒斯享，曰杀羔羊。此其时也。昨已令直日的排小宴，请三公以永今日。未知备否？直日的何在？〔丑上〕扫院迎仙客，开筵聚德星。舞疑群鹭振，曲度水龙吟。禀复公相！筵席已齐备了。〔外扮程大夫、生扮司马大夫、小生扮席郎中上〕） 

　　【满庭芳】〔外〕残菊香锁，疏桐影瘦，涤场风雨初收。〔生〕荒荒淡日，冉冉下帘钩。杖屦问从何处？苍山赤叶林丘。〔小生〕消暮景，诗坛酒社，造化与同游。 

　　（〔相揖科〕〔外〕【醉春风】携琴拽杖远相求，小春天气和柔。苍黄林麓刺吟眸，泉泻寒流。〔生〕池浴青凫菱老，田飞白鹭禾收。衰颜对景且登楼，此外何求？〔丑〕禀复三位老爷！俺老丞相久等候矣。〔众行科〕〔正末迎科〕同乡同甲幸同朝，〔外〕异姓同袍乐意饶。〔生〕愿得青天重洗骨，〔小生〕共睁方眼看羲尧。〔末〕诗云：“蟋蟀在堂，岁聿云暮。今者不乐，日月其除。”况农事告成，涤场报赛之饮，有不可缺者。吾辈禄位名寿，幸得于天。对景欢娱，以延残喘，此其时也。将酒过来！） 

　　【南一江风】卧林丘，景值冬初候，百谷休场囿。半苍黄，桑梓相连，里閈多耆旧。浊醪香可篘，黄鸡肥可羞，俺几个歌《击壤》，共效唐虞叟。 

　　【前腔】〔外〕稻初收，残菊枝枝瘦，渐觉梅堪嗅。对青铜白发无私，顿异年时候。樊笼事可丢，壶天闲可偷。俺几个卧北窗，共效羲皇叟。 

　　【前腔】〔生〕忆骅骝，紫陌曾驰骤，飒飒风飘袖。叹黄粱一饮犹粢，便不是青年候。灵槎刳可舟，木叶纫可裘，俺几个炼精形，共效崆峒叟。 

　　【前腔】〔小生〕役车休，苍野堪行狩，雉化虹藏候。叹西风一夜寒威，木落青山瘦。韶光谁可留，还丹自可修，俺几个茹灵芝，共效南山叟。 

