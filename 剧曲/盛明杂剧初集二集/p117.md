<!-- { "loadSidebar": true } -->
　　【北雁儿落带过得胜令】〔外〕抹杀了三朝报国儿，埋没了万卷传家计。惊断了凄风苦雨魂，逼尽了宿草荒烟泪！（〔抽肠科〕〔外〕抽得好！抽得好呀！）抽出他弹射毒锋机，抽出他苦辣恶滋味！抽出他寸寸连云栈，抽出他累累下井石！（〔鬼卒〕禀老爷，盘盘的盖着心儿，抽了百来丈还有哩！）〔外〕跷蹊瞒心处多千尺。（〔鬼卒〕这一肚肚肠，都水块似冷的。）〔外〕稀奇热肠儿没半厘。 

　　【南侥侥令】〔小生〕人道封家十八姨断送蕊花飞，呸！也元来都是你。（那贼子，不记得留你赏花时，你自言春玩其华，秋食其实。道离离着，子报千秋。）你不道离离着子兮！ 

　　【北收江南】〔外〕呀！当时错树野蔷薇。甫能牵蔓便钩衣！一番追悔一番悲。虎豹也！天自有安排你处。咱不道遭他吞噬为爱他皮。 

　　【南园林好】〔小生〕爹爹！你枉劳心论蛇数虺。他元含毒草动风吹，不螫人儿不已。怜业畜有何知，怜业畜有何知。 

　　【北沽美酒带过太平令】〔外〕笑慵奴本性迷，叹山翁末命低。早难道不遇冤家不恁的。似岩墙没仲尼，如翻辙没伯夷。（国有国之运，家有家之运。生合几龄，死归谁手，这都是一定的。谁能展转也！）国势倾皋夔难济，家缘坠陶顿难回，生涯尽刻漏难移，死所定寻常难徙。命摧岂惟此贼，总是那国家遭际！〔拽尸下〕 

　　【清江引】森罗殿前有真是非，表暴卢獒义。寻思旧主人，扑杀歪门弟。问今人愧伊也不愧伊？ 

　　世上宁无狄尔巢，生前未必遇卢獒。 

　　师恩友义犹存者，大抵山林胜市朝。

●远山戏　　（明）汪道昆 撰 

　　（新都伯玉汪道昆 撰　琅琊敬美王世懋 评　西湖林宗沈、泰元标、李光阳 阅） 

　　〔末上〕【画堂春】（花间素女抱云和，传来一曲阳阿。金钗乍坠舞婆娑，妒杀青娥。肯信风云气少，浪言儿女情多。风流京兆有遗歌，胜事如何？） 

　　籍籍张京兆，金杯映翠眉。 

　　闺中行乐秘，少有外人知。 

　　（〔生张京兆朝衣上，净、丑从人，小生童子同上〕） 

　　【金珑璁】鸣珂春色里，紫宸犹带朝晖。驰道上，晃朝衣。 

　　（剑佩声迟玉墀步，衣冠身染御炉香。卢家少妇多愁思，海燕双栖玳瑁梁。自家京兆尹张敞是也。早起趋朝，正逢赐沐。重以细君燕婉，兼之淑景舒迟。退食自公，征歌选妓。任取红妆照夜，不须绛帐藏春。如今策马还家，杜门谢客，且与内子游赏一回，多少是好。〔净、丑〕已到宅门，请相公下马。〔生下介〕左右回避！〔净、丑应下〕〔生〕应门何在？〔小生〕有有！〔生〕你可在门前候，但有客相访，只说是相公朝省未回。〔小生〕理会得。〔生〕待我且归外寝，解了朝衣，然后入去。正是：退朝花底散，归院柳边迷。〔并下〕 

　　〔旦更衣，侍儿持镜台黛笔上〕） 

　　【前腔】绮疏人睡起，海棠初破新枝。红润处，湿胭脂。 

　　（春眠不觉晓，处处闻啼鸟。夜来风雨声，花落知多少？妾身少事京兆，累封夫人。且喜燕尔宜家，螽斯传誉。今日相公朝谒，此时还未归来，晓起慵妆，蛾眉懒画，不免倚阑而望，伫立片时。） 

　　【懒画眉】开帘一片落花飞，好鸟吟春别院啼。双双来上合欢枝。青鸾何事飞难至？却教我玉镜台前懒画眉。 

　　〔生更衣上〕 

　　【前腔】春风人面画栏西，红艳凝香未可持。看他妆成欲罢思依依。〔旦〕（嫣然，你问相公回来也未？〔贴〕问姥姥，相公回来未？〔内应〕相公回来了。）〔生〕凭阑问道人归未？眇眇愁余淡扫眉。 

　　（〔旦〕呀！端的相公回也。〔生〕夫人，你膏沐妆成，娥眉不扫，却为何来？〔旦〕迟君不来，留此以待君耳。） 

　　【前腔】王孙归路草萋萋，绮陌香尘咫尺迷。况是绿肥红瘦断肠时。含颦独坐无情思，等待郎描初月眉。 

　　（〔生〕好好，将彩笔来。〔持笔介〕） 

　　【前腔】淡妆浓抹两相宜，阁笔平章有所思。可怜颦处似西施。〔画眉介〕试看两山排闼青于洗，争似卿卿翠羽眉。 

　　（〔旦索镜自照介〕呀！真个曲如新月，淡似春山。非出君手，安得有此！〔生〕闺门之内，夫妇之私，何必称谢。〔旦更衣介〕相公万福！〔生〕夫人拜揖！〔旦〕相公今日休沐，正好探春。已曾分付内庖，治具青阳别业，未得当意否？〔生〕别业虽是胜地，不若后阁洗妆楼上，更觉风日宜人。〔旦〕是是。叫女乐每，笙歌鼓吹前行，同到洗妆楼上去。〔贴〕女乐每出来！〔内应介〕〔小旦二人，净、丑执乐器上〕选妓随雕辇，徵歌出洞房。相公夫人叩头。〔贴〕相公夫人要上楼赏春，你每奏乐前导。〔众应〕理会得。） 

　　【窣地锦裆】红楼十二彩云低，燕子归来旧垒栖。楼头杨柳斗腰肢，依旧长条拂槛齐。 

　　（〔贴〕告夫人，楼上筵席，已完备了。〔生〕你看，风吹绣幌，日上金铺，楼中是好风景也。〔旦〕将酒过来。〔送酒介〕） 

　　【画眉序】芳树亚帘衣，景物依稀解人意。见黄莺并翼，紫燕双栖。百年中燕婉良时，重阁上融和淑气。〔合〕玉楼别是人间世，何须用凤鸟于飞？ 

　　〔生送酒介〕 

　　【前腔】潘鬓未成丝，莫向青皇问花事。正啼残杜宇，开到荼突。浮云外地胜三归，香雾里妆成百媚。〔合前〕 

　　（〔生〕酒且从容，着女乐每斗草耍子。〔众应〕理会得。〔作觅草介〕〔小旦〕觅草才生蕙，〔小旦〕探春已落梅。〔净〕今年花事早，〔丑〕应为鼓声催。〔众〕告相公，觅草来了。〔生〕霓裳羽衣同给事我。〔净、丑介〕阳阿、激楚给事夫人。〔小旦二人介〕嫣然，以司正行酒。〔贴旦介〕〔生〕我有万年松。〔旦〕我有千年柏。〔贴旦〕好好！这是松柏长青，请相公夫人同饮偕老酒。〔饮介〕〔合〕玉楼别是人间世，何须用凤鸟于飞。〔旦〕我有芝草。〔生〕我有兰草。〔贴〕好好！这是芝兰竞秀，请相公夫人同饮多男酒。〔饮介〕〔合前〕〔生〕我有龙苒。〔旦〕我有凤尾。〔贴〕好好！这是龙凤呈祥，请相公夫人同饮太平酒。〔饮介〕〔合前〕〔旦〕也罢，你每自斗，输者罚一巨觥。〔众应〕理会得。〔小旦〕我有杜鹃。〔净〕我有蝴蝶。〔贴〕一花一草，却不是对。〔净〕你不知：“庄生晓梦迷蝴蝶，望帝春心托杜鹃。”正是对。〔贴〕也罢。〔小旦〕我有卷耳。〔净〕我有断肠。〔贴〕这也答不来！〔净〕你不知：“采采卷耳，不盈倾筐。嗟我怀人，岂不断肠！”〔贴〕霓裳输了，罚一巨觥。〔净跪饮介〕霓裳受罚。〔丑〕我有益母。〔小旦〕我有宜男。〔贴〕好好！不因益母，安得宜男。〔丑〕差了！我还有合婚。〔贴〕如何又要合婚？〔丑〕不是合婚，安能益母？〔贴〕也罢。〔丑〕我有金精草。〔小旦〕我有金光草。〔贴〕这个却好！〔丑〕我每斗得精光，却没有了。〔生〕且住罢，阳阿、激楚奉曲，霓裳羽衣奉酒。〔二旦〕） 

　　【前腔】觅草过楼西，拂袖时闻百花气。见蜂衙初放，蝶梦犹迷。任从他树下成蹊，争似恁枝头并带。〔合前〕 

　　（〔生〕霓裳羽衣奉曲，阳阿、激楚奉酒！〔净丑〕） 

　　【前腔】少小在深闺，云鬓分行斗明媚。喜叨陪供奉，常侍光仪。锦模糊石竹罗衣，金婀娜山花宝髻。〔合前〕 

　　（〔生〕阳阿、激楚，同舞一曲，再奉一卮！〔小旦起舞，与净、丑合唱〕） 

　　【滴溜子】歌声细、歌声细，悠悠落梅。腰肢细、腰肢细，盈盈柘枝。莫惜玉楼人醉，帘钩落照移。追欢未已，正歌梁缭绕，舞袖低垂。 

　　〔生旦合唱〕 

　　【双声子】芳林里、芳林里，双玉壶，千金倚。朱门里、朱门里，士女竞秋千戏。春日瞑、春日瞑，暮雀知、暮雀知，看高枝拣尽，深树先栖。〔生〕 

　　【尾声】平章花月真吾事，谈笑风云自有时，〔合〕莫笑闺中儿女慈。 

　　准拟今春乐事浓，青鸾飞入合欢宫。 

　　舞低杨柳楼心月，歌罢桃花扇底风。

●再生缘　　（明）王衡 撰 

　　（蘅芜室 编　西湖季英沈士伸、仕乔黄士佳 阅） 

　　△第一出 

　　（〔扮李延年冠带上〕恩泽初承政未涯，冠贝带贵堪夸。容华田窦都消歇，戚畹今来第一家。某，李延年是也。女弟李夫人，自幼入宫。主上好生宠幸。推恩外戚，封兄李广利为侯，某为协律郎。某聪慧天成，颇知音律。主上常命司马相如为乐章，命某谱入弦曲，无不当意。只今贵幸无比哩！只是我那女弟，年来多病，未见痊安。这几日闻得十分沉重。某见为侍中，出入无禁，不免请了母亲，去探问安否。须索走一遭来也！〔下〕〔旦扮李夫人病容，宫女扶上〕一自当年受主恩，春风笑语却温存。可怜薄命偏多病，寂寂深居闭院门。妾身，李氏是也。选入汉宫，今为夫人。蒙圣主之宠光，为六宫之领袖。但恨福过灾生，染成此病，已经三年。圣主为我衣不解带，药必亲尝，露体迎寒，偎身送暖，煞也多情哩！奈我病入膏盲，一时难起。近来愈加沉重，如何是好？正是那“红颜胜人多薄命，莫怨东风当自嗟”。） 

　　【越调斗鹌鹑】闷恹恹雾琐蛾眉，乱纷纷蓬飞螓首，情惨惨寂似悲秋，困腾腾昏如中酒。终日价枕藉缘深，孤眠生受。（〔宫女〕娘娘且请进些早膳。）〔旦〕我待要强充肠，却早也难下口，须不是好纤腰学饿的宫娃，却便如拒嗟来忍饥的野叟。 

　　（〔宫女〕娘娘如此不吃，怎生是好？这几日病症，果是如何？） 

　　【紫花儿序】〔旦〕我这病症呵，算将来针砭难及，汤熨难攻，药饵难投。怎做得观涛起色，那些个井夷犹。我这病儿，眼见得不济事也。休休！便是卢越人，也应难措手。想起来柔肠迤逗，把一个玉颜妃子番做了红粉骷髅。 

　　（〔宫女〕娘娘，请自宽心宁耐。外面却有人声，我把宫门开了，看有谁来者？〔扮李母同延年上〕老身李母是也。孩儿延年，同我入宫，探望女儿病症。早来到宫门咱。〔宫女通报，进见介〕〔母〕呀！你看瘦骨支床，奄奄待尽。我那女儿，好不痛杀我也！〔旦抬头看介〕呀！我道谁来。） 

　　【金蕉叶】猛听得一声声带怨含悲，俺只道六宫中鱼序鸳俦。（抬起头来，左回右盼，原来不是别人，）却是弟兄行和那生身亲母，（〔母〕孩儿，我见你有病，和你哥哥来看你哩。这几日轻重如何？〔旦〕母亲哥哥！要知你孩儿病症呵！）恰似战西风衰残杨柳。 

