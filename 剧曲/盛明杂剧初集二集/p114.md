<!-- { "loadSidebar": true } -->
　　（〔外袍幞上〕仲尼忧世接舆狂，臧穀虽殊竟两亡。独掩陈编吊兴废，窗前山雨夜浪浪。下官袁灿，字景倩，官拜尚书令仪同三司，即本号开府。宅宇平素，园亭宴如。坐有醉吟，门无杂客。虽加班剑卫兵以示宠，常著妙德先生以自况。不堪混俗，欲饮狂泉；为爱幽奇，直造竹所。今日闲居无事，不免举酒花前。左右的，看有甚相知来也。〔净官服上〕下官狄灵庆，字尔巢，官拜兰台令史，在袁老师门下。因蒙提拔，遂得进身。谁知咱舐痔吮痈，单则为趋炎附热。先生门第，一朝沧海桑田；弟子心肠，顷刻翻云覆雨。如今还有些势利，免不得赴他家趋奉一番。门上是谁？〔末见对揖科〕〔末〕门生狄老爹来了！〔入见科〕〔外〕尔巢，来得恰好！山茶未谢，海棠正开。请斋头小坐。看酒来！〔送酒科〕） 

　　【好事近】花近竹西楼，更前溪鱼拥香钩。傍花临水，依稀梦到瀛洲。悠悠。那花儿像人一般，试看万红千紫，分明向富贵绸缪。豪华趁东风去也。尽雕栏玉砌，半晌难留。 

　　（〔净〕请小二哥相见。〔外〕抱蕊儿来。〔末〕恰好小官人出来了。〔且抱孩骑犬过场科〕〔外〕骄养太过，致令弄犬，休笑休笑！〔净〕骑龙弄凤之兆，这有何妨。〔趋揖科〕二哥，狄灵庆奉揖！〔旦〕小官人年幼，欠礼了。〔下〕〔净〕老师，大哥文高公，十七而名满朝堂，二哥又磊落如此。一门麟凤，富贵绵绵。〔外〕尔巢，你不见这花，春荣秋悴。这富贵可长守么？〔净〕老师，花开旋谢，花谢还开。岂不闻树桃李者，春玩其华，秋食其实。） 

　　【榴花泣】于今桃李春色在枝头，邀转盻，待凝眸。离离著子报千秋，且年年玩赏丹丘。（〔外长叹科〕〔净〕老师，为何事邑邑？〔外〕我受本朝顾托，亲见权臣，将谋不轨。安能剪此仇雠？）〔净〕谁为寇仇？门生呵，纵鼙音震死甘先斗。（〔外〕这事体大，未可轻泄。）〔净低唱〕替师门默默除凶，为朝家小小分忧。 

