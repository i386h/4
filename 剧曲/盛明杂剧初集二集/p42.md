<!-- { "loadSidebar": true } -->
　　【好姐姐】他是皇家麒麟凤凰，华国手，还须天匠。建安词赋，伊人独擅场。〔合〕长瞻仰，归来旌节云霄上，怅望关河道路长。 

　　（〔小旦〕曾闻织女渡河，不意今日，有此良会。） 

　　【前腔】天孙离居自伤，弄机杼含颦凄怆。牵牛几许，今来河汉旁。〔合前〕 

　　（〔旦〕远看后车数十乘、从者数百人，想是帝子车从。我与你且在江湄缓步，慢慢等他。也知行路难如此，未会牵牛意若何。〔虚下〕〔生陈思王，净、丑中涓，外、末力士上〕） 

　　【神仗儿】王程鞅掌、王程鞅掌，君恩骀荡。歇马登高驰望，极目云沙烟莽，山历历，水汤汤。 

　　（谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。泛舟越洪涛，怨彼东路长。顾瞻恋城阙，引领情内伤。寡人应诏入朝，言归东国，方从伊阙，来到洛川。你看白日西驰，黄河东逝，车烦马毙，前驱不行。不免在此假宿一宵，多少是好。扈从诸臣，各宜就舍，明日早行。〔众应介〕谨奉旨。〔外末同下〕〔生〕你看云光未暮，风致颇佳。只着中涓二人，随我到阳林之下，纵步一会，散闷则个。〔净、丑〕理会得。〔生〕） 

　　【好事近】千骑出长杨，回首五云天上。孤身去国，伊阙几重岩障。临渊望洋，见沙头鸥鸟闲来往。（想我半生枉过，百事无成，怎如得那鸥鸟。）〔合〕问何如机事浑忘，一任取烟波消长。 

　　（行到阳林，足力稍倦，不免在此倚杖片时。〔生净丑下〕〔旦引小旦上〕侍儿，我和你到洲上，采芝去来。〔应介〕〔旦〕） 

　　【前腔】徜徉，步屧水云乡，且和伊采采中洲平莽。云英五色，芝草丛生弥望。猗兰暖香，折芳华欲寄同心赏。〔合〕涉江流已没红梁，具河舟又无兰桨。 

　　（〔生净丑上〕〔生〕竖子，那河洲之上，有一丽人，你得见否？〔净丑〕不曾见。〔生〕你每且猜他是何等女子？直恁如此娉婷。〔净〕我猜他又抱琵琶过别船，想是浔阳妓女？〔生〕不是。〔丑〕罗绮晴娇绿水洲，想是江汉游女？〔生〕不是。〔净〕清江碧石伤心丽，莫不是浣纱烈女？〔生〕也不是。〔丑〕环佩空归月夜魂，定是嫁河伯的鬼女！〔生〕胡说！你每凡胎肉眼，怎得见国色天香！你看那女子，翩若惊鸿，婉若游龙。荣曜秋菊，华茂春松。秾纤得中，修短合度。芳泽无加，铅华弗御。践远游之文履，曳露绡之轻裙。体迅飞凫，飘忽若神。凌波微步，罗袜生尘。仿佛若轻云蔽月，飘飘若流风回雪。动无常则，若危若安。进止难期，若往若还。含辞未吐，气若幽兰。华容婀娜，令我忘餐。若非水月真人，定是玉天仙子！他在那壁厢立地，不免敛容少进，存问一番。〔旦〕侍儿，帝子玉趾亲来，妾身且立下流，待他相见。〔生〕竖子，你传言与仙子：寡人欲接令颜，倾盖数语，肯相容么？〔传介〕〔旦〕侍儿，你传与君王：既辱先施，愿承颜色。〔传介〕〔生〕如此，就请相见。〔相见介〕〔生〕久抗尘容，叨陪文履。幸兹神遇，甚惬夙心。〔旦〕雅闻令誉，快睹光仪。敬拜下风，愿当末照。〔生〕寡人陈思王曹植，应诏入朝，毕事之国，愿闻仙子起居。〔旦〕妾乃洛水之神，居此数千年矣。〔生〕吾闻洛水之神，乃伏羲氏之女，名曰宓妃。不知是否？〔旦〕王言是也。〔生起介〕灵妃安坐，寡人少违。〔旦〕请王自便。〔生背语〕你看宓妃容色，分明与甄后一般，教我追亡拊存，好生伤感人也。） 

　　【泣颜回】归路洛川长，见佳人姣丽无双。蛾眉宫样，容华如在昭阳。你看雎鸠尚然有偶，吾曹何独无缘？临风悼亡，忤愁心匹鸟河洲上。 

　　〔合〕叹陈人何处归藏？对灵妃愿与翱翔。 

　　（〔旦〕你看帝子，一见颜色，十分沉吟，教我无语自伤，有怀莫吐。） 

　　【前腔】悲凉人世苦参商，（想当初呵），心违凤卜，宠夺椒房。（〔生〕吾闻神人异道，不得相干。不意寡人有此良觌。〔旦〕妾慕君久矣，）多君倜傥，照人前玉质金章。（论君家文艺呵！）真个是人文纪纲，发天葩扬马还谁让。〔合〕几年间展转兴思，一霎时盼睐生光。 

　　（〔生〕子好芳草，岂忌尔贻。此间既无绍介，又乏蹇修。羁旅之人，无以为好，愿解怀中佩玉，少效区区。〔旦〕“美人赠我琼瑶琚，何以报之明月珠。”妾身愿奉明珰，以酬令德。〔生〕得此简珠，敢不怀德。〔旦〕服兹良玉，岂敢忘情。〔生收介〕呀！是好明珠也呵！） 

　　【解三酲】谁探取玄珠象罔，抵多少杂佩琳琅。我比他、英英玉色连城赏，他比我、炯炯珠胎照乘光。且休疑江妃曲渚遗交甫，端的是神女阳台荐楚王。〔合〕分明望，犹疑梦寝，恐涉荒唐。〔旦〕 

　　【前腔】邂逅逢、东都才望，殷勤献、南国明珰。我思他、怀中密意频观望，他思我、耳畔佳音远寄将。只怕他洞房佩冷愁无极，能勾合浦珠还乐未央？〔合〕分明望，心同泽畔，迹异浔阳。 

　　（〔小旦〕告娘娘你看空山晚翠，古渡昏黄，日云暮矣！请娘娘还宫。〔生〕才得相逢，安忍遽别？〔旦悲介〕妾身虽以私心自效，终难以遗体相从。侍人促行，就此告别。幸王自爱，永矢不忘。〔拜介〕） 

　　【五更转】意未申，神先怆。东流逝水长。晨风愿送，愿送人俱往。落日泣关，掀天风浪。丹凤栖，乌鹊桥应无望。梦魂不断、不断春闺想。妾身从此别去呵！〔合〕寂寞金铺，萧条尘网。 

　　（〔生〕呀！灵妃端的去了。离别永无会，执手将何时？〔旦〕“王其爱玉体，永享黄发期。”君王尊重。〔旦小旦同下〕〔生〕可怜素手明于雪，只恐回身化作云。洛神既去，寡人神驰力困。我想那孤馆独眠，怎捱到晓？） 

　　【前腔】结绮窗，流苏帐。羁栖五夜长。无端惹得、惹得风流况。半晌恩私，千回思想。（想那洛神临去之时呵！）颦翠眉、掩玉襦增惆怅。（他既去呵，）好似天边牛女遥相望。〔合〕一苇难杭无如河广。 

　　（竖子，今宵无限忧思，应难成寐。你每与我秉烛达旦，待我作赋一篇。〔净、丑〕只今深宫传烛、别院焚香，已多时了。请大王早回。〔生〕是如此。） 

　　欲归忘故道，顾望但怀愁。 

　　谁令君多念？自是怀百忧。


●络冰丝　　（明）徐翽 撰 

　　（西冷野君徐翽 撰　林宗沈泰 评　逸周骧、韩君徐翃 阅） 

　　正名沈休文竹窗消夜雨， 

　　奇女子风里络冰丝。 

　　（〔生扮沈休文上云〕十年多病是休文，瘦比湘天一抹云。看尽前溪歌舞地，痴心只爱凤凰裙。小生沈约，字休文，吴兴人也。左目重瞳子，聪明过人。青史为厨，红愁作担。天生就骚情赋骨，随他半幅纸、半点墨，当值千金；人道我病种诗狂，遇着九十春、九十秋，难消寸晷。闲来无事，欲将那诗家这几个韵儿，像萧何造律的一般，作下不刊之典，任从他聪明后辈，十分颠倒，也跳不出我这圈子哩！〔翻书介〕呀！你看古人诗，都是些涩声哑韵，拗折些儿。问他吟得惯、吟不惯。待我改订咱。〔作拈管介〕自古道字经三写，乌焉成马。如今闽中人说话，恰如禽鸟儿钩辀格磔的，知道个什么宫、商、角、徵、羽！此事还推我三吴是个圣手。呀！正欲拈毫，天又黑下来。叫倈儿掌灯者！〔倈儿执灯上云〕小子生来多吃力，洗砚烹茶兼应客。晚头正要睡些儿，又只听门外雨声响滴滴。相公，灯在此！〔生云〕掩上竹扉，你自去罢！〔倈应下〕〔生云〕咳！你听窗楞上淅淅飒飒的，好闷人也！我想清风明月，不用一钱，却人人会消受。似这般夜雨空阶，秋灯瘦影，偏是咱读书人耐得，也偏是咱读书人耐不得。说道个点点不离杨柳外，如今这杨柳也都衰了；又道个声声只在芭蕉里，如今这芭蕉也都败了。天呵！自是休文多情多感，不干风月。〔挑灯起介〕灯儿灯儿，你也愁着我咱。） 

　　【北双调新水令】沈郎多病不胜衣。衬残灯尽是那怨魂愁气。西窗连夜雨，东壁数行书。写出伤悲，单则道布帘下、笔床里。 

　　（如此天气，怎生得个人儿，与他攀今吊古？十分愁却也消得几分。正是：何当共剪西窗烛，却话巴山夜雨时。〔旦素衣持络具行上〕） 

　　【南步步娇】细雨丝丝吹愁去，着手情牵系。随风引络些。（〔生听介〕夜静更阑，有谁人行走？）〔旦做开扉介〕待把竹户轻敲，惹动迎风句。（沈郎！沈郎！〔生云〕谁唤小生也？）〔旦进见介〕寂寞掩荆扉。（〔笑云〕你道我是谁？〔生云〕小生未解哩！）〔旦〕教君家猜不透三粳米。 

　　（〔生云〕小娘子！你昏黑迎门，手中又拿着个络丝之具，可是甚意儿？〔旦〕这也有个意思。比似你文士每，趁口说个锦心绣肠。若论掌中龙凤，还让我女娘行哩！〔生〕） 

　　【北折桂令】女娘行绿瘦红肥，说甚么薛氏神针、苏蕙璇玑。买春风花底青钱，动秋思桥边乌鹊，唱新歌柳外金衣。一分愁一分闷，娇娇滴滴。千首诗千日酒，娣娣姨姨。（〔旦云〕郎君固多情。妾有一件希罕的事，待郎君觑者。）〔生唱〕偌大希奇，着甚惊疑，多只为趁月牵丝，因此上带水拖泥。 

　　〔旦坐门外引络介〕 

　　【南江儿水】错送鸳鸯被，空裁蛱蝶衣。（〔生〕好怪好怪！这雨儿一条条都络做丝一般，令我洞心骇目！）〔旦〕夫人那用三盆礼，只这封姨做得三姑比。蛾眉儿莫待三眠起，唾手功成千缕。（〔生〕丝断了！〔旦〕不断！不断！）〔作就口续丝介〕素口缠绵，胜却鸾胶凤髓。 

　　（〔起赠生介〕此谓冰丝。赠君造为冰纨，以消烦暑耳！〔生看喜介〕小生博览群书，未识天地间有此异品。小娘子真神人也！） 

　　【北雁儿落带得胜令】说甚么夜招凉，滚将明月珠。说甚么晓生寒，摘了菱花蒂。便做笑谈间玉屑霏。那里讨转眼处金梭掷？似你个当户染春机，愧杀络丝娘窗下啼。喜儿家妙手才无匹！您可也伊丝带有余。冰肌！沾着个怯书生多风致；天衣！消受个俏娘行赠品题。 

　　（〔旦云〕郎君岂不闻使天而雨珠，寒者不可以为襦。如今却穿得他着了。可是真的、假的？有价的、没价的？〔生云〕小娘子！世间多有那不平的事。譬如呕丝之野，终日向自己口中，一丝丝放出来。到底遮不得寒，盖不得己。就是有用的，也化为无用的。如小娘子这般工巧！烛未及跋，便盈数两。就是无用的，也化为有用的。那有定论？〔旦〕） 

　　【南侥侥令】奇珍聊赠你，高论太愁予。且把这冰绡清心髓。莫只恨满腹文章不疗饥。 

