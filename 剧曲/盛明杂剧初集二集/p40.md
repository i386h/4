<!-- { "loadSidebar": true } -->
　　【得胜令】便做道残生随白鸥，也须有江汉一归舟。你这里冠冕通南极，俺自有乾坤到十洲。（〔生〕你怎轻丢了我去？）〔昆仑〕轻丢，谪满也难相候。（〔生〕我夫妻好忧也！）〔昆仑〕休忧，愿你夫妻们直到头、夫妻们直到头。 

　　（〔郭令公众从上〕左右的！催动车马，寻着昆仑者。〔昆仑〕） 

　　【沽美酒】架高车，鸣绛驺；架高车，鸣绛驺，莫不是追韩信那萧侯？（〔郭〕不是追你，来送你。〔昆仑〕这的是送客逢春可自由。郎君小娘子，见令公者。〔生红绡见科〕向者多蒙不杀之仁，得效于飞之愿，报恩何所，负罪实深。〔郭〕前事俺原说不究了，此来只为饯昆仑也。〔昆仑〕则道你不索也闲穷究，却原来出青门饯行酒、出青门饯行酒。 

　　〔郭〕你勇力超人，智谋绝世。我荐你做个羽林郎了，你怎生又去也？〔昆仑〕不劳了。） 

　　【川拨棹】哎！你要俺戴南冠，学楚囚；戴南冠，学楚囚，分明是豢神龙，烹走狗。饶着他灭项兴刘，钓渭兴周，借箸前筹，拜将封侯，这都是擎天妙手！则落得灞桥边吊衰柳。 

　　（郭令公，你原是那武曲星。天遣你来佐中兴的圣主，数十年功垂竹帛，名播华夷。仙路非遥，光阴有限，早讨个急流勇退也！俺郎君受你的大恩来，老奴以此代报者。） 

　　【太平令】识时务闲中罢手，讨便宜忙里抽头。也须要关前顾后，那些个天长地久。你呵到如今得休好休，挂风帆得收好收，呀！急须防江心船漏。 

　　（〔郭〕承指教，俺也就辞官入道了。〔昆仑〕郎君，你本是玉皇殿上金童。小娘子，你本是王母筵前玉女。宿缘未断，双谪人间。今既完五百年之冤家，须当结三千岁之正果。苦海无边，回头是岸！牢心记者。） 

　　【七弟兄】劝着你早修，叶落要归秋，下场头，见死也无人救。你双名儿仙籍在高头，好乘鸾归去天风后。 

　　（〔生红绡〕我夫妇也不乐人间，就要去双修了。〔昆仑〕朝廷也须一谢者！〔上拜科〕） 

　　【梅花酒】正衣冠，拜冕旒。正衣冠，拜冕旒。双凤阙，五云楼，调玉烛，固金瓯。〔拜郭科〕愿汾阳镇九州，好分破帝王忧，〔拜生科〕谢郎君问旧游，心去也意难留！ 

　　【收江南】呀！则野草闲花满地愁，看朝夕催人易白头，青山历历水悠悠。俺真成浪出游，真成浪出游，乌飞兔走天地一虚舟。 

　　（老奴就此去也！后会有期，珍重珍重！〔生〕你此去伐毛换髓，变姓逃形，我何处会得你着？〔昆仑〕十余年后，但向洛阳市中，问那卖药的就是了。） 

　　【清江引】紫腾腾剑气冲牛斗，华表归来后。人民半已非，城郭何如旧，你则向那洛阳街寻药叟。


●兰亭会　　（明）许潮 撰 

　　（巴蜀升庵杨慎 编　西湖林宗沈泰 评　武林孟弢朱炜、尧臣黄之尧 阅） 

　　【一枝花】〔生扮王羲之上〕新烟生远峤，旭日鸣娇鸟。绿树已藏，鸦红将少。春思悠悠，何处开怀抱？惟有兰亭好。约友乘时，向翠微深处芳樽倒。 

　　【忆秦蛾】（莺声碎，幽禽啼破幽人睡。幽人睡，海棠谢尽君知未？及时行乐休空废，长安诸妙多风味。多风味，暮春佳节，兰亭修禊。念吾非别，乃王羲之，字右军是也。今日三月上巳节令，谢安石、殷深源、褚季野诸妙，相约于会稽兰亭，以寻古人修禊事。王才何在？〔副末上〕谢却红英园浅淡，舒开绿叶院幽沉。昼长人困无他事，惟有吟诗与操琴。王才在此。〔生〕我今日要去兰亭赴会。你可收拾合带物件，令五绝背着，随去是好。〔副应向内唤五绝，丑内应科〕不在了！〔副〕那里去了？〔丑内应〕栽头发去了。〔副〕快来快来！〔丑扮秃麻齁矮状人上〕人皆称我为“五绝”，看来真个生得彻！脸麻不见皮，头癞长流血。喉如咽气蟆，身似胀肚蝎。又会舞，又会唱，又会说，又会家主根前讲唇舌。市人见我喜，亲戚见我悦。姐儿见我便留歇。〔副打科〕你好个模样！姐儿爱你作甚？〔丑〕他不爱我财，他不爱我帛，只爱我像个娘错鳖！〔副笑科〕娘错鳖，是个人的子了！这倒做得过，做得过！唤你出来无他。相公要去兰亭赴会，将这瑶琴一张、围棋一副、古诗一部、文房四宝、手卷册叶，交付与你。〔丑〕我两只手，如何拿得这些物件？央及你替我分一件儿。〔副〕你把那一件分与我？〔丑〕把册叶中这个碑文，交在你身上罢。〔副〕休胡说！你尽驼着。〔丑〕你既不肯，我做个人样驴子驼去罢！〔丑作驴驼科〕〔副〕收拾齐备，相公请往。〔生〕牵马过来！〔骑行科〕） 

　　【南懒画眉】玉骢款款出城，只见绿水平桥花满川，东风袅袅袅吟鞭。呀！这马如何到酒家门前，嘶得这等甚？想因沽酒楼拴惯，特地骄嘶过馆前。 

　　【前腔】〔副〕劝君休惜买花钱，春色辞人去不还，暖风十里丽人天。（呀！梨花院内，笑语声喧，乃秋千也。且慢行着，慢行着！）只听得秋千墙内佳人笑，却不知墙外游人驻锦鞯。 

　　【前腔】〔生〕杏花村里鼓喧阗，那更摇拽晴风酒幔褰，遥瞻绿藻荡湖烟。（呀！这小舟都往何处去的？〔副〕都是运酒肴兰亭去的。）〔生〕只见小舟能荡浆，想是运送筵前酒似泉。 

　　【前腔】〔副〕长堤桃杏烂如燃，迟日江干锦缆牵，牙樯慢动是谁船。（呀！原来是谢相公、殷相公，同舟赴兰亭去了。）只见帆影碧空现，好一似当年李郭仙。 

　　（告相公，此间是兰亭了。请下马。〔生下马科〕这般崇山峻岭，茂林修竹。清流急湍，映带左右。真好个地势！〔副〕相公，喜今日天朗气清，殊异朦胧景色。又好个天时，奇哉奇哉！远远望见群贤来了。〔生扮谢安，正末扮殷浩，外扮褚裒同上〕） 

　　【满江红】〔谢〕春暮江山花荏苒，晴岚乍敛。见芳草池塘飞新燕。〔殷〕袍试轻罗寒尚峭，扇裁素缯凉生浅。〔褚〕尘嚣不到白云丛、开清宴。 

　　（〔众相见各念一句科〕九十韶华疾似梭，半因风雨误吟哦。今朝雨霁风仍细，不饮春光可奈何！〔生〕我辈今日，乃文字之饮。各说一个上巳故事侑酒。〔众让酒先谢科〕〔谢〕昔周公营邑，三月上巳日，会百官于洛水之上。因流水以泛酒，故逸诗有云：羽觞随波。今日虽非洛邑，惟愿羽觞随波。〔众〕最好！〔谢〕） 

　　【南驻云飞】曲水流觞，波送花香。逐酒香，风细生纹浪，鸟媚供清唱。（茶，）胜迹久荒凉。几星霜，洛邑兰亭，千载同一赏，莫使周人独擅芳！莫使周人独擅芳！ 

　　（〔酒到殷科〕〔殷〕昔秦昭王三月上巳，置酒河曲。有金人自东，水心捧剑曰：令君制有西夏。及秦霸，乃因其处，立为曲水。今日虽不敢望金人出于水心，尚期德星聚于天表。〔众〕好好！〔殷〕） 

　　【前腔】水现金人，盛集衣冠传自秦。宾主皆豪俊，经史腾谈论。（茶，）归去奈何春。且开颦，纵没金人，也有德星分，莫使秦人独擅名！莫使秦人独擅名！ 

　　（〔酒到褚科〕〔褚〕昔者王济、张华、裴頠，三月上巳，会于华林园。张述汉魏事。裴述前言往行，播扬一时。今日虽无张裴在座，然喜谈古今者，岂少于二公哉！〔众〕确论确论！〔褚〕） 

　　【前腔】慨昔华林，此日名贤曾盍簪。碑篆苍苔甚，台榭行潦浸，陈迹不堪寻。漫沉吟，物换人非，且尽杯中饮，（今日华林，与昔如之何？）只落得门锁松筠满院阴，门锁松筠满院阴。 

　　（〔酒到王科〕〔王〕昔石季伦于此日，会宾于金谷园。赋诗不成者，罚酒三觞。今日虽非季伦之富，行酒之罚，愿如金谷之数。） 

　　【前腔】金谷楼头，绕翠堆红锦一丘。宝鼎沉烟臭，绣幕流苏绉。茶！金屋贮娇柔。不堪游，富贵东流，惟有堤连柳，（今日金谷，比昔日何如？）只落得残日蝉声送客愁，残日蝉声送客愁。 

　　（〔众〕今日盛集，我等吊古已毕。幸右军在座，才艺人也。愿丝桐一曲，共赏清音。〔王抚琴科〕〔众〕此乃高山流水之操。伯牙复生，不能出其右矣。〔殷〕愿与右军相对一局，以消永日。〔王殷对局〕〔众观科〕呀！殷深源负矣，右军真国手也！奕秋再生，亦当敛手。〔褚〕久闻右军草书，天下称独步。请书兰亭盛集，扁于此亭，以垂不朽。〔王索纸笔作书科〕〔众叹介〕真所谓铁画银钩，苍颉之后，一人尔！〔谢〕书以写意，图以绘形。右军挥扫一图，以成此景。〔王作画科〕〔众叹介〕此仙笔也！兰亭之景，不在会稽，而在此尺楮之间。奇绝奇绝！〔众〕有扁有图，无文以纪之，非完美也。愿右军勿吝珠玉，以光斯会。〔王让科〕此非羲之能也，惟大方家可以当之。〔众〕惟先生建中和之极，金声而玉振之，愿勿固逊。〔王〕既不允所辞，勉强塞白。甘取班门弄斧之诮。〔众〕既然见允，我每奉润笔一杯。〔王饮酒作援笔科〕） 

　　【北双调新水令】永和九载暮春时，会稽阴兰亭祓禊。崇山修竹绕，秀水茂林围。盛集衣冠，远近群贤至。 

　　【驻马听】急湍清漪，曲水萦回泛酒卮。列依其次，只见气清天朗碧参差。骋怀游目乐无涯，一觞一咏情何极。惠风徐吹，仰观俯察皆真趣。 

　　【沉醉东风】想趋舍静躁两岐，叹彭殇寿夭难齐。或放形骸天地间，或悟言于一室内，论君子当欣于所遇，死生亦大矣！后之视今，犹今之视昔，其亦将有感于斯。 

　　（拙作苟完，愿诸公勿哂。〔众〕奇才奇才！文不加点。） 

　　【雁儿落】〔谢〕这便是锦心儿宣金玉辞，绣口儿唾珠玑字。读之使神鬼惊，听之觉毛发刺！ 

　　【得胜令】〔殷〕铺叙得首尾不支离，包涵得深邃多滋味。风云变，俄顷间；波澜沛，呼吸际。体格儿周密，似漱玉泉珠沸。气势儿豪奇，若干将剑吐霓！ 

　　【折桂令】〔褚〕可正是文章巨擘，典诰之仪，雅颂之匹。压倒曹刘，陵轶班马，晁董争驰。峰若高、水若深、江山增美；禽改名、树改色、花鸟生辉。誉播华夷，事布东西，一会兰亭，千古芳遗。 

　　【滚浪煞】〔生〕（呀！）我只见暮云生，日在桑榆。新月上，鹤返松枝。青嶂暝烟迷。古寺侧，弁倾欹，殽核狼籍，仆马喧嘶。这其间醉的醒的，歌的舞的，一齐儿携手同归。呀！莫待迟，莫待迟。 

