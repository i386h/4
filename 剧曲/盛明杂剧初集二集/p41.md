<!-- { "loadSidebar": true } -->
　　（〔生〕五绝来收拾文房四宝！〔众〕盛价如何唤做“五绝”？〔生〕因他秃绝、麻绝、齁绝、矮绝，又且油绝，故唤做“五绝”。〔众〕今右军棋绝、琴绝、书绝、画绝，兼为文章又绝。亦是五绝。可谓有是主而有是仆矣！〔众作笑科〕天色将晚，我辈回罢。） 

　　右军潇洒出风尘，会集兰亭赏暮春。 

　　曲艺文章俱冠绝，须知东晋有全人。


●龙山宴　　（明）许潮 撰 

　　（楚中时泉许潮 编　海阳长吉黄嘉惠 评　西湖无功王元功、扬甫钱肇科 阅） 

　　（〔外扮听事官上〕一架晴烟万缕霞，蝶团蜂队舞交加。秋空雨霁山如沐，偏我登临吟眺赊。小官是桓都督府中听事官是也。俺大元帅今日置酒龙山，召僚佐续登高会。不免传示诸参佐，各具戎服，先期早待。〔向内叫科〕诸参佐官早上！〔小生扮王珣上〕） 

　　【金珑璁】重阳风雨恶，登临无奈天何。徙倚杖，望卷阿。今朝青嶂出，蓐收洗濯云萝。登绝巘，把天摩。 

　　（下官姓王，名珣，见为桓府主簿，军中号为“短主簿”。今大将军召游龙山，先此等候则个。〔末扮郄超上〕） 

　　【前腔】黄花盈把握，秋山胜事方多。嗟薄景，若颓波。长绳挂天柱，莫系西下羲和。戎务隙，且游歌。 

　　（下官姓郄，名超，见为桓府参军，人号为“髯将军”。今元帅召游龙山，先在此等候则个。〔外扮孙盛上〕） 

　　【夜行船】雨霁风恬秋色晓，菊砌外尚有余娇。赤叶飘摇，白云缥渺，眼底更添清妙。 

　　（下官姓孙，名盛，见为桓府司马。今元帅召游龙山，先在此等候。〔净扮孟嘉上〕） 

　　【前腔】潦倒诙谐人莫晓，凡鸟内那识人豪。颠倒英雄，睥睨天地，浑俗且随笑傲。 

　　（下官姓孟，名嘉，桓府参谋是也。吾见桓公，专震主之威，执倾国之柄。人皆畏敬，恃如泰山。嘉独藐之如冰山一般。今召登龙山，未免同众偕往则个。〔众见科〕〔生扮桓温，簪缨貂蝉。左右开喝上〕） 

　　【西地锦】龙斗五湖云扰，岳降英物风标，骄胡百万归清啸，且休兵按甲逍遥。 

　　（晋鼎倾危孰敢安，青年拜将古今难。黄金台上从容坐，百万貔貅仰面看。念吾乃驸马都尉都督大元帅桓。前日重九，欲与僚佐登龙山游宴，为风雨所阻。今秋光新霁，重申前约。听事官！诸僚佐齐了不曾？〔丑〕俱在外听候。〔众进见致恭科〕〔生〕诸君既集，即便偕往。此间便是龙山了！〔登山科〕〔生〕） 

　　【南排歌】丹桂余香，黄花正妍，娲皇炼出瑶天。嶙峋古石吐晴烟，峭壁千寻挂玉泉。〔合〕凭熊轼，按马鞯，翱翔直上翠峰巅。红尘隔，碧落连，今朝端拟白云眠。 

　　【北寄生草】〔外〕这山春也有三眠柳，夏岂无十丈莲。芙蓉秋水清光泛，梅花白雪寒姿灿，珍葩瑶草连霄汉。这龙山不是泰华山，愿将军戎马休轻散。 

　　（〔生〕谨受教。） 

　　【南排歌】石角钩衣，藤枝挂肩，深林冷欲装绵。荡胸云气起层岚，俯视乾坤若蚁旋。〔合前〕 

　　【北寄生草】〔小生〕这山也堪凿梯仙，洞也堪耕种玉田。憩松不用蒲葵扇，茹芝可当珊瑚饭，制荷不减云裘暖。这龙山不是不周山，愿将军休把蚩尤玩。 

　　（〔生〕王掾戒我勿玩敌。敬当佩服！） 

　　【南排歌】不断长风，轻袍袂褰，恍如羽化飞仙。遥观郡邑若青钱，半露苍烟屋数椽。〔合前〕 

　　【北寄生草】〔末〕这山盘三楚青无了，落三江影尚延。撑炎州半壁青天扇，摆长空万叠祥云现，喷紫岩飞瀑琼珠溅。这龙山不比岱宗山，愿将军且莫言封禅！ 

　　（〔生〕封岱山，禅梁父，是司马相如谀武帝之词。今海内兵戈未息，疮痍未起，焉敢效相如死后之谀？惶愧！惶愧！） 

　　【南排歌】衰柳残枝，时咽晚蝉，涧声暗泻冰弦。遥瞻落日下平川，烟暝孤村酒幔悬。〔合前〕 

　　【北寄生草】〔净〕这山瞻汉阙，愁肠结。望秦宫，泪眼漫。洛阳禾黍西风乱，铜驼王气朝云散，天津桥上鹃声唤。这龙山不是首阳山，愿将军休把夷齐赚！ 

　　（〔生怒科〕如参军之言，疑温有异志么？〔净〕闻君子爱人以德。嘉见将军素有大志，晋德虽衰，天命未改。愿将军永终臣节，无使老夫有西山之悲。〔生笑科〕甚哉！孟子之戆也。〔丑扮道士接科〕〔生问科〕此是绝顶玄宫也。正是：眼纵千岚外，风生一啸中。犬疑时嗅客，鹤熟不惊钟。道士，筵席设在何处？〔丑〕设在凌虚阁上。〔生〕道士，你可前导。〔丑导引上科〕〔生〕丹岩翠磴上无休，万仞青山百尺楼。〔净〕诸天合在藤萝外，昏黑应须到上头。〔生〕呀！大风起兮。云飞扬矣！诸君宜慎巾帽。〔众诨避风科〕〔吹落净帽，露出秃发。众诨科〕〔左右拾帽献生。生命藏帽科〕〔生登阁叹介〕一览众山小，狂吟万壑开。突兀东南障，山河何壮哉！〔北望流涕科〕使神州陆沉者，王夷甫诸人，不得辞其责矣！〔净〕公亲密椒房，权专柏府。正当戮力中原，使晋鼎反正。岂可效楚囚徒泣而已哉！〔生顾左右取酒科〕〔献净云〕适孟君戒我，莫学楚囚。今孟君之状，殆相类之。我每各举酒一杯，嘲他一番，多少是好。） 

　　【南驻云飞】木落惊秋，万簇烟林赤叶稠。戎务侵眉皱，诗思羁身瘦。（茶，）登眺暂舒眸，赤县神州，一个金瓯，玷缺谁之咎？〔指净科〕〔带笑唱〕且共对斜阳笑楚囚。 

　　【前腔】〔小生〕南雁悲秋，幕府深沉冷客裘。戎马今方构，花鸟谁能富？（茶，）联辔自追游，山净云收，徐步瑶岑，潇飒风褰袖，〔指净科〕〔作劝唱〕且共对斜曛劝楚囚。 

　　【前腔】〔末〕晴鹗横秋，冉冉寒烟远峤浮。坐与苍苔就，笑把茱萸嗅。茶，远渚眺寒鸥，云水悠悠，江景山光，似把壶觞侑，〔指净科〕〔作看唱〕且共对斜曛看楚囚。 

　　【前腔】〔外〕阴壑先秋，一派寒泉绕竹流。自掬清波漱，免惹红尘垢。茶，禾黍满西畴，黄雀娇柔，细菊斑斑，远壁开如绣，〔指净叹唱〕且共对斜曛叹楚囚。 

　　（〔净〕诸公以楚囚笑我、看我、劝我、叹我，我殊不解其意。待我告便来酬答。〔净告入厕科〕〔生令取帽，还净席上科〕〔净还坐，见帽笑科〕原来是风落吾帽，露吾短发种种，有类楚囚。故诸公以囚嘲之。今我也酬和诸公一杯。） 

　　【前腔】鹤发经秋，樗散堪乘莲叶舟。（〔生〕太乙真人莲叶舟，脱巾露顶寒飕飕。君殆以仙人自居。）〔净〕皂帽非吾偶，（〔生〕君薄管宁也。）〔净〕白接非吾首。（〔生〕君不屑山简也。〔净〕茶，）折角雨中求，（昔郭林宗遇雨折巾。今吾风吹落帽，可以同为美观也。）岸帻英雄，入眼今奚有？（今之人好修边幅。能岸帻不冠，开豁襟怀，如刘文叔延揽英雄者，几曾见哉？）莫盛饰冠裳似沐猴！ 

　　（〔生〕令卿自责，反自誉如此，足见敏捷。再进一杯！〔净〕吾不胜举白矣！〔生令乐工奏乐侑酒〕谚云：丝不如竹，竹不如肉。此言何如？〔净〕盖渐近自然尔。〔生〕可谓一言以蔽之矣！吾前者伐蜀，得一美女，善歌舞，发直委地。奈公主不见容，一向携在军中，先已令人随载于此。唤出来歌舞一曲，以奉诸君，以解酲困。〔净〕元帅置公主于家，携美人于军中，发立委地。以嘉论之，正不是长法也。〔众诨科〕〔正旦扮美人上，作泣科〕） 

　　【唐多令】国破与家亡，红啼杜宇伤。彩云裁就舞衣裳，镂月削成歌板，情脉脉，意茫茫。 

　　（念妾乃亡蜀主李君之女，为桓公老奴收作爱妾。奈公主妒悍不容，携随军镇。今请僚佐游山，载奴席间侑酒。正是：既在矮檐下，怎敢不低头。〔近前〕相公万福。〔生〕你可歌舞一曲以侑酒。〔旦背作羞科〕〔生作促科〕〔旦唱舞〕） 

　　【南楚江秋】空阶永蟋蟀，苍山泣鹧鸪，沉沉院宇秋光暮，神魂飘泊梦模糊，步倩人扶。银屏背倚娇无措，空生花样躯，空余雪样肤，谁能贮我黄金屋。 

　　〔劝酒科〕〔旦〕 

　　【孝白歌】肴八簋，酒百壶，相对秋山日已晡，行乐莫踌蹰。明朝有此无？阴晴难睹。 

　　〔生〕再唱一阕〔旦〕 

　　【楚江秋】婷婷鸳凤雏，夭夭桃杏株，凡花野鸟原非度。盈盈红泪湿罗襦，听彻铜壶。柔肠万截愁难诉，白璧已见瑜，绿珠羞自呼，谁能再把胡笳续？ 

　　〔劝酒科〕〔旦〕 

　　【孝白歌】青青柳，短短蒲，今日芳菲明日枯，造化本乘除。兵家有胜输，原无定主。 

　　【清江引】乾德镜儿半尘土，枉把蛾眉掳。愁暗锦江云，泪洒巫山雨。怨东风落花花怎语？ 

　　（〔净〕观这女子词中，剩有悲怨，元帅将焉用之？况妇人在军，军威不扬。不若去之，庶免女戎之患。〔生〕正是正是：日已落矣。筵席彻罢。） 

　　堪嗟日月鸟双飞，对景携朋步翠微。 

　　百遍登临浑是梦，斜挥不必泪沾衣。


●洛水悲　　（明）汪道昆 撰 

　　（新都伯玉汪道昆 撰　琅琊敬美王世懋 评　西湖野君徐、尧臣黄之尧 阅） 

　　〔末上〕【临江仙】（金谷园中生计拙，高阳池上名流，山公任放是良谋。歌声中夜发，酒债几时勾？） 

　　（汉水悠悠东到海，繁华总是浮沤，趁他未白少年头。樽前宜粉泽，座上即丹丘。部中更有一段新词，名〈洛神记〉。小子略陈纲目，大家齐按宫商。） 

　　帝子驰名八斗，神人结好重渊。 

　　邺下风流遗事，郢中巴里新篇。 

　　〔旦扮洛神上〕 

　　【步步娇】白蘋红蓼清川上，风起涛声壮。怀人各一方。脉脉穷愁、昭昭灵响，何处断人肠？斜阳烟柳凭栏望。 

　　（美女娇且闲，高门结重关，容华艳朝日，谁不希令颜。佳人慕高义，求贤良独难。众人徒嗷嗷，安知彼所观。妾身甄后是也，待字十年，倾心七步。无奈中郎将弄其权柄，遂令陈思王失此盟言，嘉偶不谐，真心未泯。后来郭氏专宠，致妾殒身，死登鬼录，谁与招魂？地近王程，宁辞一面。将欲痛陈颠末，自分永隔幽明。毕露精诚，恐干禁忌。如今帝子已度伊阙，将至此川，不免托为宓妃，待之洛浦。正是：汉主不须求地下，楚妃准拟到人间。明珠翠羽何在？〔小旦二人上〕川上孤鸳鸯，哀鸣求匹俦。我愿执此鸟，惜哉无轻舟。不知娘娘有何懿旨？〔旦〕今日渡河，欲与陈思王相会。你每捧百和香、持七宝扇，同我去走一遭。〔小旦〕理会得。〔旦〕我想那陈思王呵！） 

