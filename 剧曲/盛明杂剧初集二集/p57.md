<!-- { "loadSidebar": true } -->
　　【秃厮儿】我这个小儿童，跟随着老翁，他将那锦囊儿斜背着丝桐。我这个蹇驴虽小能骤风，索强似帝闲中花骢。 

　　（〔末〕正行间，见前面有一村落。不知是甚么所在？〔副〕〔末〕是昆吾村。〔正末〕） 

　　【圣药王】我子见花影重，山色浓，霎时间不觉的来到村中。（〔副末〕此处田父与小官相识，正好在此饮一杯。〔田父上〕酒在此，请先生暂留者。）〔正末〕子见他唤老农，厮陪奉，竹篱茅舍小桥东，把一盏春糯酒斟的来满溶溶。 

　　【麻郎儿】忽听得春鸠叫午风，他伴着那灵雀儿唧哝。可人意的莺儿他在杨柳中，都做了管弦相送。 

　　（〔田父〕请先生少留半晌，务尽此酒。〔正末〕去也去也！饮不得了。） 

　　【么】他那里不从，要瓦钟饮空。我这里踏晴泥，万点残红。问前途三川旧陇，望浮云千山闲空。 

　　（〔副末〕先生且慢行，前面是御宿川，紫阁峰。〔正末〕不觉来到紫阁峰下，试停鞭多看一会。） 

　　【络丝娘】恰行过御宿川，红围翠拥。早来到紫阁峰，天开地拱。劝东君从容挽金，好山也！恰便似层楼上耸。 

　　【东原乐】相映着日色红，恰便似青莲隐约在风前动，瀑布飞来百尺虹。堪题咏。我待要避人来也，住在这紫云深洞。 

　　（〔副末〕先生正当向用之际，何以有此山林之念？〔正末〕你不知道。） 

　　【绵搭絮】不怕你经纶夺世，锦绣填胸，前挤后拥，口剑舌锋。呀！眼睁睁难分蛇与龙，烈火真金假铜。似等样颠倒英雄，不如的急流中归去勇！ 

　　（〔副末〕已到渼陂庄上了。不觉的天色已晚，有一舍弟秀才，在此读书，颇知音韵。叫他出来，与先生相见。〔秀才与正末相见科〕〔副末〕开了翠微楼，与先生夜坐少酌。待明日去渼陂泛舟。〔秀才〕知道了。请先生同行。〔正末〕好一个翠微楼！眼前风景，无不可爱。） 

　　【拙鲁速】住着个隔红尘的水晶宫，对着个倚青云的锦屏风。花儿有几丛，树儿有几重，碧澄澄的银蟾上梧桐，暖融融柳摆着风。香馥馥的春瓮，喜孜孜的昆仲，便唤做大罗仙也可通！ 

　　【么】这的是陆海中金谷同。凤鸟林，鹦鹉丛，花香风送，月影云笼，玉琴闲弄，雅会难逢。又子怕旅魂残梦，云片也似浮空，各自西东。那时节倚栏思万重。 

　　【尾声】从今后须把愁眉纵，怕甚么山遥水路永。（想起那曲江池上，酒家婆子无礼呵！）我则寻这翠微楼风月作诗仙，再不见那鬼门关烟花爱钱种！ 

　　△第四折 

　　（〔岑秀才上〕迟日江山丽，春风花草香。泥融飞燕子，沙暖睡鸳鸯。小生，岑秀才是也。昨日家兄请杜子美先生来此游赏，今日要往渼陂泛舟。未免整办下酒肴，安排下船只。又闻歌妓董妖娆的也在赏春。左右！那里便去唤将他来。再有好歌妓，也唤将几个来，同此侑酒。〔董妖娆上〕百宝妆腰带，珍珠络背鞲。笑时花近眼，舞罢锦缠头。奴家，董妖娆是也。自家在此游赏，岑大人家遣人来呼唤，与这几个小娘子同走一遭去咱！〔副末上〕联步趋丹陛，分曹限紫微。晓随天仗入，暮惹御香回。白发悲花落，青春羡鸟飞。圣朝无阙事，自觉谏书稀，小官岑参是也。昨日请了杜子美先生到此，今日要往渼陂泛舟，已与兄弟说整办。不知完备了不曾？〔秀才〕完备多时。〔副末〕既已完备，索去请杜先生来登舟游玩。〔正末上〕青娥皓首在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴莺花落舞筵。不有小舟能荡桨，百壶那送酒如泉。昨日岑大理请小官来此游赏，约在今日往渼陂泛舟。看有甚人到来。〔秀才〕家兄命小生请先生泛舟。〔正末〕就此同行。〔副末〕远劳先生到此，敬请登舟，少伸薄意。〔正末〕这渼陂真个一段好景致也！呵） 

　　【双调新水令】彩云红日下蓬莱，响笙箫晓风一派。水添春浪阔，帆扬锦船开。春满胸怀，把长剑倚天外。 

　　【驻马听】笑隐桃腮，舞袖歌裙成行摆。眉横螺黛，金杯玉斝竞前抬。太平闲杀济川才，风流还却游春债。数十年在平地，今日个看风波恰似东洋海。 

　　（〔副末〕妖娆！向前些，高歌一曲，与先生发兴。〔秀才〕先生曾有诗云：“谁能载酒开金盏，唤取佳人舞绣筵。”今日却有此事。〔正末笑云〕是则是矣！把白头老子，恐为佳人所笑。） 

　　【沉醉东风】安银甲罗囊笑解，拂银筝雁足斜排。他那里对客羞，我这里停杯待，一声声燕悄莺猜。他在花鸟丛中显俊才，兀的不暗笑杀白头坐客！ 

　　（〔正末〕妖娆唱的此曲，是李白作的【菩萨蛮】。真个唱的好！这的是名下无虚。〔妖娆〕上官却是知音。下妾见人多矣，如此知音者最少！如何以老为辞？〔秀才〕先生曾有诗云：“诗酒常堪驱使在，未须料理白头人。”今日须要放怀畅饮！〔副末〕妖娆向前，奉劝一杯。〔正末〕老夫不能多饮。〔妖娆〕下妾手内，务饮五杯！） 

　　【落梅风】〔正末〕年华迈，酒量窄，怎当他玉天仙、把人禁害。待推辞，恐摧花上色，软心儿把他宁耐。 

　　（〔正末〕妖娆也要饮三杯。〔妖娆〕下妾平日不饮。〔副末〕长者赐，不可辞！〔妖娆〕饮了这两杯，不觉的醉也！） 

　　【水仙子】〔正末〕佳人微醉笑颜开，两朵桃花上脸来，酒酣越显风流态，似垂杨风内摆，转秋波暗与多才。袖结鸳鸯带，髻偏鸾凤钗，困倚瑶台。 

　　（〔秀才〕这渼陂西岸，有一钓鱼台。将这船儿系在柳树下，在这台边略饮数杯。〔正末〕如今世上，有几人知此钓鱼之乐？） 

　　【折桂令】钓鱼人谁守河涯，利锁名缰，九棘三槐。多少英雄，齐勃勃，尽老尘埃。七里滩名更姓改，溪岸雾锁云埋。布袜青鞋，有乐无灾。闲杀渔矶，谁肯归来！ 

　　（〔房丞相上〕今代麒麟阁，何人第一功？主君自神武，驾驭必英雄。小官，丞相房的是也。今日早朝，肃宗主人问朝中臣宰，何人学问最高？我举了右拾遗杜甫为首。肃宗主人大喜，要将他升官受赏。闻他在鄠县渼陂庄上，与岑评事赏春饮酒。圣旨分付遣一使命，急急宣了他来。〔使命上〕不觉的来到渼陂庄上。杜甫在那里？有圣旨宣你回朝！要将你升官受赏。〔副末〕先生早则是喜也呵！可急急回朝。〔正末〕惭愧惭愧！感谢圣恩。） 

　　【雁儿落】那里有凌云司马才？到欠些饮酒刘伶债。扶我上青霄白玉堂，难忘了淡饭黄齑菜！ 

　　（〔秀才〕先生再留半日呵何如？〔正末〕） 

　　【得胜令】争舍得诗酒渼陂宅，（〔妖娆〕上官何忍遽还？）〔正末〕怎恋你云雨楚阳台？常言道钟鼎非吾愿，谁想道奋庸熙帝载。（想着那曲江池上勾当，真是可笑！）前日个抢白，怎做得漂母淮阴待？今日里和谐，休猜做孟尝君门下客！ 

　　（〔副末等相别，正末俱下〕〔使命云〕不觉的来到朝门外厢，兀的房丞相来也！〔正末做相见科〕〔房云〕杜子美！有圣旨升你做翰林院学士。赏你锦袍金带、黄封酒十瓶。望阙谢了恩者！〔正末〕） 

　　【殿前欢】这喜也是天来，我则见玉天仙子笑盈腮。锦袍象简黄金带，谢王恩拜舞在瑶阶。我这里整乌纱两鬓白，忧愁大，愿吾皇早把干戈载，清平了四海，扫荡了风霾。 

　　（〔房〕将酒来与学士贺喜！〔正末〕小官岂敢当此。有一言禀复丞相咱！） 

　　【沽美酒】他将那黄封头满酾，我这里羞答答手难抬，告丞相息怒停嗔休见责。杜甫也自揣，怎做得栋梁材？ 

　　【太平令】敢子是燕昭王买骏求才，公孙弘东阁重开。先收了微臣草芥，托赖着皇恩广大。呀！见如今四海数载，道有些异才，愿丞相专心接待。 

　　【离亭燕带歇拍煞】从今后青山止许巢由采，黄金休把相如买，摩挲了壮怀。想着俺骑马上平台，登楼吟皓月，倚剑观沧海。胸中星斗寒，眼底乾坤大。你看！那薄夫匪才，谁是个庙堂臣？怎做得湖海士？羞惭杀文章伯。紫袍金阙中，骏马朝门外，让与他威风气概。我子要易右沽酒再游春，乘桴去过海。

●双莺传　　（明）袁于令 撰 

　　（幔亭仙史 编次　武功山人 评点） 

　　〔末上〕（【满庭芳】歌院双莺，词坛二隽，蓦然江上奇逢。匆匆别去，相访却西东。转笑良缘多阻，错邂逅浪蝶狂蜂。堪羡处，金阊重会，满座集娇红。） 

　　△第一折 

　　【破齐阵】〔生〕宝剑朝飞虹影，彩毫夜焕霞光。可笑年来，貂裘尘染，空剩英雄色相。醉向湘江吸星斗，梦上秦台引凤皇，谁人识我狂。 

　　（西风萧瑟满江干，匹马长嘶破晓寒。欲慰牢骚心底事，几回细捉宝刀看。小生，姓商名莹，字雪映，旧吴人也。书窥二酉，兼通黄石奇谋；笔掞三都，且谙白猿神术。一腔热血，惜鲍叔之难逄；十载雄心，叹伯乐之未遇。近闻国家多事，献策于当事者。谁料数奇不遇，复做刘？。今将买棹而东，途中寂寞，如何是好？此时得倪羽遐兄到来，便好同舟回去。呀！道犹未了，前面来的，恰像羽遐模样。〔小生上〕） 

　　【七娘儿】胸中浩气三千丈，到今朝泪洒秋江。 

　　（小生姓倪名鸿，字羽遐。下第东归，来到江头买棹。〔见生介〕呀！雪映兄也在此唤船，正好同载而回。〔生笑介〕适在此想兄，来得恰好！就此同唤江船去。梢水那里？〔小净上〕不将辛苦事，难近世间财。两位相公，要到那里？〔二生〕到苏州去。〔小净〕船钱多少，可要讲一讲？〔二生〕自然不亏你罢了。〔小净〕既如此，就请上船。〔二生上船介〕〔生〕呀！倪兄，你看迢迢山色，脉脉江流，淡淡秋云，沉沉晚照。好伤感人也！〔小生〕商兄，你看芙蓉冷落，片月孤悬，一似我两人光景。〔生〕） 

　　【锦缠道】泛秋江，见芙蓉离离水傍，〔小生〕冷淡可怜妆。〔生〕看他倦无聊争拚沉醉斜阳，〔小生〕怪的是狠催残西风坠霜。〔生〕更堪怜半轮月犹伴孤芳。〔小生〕光景恁凄凉，相感处越增怅怏。长呼问彼苍，怎发付寂寥江上？〔生〕好教我顾影费推详。 

　　（〔小生〕以兄之才，取功名如拾芥。奈世无碧眼胡，使明珠沦落，能无痛惜？〔生〕小弟何足惜。所可惜者，吾兄复遭刖耳！〔生叹介〕咳，英雄本相，原多拂逆。只怕一朝镜点霜华，纵得权势，也干不多事业了。〔小生〕便是呢。〔生〕） 

　　【普天乐】美词华空飘漾，莽意气都销丧。还只怕镜里飞霜，那时节日暮徨。〔合〕思之可伤。待忘怀，奈何猿马难降！ 

