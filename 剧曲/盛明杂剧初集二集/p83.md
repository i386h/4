<!-- { "loadSidebar": true } -->
　　（〔童〕敢问仙翁，如何休教桃花入武陵溪中？〔末〕你不知道。这桃源洞，东北一条路，通洞庭潇湘。此是条阴路，惟真明仙侣可以往来。西南一条路，与武陵溪，只隔十里，源脉相通。惟赖石关隔绝。吾当时在崆峒山，与广成子求得封洞灵符，置于洞口石室。故两山连合，不能通路。今七百年来，无有世人到此。若仰起灵符，则石峡依然两开，去武陵咫尺耳！以此教你，莫遣桃花入武陵溪，恐被世人知此。〔童〕知道了。〔末〕寻得桃源好避秦，桃红又见一年春。花飞莫遣随流水，怕有渔郎来问津。〔下〕〔童〕自入桃花洞，山空尽日闲。殷勤送流水，好去到人间。念小童不知甚么年间，被仙翁引进洞来。只知花开为春，叶落为秋，更不省世间人事。今幸仙翁说出封洞灵符，在桃花洞口石室中。未免瞒着仙翁，窃起灵符，看是甚么世界。行行去去，这是桃花洞口了。只见碧崚崚怪石撑空，翠阴阴古林蔽日。悬崖上松杉偃蹇，峻涧中萝薜纵横。常年里白鹤与玄猿唱和，镇日间黄鹂共紫燕绸缪。攀援过万仞苍崖，方才见百泉活水。这水珠错落玉联翩，穿花绕竹灌芝田。正是：一条界破青山色，疑是银河落九天。来到石室中，真个一石函，不免用力掀开，将灵符仰起！〔童作惊科〕只听得响亮一声，两山开了！好一派流水，想此水便通武陵溪也。不免将吹落桃花，并已吃剩胡麻饭半瓢，尽付流水。我转回洞中，看可有人来到。青山叠叠水潺潺，水自悠悠山自闲。流出洞中才一尺，便分天上与人间。〔童下，生扮渔人上〕白鸥款款贴船飞，江上青山碧四围。青笠绿蓑蓬底坐，斜风细雨不须归。小人姓黄，名道真，武陵人也。自幼遇异人，道我有仙风道骨。因学仙经道录，吟得几句小诗，唱得几个道情。放浪形骸，不事生业，惟驾小舟，捕鱼江湖，友鱼虾而侣龟鳖。每遇山奇水异处所，无不留心寻访仙踪隐迹。今是二月花朝节，正桃花大放之时。不免驾小舟、具六物，往武陵溪游玩一遭则个。来到武陵溪，只见两岸桃花，一溪流水，真是好景也呵！且取短笛吹一歌以为乐。） 　　

【茶歌声】溪上桃花夹岸开，溪中流水绕花来。两边花照东流水，好似佳人对镜台。 

　　（往年曾到此溪，不似这番花开盛茂。不免再撑前进，又转一湾，桃花愈盛。） 

　　【前腔】溪水清清桃正浓，桃花溪水两争雄。桃须让水三分绿，水却输桃一段红。 

　　（〔作惊科〕如何不是前时景致了？再歌一曲。） 

　　【前腔】桃花潭底水澄澄，桃花隈上山层层。一溪烟水无人到，满目云山何处登？ 

　　（我在溪上捕鱼二十余年，并无这条石路。远远望见乱花滚滚流下，内有一瓢，不免拾起来看。只见异香扑鼻，乃胡麻饭也。尝闻仙人纫木叶之衣，餐雕胡之饭。此间莫不有仙境乎？自幼逢郭璞，算我四十后，当遇仙人，敢是应在今日！且将渔舟拴系在此。沿流水进访一遭。云窟重重仅碍肩，丹崖石磴路玄玄。若无流水通消息，怎识人间别有天？呀！原来这般好田地。只见竹阴阴，鸟嘤嘤；花深深，树森森。田耕红雨野，屋结白云岑。真个是洞天福地。只望见绛桃墙下，翠竹篱边，卧着一只黄犬。不免唱歌一曲，使他得知。〔高歌科〕） 

　　【前腔】灼灼桃花短短墙，桃花墙下卧仙厖。愿得花间有人出，免令仙犬吠渔郎。 

　　（〔末上〕池沼鸥相狎，阶厨鸟不猜。洞门深似海，那得外人来！〔唤山童问科〕〔童佯睡应不知科〕〔生作相见科〕〔未迎生入问科〕老夫荒山空寂，与世相绝久矣！客何缘辱贲于此？〔生〕小人自少慕仙，遂假渔舟，寻访高踪。今泛武陵溪，见桃花满水，胡麻半瓢。因溯求仙源，果得胜境。愿勿相讶。〔末〕动问客既是武陵人，今日之域中，是谁家之天下？〔生〕今是晋朝。〔末〕晋之天下，得之谁家？〔生〕晋得之魏，魏得之汉，汉得之秦。〔末作掉泪科〕噫！先世避秦之乱，举家来此隐处，已不知有汉矣！岂知汉又传魏，魏又传晋耶！〔生〕仙翁既是秦朝高士，何以不著其名？〔末〕老夫不幸生暴秦之世，坑儒焚典，堕名城，杀豪杰，任用李斯，专以刑名绊下。当时知名之士，尽遭诛戮。独吾与鲁两生，不扬其名，所以免祸难于当时，绝褒贬于后世。四皓诸公，虽同吾避世，惟不隐其名，故几不免。后来有许多是非。近有君山父老、青溪道士、山中人、太上隐者、沧浪渔父，皆不著名于世，同处于此。盖世有肥遁，有嘉遁，有吏遁。若吾辈，又所谓玄遁者也。〔生〕生虽不敏，愿得仙翁姓名出处，播扬人间，使青简不朽。〔末〕噫！若此，是祸老夫矣！而今天下沽名钓誉，籍山林以为廊庙之捷径，假泉石以为青紫之筌蹄，谋作山中卿相者滔滔矣！若一闻吾名，则斥吾为魑魅魍魉者有之。岂不大可戚哉！远远望见众仙来了。〔外扮君山父老上〕山中老人读黄老，手援紫坐碧草。春至不知湘水深，日暮忘却巴陵道。吾乃君山父老也。闻桃源主人有客，特来见访。〔副末扮山中人上〕酒尽君莫沽，壶干我当发。城市多尘嚣，还山弄明月。〔小生扮木上隐者上〕偶来松树下，高枕石头眠。山中无历日，寒尽不知年。〔小外扮青溪道士上〕青溪道士人不识，上天下天鹤一只。洞门深锁碧窗寒，滴露研朱点《周易》。〔净扮沧浪渔父上〕“沧浪之水清兮，可以濯我缨。沧浪之水浊兮，可以濯我足。濯我缨兮千古芬，濯吾足兮万里云。水兮水兮吾何分”。吾乃沧浪渔父是也。太上隐者、山中人、青溪道士、君山父老，约访桃源主人家客，不免同往。〔众相见科〕〔见桃源及渔客科〕〔外〕今幸武陵客在此，我每各把酒一杯。〔生〕动问仙翁姓名出处。〔外〕） 

　　【水仙子】曾经三醉岳阳楼，红蓼滩头狎白鸥，人人笑我个烟波叟，月明时理钓钩，任芦花浅水悠悠。俺那里吴楚东南坼，乾坤昼夜浮。我乃是飘瓦虚舟。

　　（〔太上奉酒〕〔生问如前〕〔太上〕） 

　　【前腔】我朝游北海暮苍梧，若问生年是太初，蟠桃曾见三三度，看桑田几遍枯。谁知他汉永秦促，日月双风扇，乾坤一火炉。我乃是炼不毁的顽。 

　　（〔青溪把酒〕〔生问如前〕〔青溪〕） 

　　【前腔】水帘岩外雨溟溟，点点泉声杂鸟声，床头常把《周易》枕，玩周公孔子情。一会间书草《黄庭》，不识城和市，无干利与名。我乃是怕应举的书生。 

　　（〔沧浪把酒〕〔生问如前〕〔沧浪〕） 

　　【前腔】我少年曾泛五湖舟，游遍三江并十洲，水山风月相知旧，把红尘梦一笔勾，哪知他赤县神州。每日间山色青如黛，江光翠逼眸。我乃是贩山水的行头。 

　　（〔山中人举酒〕〔生问如前〕〔山中人〕） 

　　【前腔】长安陌上稻花馨，流水桥边酒馆清，日斜归步青山影，醒又饮、醉又醒，那里管兔殒乌升。采黄花，烹香茗，舂白玉，煮宿羹。我乃是个醉不死的先生。 

　　（〔山童进报科〕今有天台二仙姑，下云端来了！〔众出迎科〕〔扮二旦上〕吾姊妹自刘阮别后，洞天寂寂，流水潺潺，鸟啼花落，春色撩人。闻仙境桃花开盛，特来游赏，暂释永怀。〔末〕今有武陵人误入洞天，仙姑既牵情刘阮，此人可以传书，真天假良缘也！〔二旦喜请相见〕〔生作背念科〕芙蓉脂肉绿云鬟，罨画楼台青黛山。千树桃花万年药，不知何事忆人间？〔旦〕仙乡武陵，去天台几何？〔生〕武陵与天台，水陆相通。彼此客商不绝。〔旦〕吾姊妹自与刘晨、阮肇别后，仙凡路别，再不曾见一个世人。今幸逢君，欲托尺素，奉寄二郎。未知允否？〔生〕谨领。〔旦〕既然见允，借纸笔来。〔旦作写书科〕） 

　　【黄莺儿】提笔翠眉低，问容光，减旧时。仙凡路隔浑无计。青鸾既稀，黄犬又迷，桃花几度随流水，寄郎知。王孙别后洞口草萋萋。 

　　〔小旦写书科〕 

　　【前腔】提笔泪沾衣，忆相逢，春正迟。碧纱洞里乾坤异。缘有限期，情无了时，休忘惆怅溪边意，阮郎归。洞天春寂花落鸟声悲！ 

　　（〔二旦〕书已写毕，千乞传示刘阮，珍重人间。俟五百年后，再结良缘。多谢桃源主人，吾姊妹亦告别了。风凄凄兮雨霏霏，云为裳兮雾为衣。来随碧海群凫下，去作青天双鹤归。〔生〕呀，仙姑化鹤去了！我留恋此间，已七日矣！家中何处寻访？亦告回罢。〔末〕客既不肯久留，我等同送出洞口。行行去去，此间便是洞口了。将酒过来，送别一钟。〔末〕） 

　　【皂罗袍】把酒送君听告，这不是鬼域妖巢。仙门不许老僧敲，玄关那得凡人到。蟠桃花异，银河水遥；洞房春永，壶天日高，叮咛莫使人知道。 

　　〔生酬拜科〕 

　　【前腔】深感得仙翁指教，幸今朝奇遇松乔。羡仙踪一似鹤腾霄，觉浮生只类萤栖草。一声长啸，鸾吟凤娇；数声短笛，山高月小，叮咛莫闭重来道。 

　　（〔众〕洞里春晴花正开，看花山洞几时回。殷勤好去武陵客，莫引世人相逐来。〔众下〕〔生行数步回首大惊科〕呀！只听响亮一声，只见水回青嶂合，云渡绿溪阴。古藤蔓衍，峻石崚赠。向日洞门，不复见了。罢罢！天色晚矣。且归去，再来寻访。） 

　　送出桃源日已曛，落花流水两氤氲。 

　　回头失却来时路，万叠青山空白云。


●相思谱　　（明）吴中情奴 撰 

　　（吴中情奴 编　巫山散人 评） 

　　△第一折 

　　【卜算子】〔生〕风流千古胜，漫道我平分。 

　　【菩萨蛮】（半生落落愁如织，远山一带伤心碧。缓步过东楼，有人楼上愁。新愁知几许？乱乱丝千缕。携酒上长干，愁风到鬓寒。小生自与王娇如订生死之约，无刻不心牵意绊，无夜不雨乱云迷。昨因家中有事，不得走晤。今日不免赴约。乘轿反觉闷人，只索步行罢。你看！） 

　　【九回肠】【解三酲】曲墙东、小桥烟冷，直街西、斜径霞明。我昨朝不至他应厮等。凭孤枕，对残灯。无赖无聊形共影，窗月怜他长叹声。（且住！我心自忖：我两人不过一日不见，便如三月三秋。）【三学士】傥姻缘底事无凭准，怎当得两下孤鸣？（呀，远远已望见他家了。）眼前重订鸳鸯誓，耳畔还申鸾凤盟。（说话中间，不觉已到。呀！为何他门儿紧闭在此？莫是失了觉也？呀！奇怪！门上贴了此屋招赁。莫是我花了眼也！待我问声：邻佑大哥！王家那里去了？却闭门在此。〔内应〕昨半夜已搬往扬州去了。〔生〕呀，）【急三枪】这就里堪疑讶，纵然是亲严禁，难道恁无情！ 

