<!-- { "loadSidebar": true } -->
　　【叨叨令】只几个贩盐徒乱嚷嚷撞入在咸阳坝，霎时间哭哀哀逼走了君王驾。把一座击球场血淋淋改做刀枪架，只那风流宰相呵尚则是催花鼓闹哈哈欢宴琼楼罢。兀的不恨杀人也么哥！兀的不恼杀人也么哥！左右呵！你与我把这一伙欺君贼都拿去断首在辕门下！ 

　　（〔左右杀科〕〔生〕这伙贼臣，既已杀了，则索去回覆了天子者。〔行科〕俺看旧日长安，何等繁华？今被贼兵焚掠至此！） 

　　【脱布衫带过小梁州】昭阳殿，羯鼓新花。做了斜阳岸，疏柳残鸦。抵多少，秦宫汉阙。不多时，都改做断垣飘瓦。一曲霓裳舞翠莎，刚剩得故老嗟呀。禁城中百万旧人家，何处也，伤心话。淅零零流血满章华。六宫人几个随銮驾？旧公卿尽化了鬼面撩牙替胡儿骂，汉家弃故主将新嫁。伤嗟痛煞！则咱数点孤臣泪洒向杜鹃花。 

　　（〔内臣持旨上〕〔生跪听科〕诏曰：郑畋仗义勤王，再创唐室。有旋乾转坤之力，补天浴日之功。功懋懋赏。可加为平章政事，兼凤翔节度使。降贼诸人，既经勘明斩讫，可传布天下，示戒将来。谢恩！〔内臣下〕〔生〕想咱郑畋，流落长安。一介寒儒，今日怎受此大恩也！） 

　　【尾声】俺不待登麟阁，上云台，自把形容画。则待拾残山，收剩水，重安百姓家。把射南山猛虎箭穿扎，将屠北海蛟龙刀出匣，办灵威，星退三台舍。倒金戈，日转扶桑峡。一朝整顿乾坤罢，归卧嵩丘扫落花，才显得草店上没出豁秀才呵！实实的会展经纶非是假。 

　　几遍江山换姓名，旧时宫阙已成尘。 

　　可怜今日捐躯者，谁是当年受福人？

●樱桃园　　（明）王澹 撰 

　　（会稽澹居士 编　新安如道人 评） 

　　正目汪学士口传古字，魏书生病阻文场。 

　　张女子一言梦报，欧状元千载名扬。 

　　△第一折 

　　【满江红】〔生儒巾上〕六尺青衫，秋水映丰神楚楚。受寒窗灯火，十年辛苦。宝剑床头声暗吼，霜毫梦里花争吐。笑鹍鹏有志，尚蹉跎风云阻。 

　　（不弹长铗不歌鱼，万里生涯一束书。赖得远公能下榻，琉璃分火助三余。小生覆姓欧阳，名彬，字仲文，庐陵人氏。标格无尘，不让卢郎片玉；文章有价何如司马千金。一经叨第秋闱，屡次落名春榜。因此羞归乡里，暂且寄迹风尘。扬州多罗寺十分清静，甚好攻书，小生借寓此间，已经三载。黄卷埋头，此日莲花座上；碧纱笼字，他年贝叶堂前。正是：欲求生富贵，须下死工夫。当此良夜，不免唤出抱琴，张灯读书，有何不可！〔丑上介〕书当快意读易尽，客有可人期不来。相公唤抱琴出来，有何分付？〔生〕你去点灯，我好读书。〔丑〕请问相公，所读何书？〔生〕我五经皆通。如今读的是《诗经》。〔丑〕《诗经》不读罢！〔生〕却怎么？〔丑〕彼狡童兮，不与我好兮！〔生〕胡说！〔丑〕相公读书，待抱琴烹茶伺候。洗砚鱼吞墨，烹茶鹤避烟。〔下〕） 

　　【太师引】〔生〕谩嗟吁，人被儒冠误。说什么藏珠韫玉，虽则是五车读尽，也须问八字何如？文章自古无凭据，再休论者也之乎。冷青毡沉埋了丈夫，怎能彀一朝奋迹天衢？ 

　　（神思困倦，不免向回廊之下，散步一回，多少是好！） 

　　【前腔】〔生〕几声清梵云堂暮，绕朱栏桂影扶疏。〔旦内哭〕〔生惊介〕猛听得玉人悲怨，啭林梢一个莺雏。分明是夜奔临邛去，露珠儿湿了衣裾。（〔旦内又哭介〕〔生〕小娘子，你是何方人氏？夜静更深，到此啼哭。这是书房，不当稳便，别处去罢。）天河远星桥路阻，这相逢休猜做织女黄姑。 

　　（〔旦忽上吹灭灯〕〔生慌介〕抱琴那里？〔丑上介〕相公为何这般大惊小怪？） 

　　【香柳娘】〔生〕见幽魂缥缈，见幽魂缥缈，灯前来去，罗襟半掩浑无语。（〔丑〕怎么一个模样？）〔生〕是红颜幼女！是红颜幼女！一捻俏身躯，含情泪如注。（〔丑〕如今那里去了？）〔生〕渐灯昏月午，渐灯昏月午，形影模糊，不知何处。 

　　（〔丑〕待我叫本空师父起来，问他缘故。〔末上介〕平生不作亏心事，半夜敲门不吃惊。半夜三更，唤我起来，有何话说？〔相见介〕〔生〕方才小生在此读书。灯影之下，忽见一个女子啼哭。向前细看，吹灭灯儿，径自去了。元来是个鬼魂！） 

　　【前腔】〔末〕是书生眼花，是书生眼花，乌栖庭树，啾啾啼处多凄楚！（〔生〕分明见一个女子模样。）〔末〕想空门寂寞，想空门寂寞，那有巧妆梳，寻芳到君处？（〔生〕把我灯儿吹灭，忽然就不见了！〔末〕莫非是徒弟们有些苟且的事情？）这些事可疑！这些事可疑！唤出僧徒，问他缘故。 

　　（〔末〕了缘何在？〔净上〕月到上方诸品净，心持半偈万缘空。师父！今日黑夜饶我罢！〔末〕不要胡说！欧相公在此读书。灯影下见一个妇人，你知道么？〔净〕我不晓得什么妇人。〔净想介〕是了！） 

　　【东瓯令】〔净〕是我频参偈，屡念佛，水月观音来戏吾。（昨晚三更时分，我也见一个妇人。元来就是观音菩萨来调戏。我一心看经，只不理。他道我真心出家，要度我西天去了。）闲心不逐沾泥絮，早把慈航渡。（师父！我便成佛去了，只是苦了那小行者。）〔哭介〕龟头春药少些涂！何用造浮图？ 

　　（〔末〕畜生还不走！〔净下〕〔末〕想着了！本府张刺史之女，得病而死，棺木寄厝廊下。后来去任，路远官贫，不曾带得回去。莫非是他出现？〔生〕抱琴！张灯同去看来。〔末指介〕上面题着：张刺史之女玉华灵柩。〔生〕是了！把他尸棺暴露，想是灵爽不安，故此出现。明日葬他在寺后小园樱桃树下，有何不可！） 

　　【前腔】〔生〕回廊下，旅榇孤，三尺黄泥手自锄。梨花寒食春无主，红粉佳人墓、有谁烧陌纸钱无？蛱蝶满突芜。 

　　〔生〕玉貌亭亭出殡宫，〔末〕悟来非色亦非空。 

　　〔合〕今宵剩把银缸照，犹恐相逢是梦中。 

　　△第二折 

　　【绕池游】〔小生儒巾上〕功名小小，镇日萦怀抱，赴春闱试期已到。洛阳花好，准备着游缰看早，怕他人攀条最高。 

　　（抱瑟齐门叹数奇，高山流水几人知。千金若有良工在，不铸钟期却铸谁？小生魏闻道，表字行父，襄阳人氏。先人魏简，起家翰林，居官清白，不幸早丧。小生才名八斗，生来技擅雕龙；家世千钟，去后门堪罗雀。曾叨乡荐，未第礼闱。今乃大宋淳熙五年，例当会试。幸有故人汪藻，起官翰林学士，与先君同榜同官。惟此人古心古行，朝廷召他知贡举事，兼程赴任，道出扬州。前者有书，约我多罗寺相见，不知有何话说？已曾备酒祖饯，不免在此伺候则个。〔下〕） 

　　【十二时】〔外冠带上〕立马王程杳，君命召、敢惮辛劳。山岳名高，门墙春早，此日纷纷，朱紫盈朝。惟有翰林清要。 

　　（无媒径路草萧萧，自古云林远市朝。公道世间惟白发，贵人头上不曾饶。下官，汪藻，官拜翰林学士。予告在籍，蒙圣恩起官原职，知贡举事。同年魏简之子魏闻道，颇有时名，沦落不偶。如此才华，深为可惜。前日有书约他到多罗寺中相见，怎不见到来？〔末〕和尚迎接老爷！〔外〕我问你，襄阳魏相公可曾到此？〔末〕等候多时了。〔外〕快请相见！〔相见介〕〔小生〕老年伯在上，容小侄一拜。绿树秦京道，〔外〕青云洛水桥。〔小生〕故园长在目，〔外〕魂去不须招。贤侄！尊翁弃世多年，一向有失通问。你把近日行藏，试说一番。〔小生〕老年伯听禀。） 

　　【集贤宾】〔小生〕堂前白发抛弃早，年来家计萧条。数口饥寒难自保，埋怨杀一领青袍。把光阴误了！何日得龙门高跳？〔跪介〕频拜祷，仗天风一举云霄！ 

　　（时艺数篇，敢求老年伯改教。〔外看介〕一字千金，可称全璧！） 

　　【前腔】〔外〕君今偃蹇时未遭，何妨暂屈英豪。满纸云烟随笔扫，终有日凤池身到。宫花乌帽，还自把门闾重耀！年尚少，惟愿着祖生鞭早。 

　　（〔小生〕小侄特携杯酒，少尽饯私。〔外〕既损行厨，敢辞畅饮？〔送酒介〕） 

　　【琥珀猫儿坠】〔生〕花前尊酒，一醉尽今宵。回首长安去路遥，东风吹送马蹄骄。河桥，看芳草斜阳，容易魂消。 

　　（〔外〕从人且各回避着！〔众应下介〕〔外〕老夫与尊翁有生死之交，岂忍见汝流落！以汝才地，必魁天下！但恐贤侄文思，一日短长；老夫取舍，一时失眼。可将《易义》一篇内，用三个古字，当置汝卷于前列。牢记在心，切勿相忘！〔小生〕多感厚情，谨聆大教！） 

　　【前腔】〔外〕上林有树，应借一枝巢。怕漏泄春光似柳条，何须解赠吕虔刀。欢笑，看指日归来，驷马题桥！ 

　　〔小生〕萧寺暂停车，〔外〕前山落日余。 

　　（〔合〕与君一夕话，胜读十年书！） 

　　（〔旦上，吊场介〕冢上数竿竹，风吹常袅袅。下有百年人，长眠不知晓。奴家，张刺史之女玉华鬼魂是也。前日蒙欧阳彬葬我寺后小园樱桃树下，已得瞑目九泉矣！方才翰林学士汪藻，与同年之子魏闻道，在我坟边，细说科场之事。教他把《易义》一篇内，用三个古字，当取他卷子为第一。我将此事，梦中说与欧阳彬，以报葬骨之恩！衔戢知何谢？冥报以相贻。〔下〕） 

　　△第三折 

　　【步步娇】〔生醉、丑扶灯上〕月明满地苔阴静，犬吠朱幡影。花间户未扃。夜半归来。短衾谁并？一线系浮名，教人历尽凄凉景！ 

　　（今日有文酒之会，秉烛归来，不觉夜半。我已醉了！抱琴可安排枕席，待我睡罢。〔生睡，丑下介〕〔旦上介〕几年红粉委黄泥，宿草迷堆古寺西。惟有香魂吹不去，满庭风露夜凄凄。奴家，张玉华鬼魂是也。此时欧郎已睡，不免去梦中走一遭。） 

　　【沉醉东风】〔旦〕绛纱笼灯篝不明，翠屏围篆烟将冷，看他乡思杳，梦初成。柰一春愁病，恼人处睡来还醒。天河四星，铜壶二更，瘦怯怯孤身，这些时怎撑？ 

　　（奴家到此，不用惊慌。） 

　　【园林好】〔旦〕奴不是湘江女灵，奴不是阳台丽情，奴不是青楼薄幸。奴不是小尼僧，奴不是野狐精。 

　　（妾乃本府张刺史之女，乳名玉华。年方二八，尚未适人，不幸染病身亡。） 

　　【江儿水】〔旦〕蝉鬓钿初整，蛾眉画不成。深闺未许人窥影，千金养就娇痴性，明珠掌上元堪并。怨雨愁云多病，药饵无功，便做了长眠不醒！ 

