<!-- { "loadSidebar": true } -->
【满江红】〔生绯袍皁冠幢盖上〕觉路界金绳。仙乐引珠幢宝珞。喜水痕霜降。天根木落。〔外末金烂袈裟上〕佛印换他金印贵。云台岂似香台乐。〔合〕叹英雄大梦几千场。今方觉。

〔生〕选佛场中及第还。时人莫问铁鞋穿。〔外末〕此归不比辽阳鹤。〔生〕屈指离家只十年。二位大师。已到寒家门首。家人想必出来迎候。〔旦小生小贴贴小旦并衣冠上〕 

【遶地游】〔同唱〕经函香阁。绣户开金钥。扫华堂尽褰琼箔。座设沈檀。香焚鸡藿。候西方金仙大觉。

〔相见科旦〕弟子拜见二位大师。良人累劫修持。稍培种智。英雄面目。未悟本来。蒙大师不恡宝筏。使良人遂度玄津。浩劫可灰。佛恩难报。〔拜谢科小生〕弟子拜见二位大师。家尊偶来梦境。幸遇大德指迷。西返旧乡。实赖明师指路。五体投地。阖室知恩。〔小贴贴小旦拜见科旦与生同拜见旦〕相公单身逆旅。千重芒屩云山。妾亦独守禅房。十载琉璃夜火。辞家而出门。常想牵衣之别。道成而还里。何啻昼锦之荣。可贺可贺。〔生〕夫人道心玉莹。将来必证眞空。阃德冰淸。且亦有功名教。难得难得。〔小生小贴拜见科〕大人云游远去。久缺甘旨之欢。证道归来。止享伊蒲之供。抱愧无地。不孝通天。〔生〕儿子寻亲靖难。忠孝两全。媳妇理家奉姑。妇道不缺。可喜可喜。〔贴小旦拜见科〕老爷远游良苦。夫人亦厉志熏修。庵主朝夕翘勤。二妾亦幸供洒扫。一门证道。万古希闻。〔生〕本勅汝图伉俪于靑年。乃亦能收身心于净业。良亦可嘉。〔左右上报〕禀老爷夫人。西平王李爷赍圣旨到。〔小生〕快排香案迎接。〔西平宣诏科外〕木淸泰曾为朝廷大臣。今虽成道出世。不可失人臣之礼。〔众跪介外末下西平宣〕奉天承运皇帝诏曰。鸠摩辞国。大阐玄宗。庞蕴修眞。阖门同证。朕钦挹其人久矣。兹尔故太师定兴王木淸泰。百战勤王。策奇勋于靖乱。一朝回首。销壮气于枯禅。辞荣学道。玄风大播八埏。见性明心。证品已高四果。眞寰中希有。物外高标。其妻卫氏。雅志双修。旣不愧庞家之妇。块形孤处。又不忝侃母之贤。女范可师。道果应证。二妾郭氏贾氏。矢志靡嫁。已不忝于良人。持戒无亏。亦增光于法席。淸泰子定兴侯龙驹。万里寻亲。恭勤子职。孤军讨贼。克绍父勋。其妻房氏。理家戢众。门户肃雍。相夫奉姑。妇道无缺。淸净咸皈三宝。贤孝萃于一门。朕甚嘉之。木公淸泰可赐号妙湛至德圆照大师如故。卫氏赐号妙湛至德圆照夫人。郭氏贾氏赐紫绡道衣各一袭。龙驹讨平朱泚。克复神京。树兹懋勋。式光先烈。可进爵袭封定兴王太师中书令。其妻房氏。封定兴王夫人。圆照师仍着有司以礼送入大内。朕将一叩其玄宗。助我弘化。师幸惠临道驾。以副朕拳拳钦挹至意。谢恩。〔众谢恩西平与众相见毕辞回灵照幡幢上〕西方弥陀如来有旨。敕弟子宾头卢。新度弟子木淸泰忠勇树勋。精坚求道。解衣救难。六度始于檀波。历境遭魔。百折不迷本性。行解相应。福慧双圆。卫氏闭户焚修。妇仪旣已淸肃。斋心持戒。佛事又自庄严。郭氏贾氏靖室同栖。心地能离尘垢。戒行无玷。灵根渐长道芽。山玄卿夙隶仙籍。玄风久超。近入禅宗。慧心顿朗。并佛门之上足。大道之津梁。各证道果。永脱轮回。其益务弘慈度人。精进宝所。宾头卢遍历诸趣。拯拔颇多。许超上果。顿入圆信。敕西天护法善神。香花幢盖。迎归净土。卫氏以良人之故。一动悲心。爱河未断。着住疑城十年。方许西归故敕。〔众叩头科〕南无阿弥陀佛。〔灵照与众相见外〕我们同到昙花阁前一看。〔外〕原来手插昙花。无根茂盛。奇花灿烂。不减西方。可喜可喜。〔生〕弟子博地凡夫。沈迷宦海。若非二师点化。菩萨钳锤。焉能证悟。万劫知恩。〔旦〕弟子闺中愚质。索居无闻。幸蒙灵照大师指导。得有今日。〔众同拜谢三师科〕 

【山花子】〔生〕当初撒手辞卿相。长途饱历冰霜。感吾师西陈乐邦。悟还本地风光。〔合〕喜归来昙花正芳。满堂贤圣扬宝幢。盈空天乐和异香。永断轮回。劫外徜徉。

【前腔】〔外〕勋名磊落云台上。回头瞥悟无常。试羣魔精金炼刚。一朝遂现灵光。〔合前〕 

【前腔】〔灵照〕莲花一室依方丈。六时礼佛焚香。说多罗初开讲堂。西归早办资粮。〔合前〕 

【前腔】〔末〕神丹久饵蓬莱长。东华忽转西方。悟无生长依觉王。何如不死仙乡。〔合前〕 

【前腔】〔旦〕良人远别成凄怆。翻然遂扫云房。谢龎师把琅函阐扬。一悲十载他乡。〔合前〕 

【前腔】〔贴小旦〕生身粉黛多魔障。相倚阿母禅床。对蒲团莲花漏长。明灯幸借余光。〔合前〕 

【前腔】〔小生小贴〕一门并去游华藏。羞予紫诰金章。奈蹉跎红尘路旁。何当一指津梁。〔合前〕 

【大和佛】〔众〕丹凤衔书下建章。龙象有辉光。宣扬玄化。天语赞西方。九品发莲香。依稀绣阁交珠网。又见玉毫金口佛语布洋洋。开普度慈门甘露空中降。并许着香花幢盖。长侍如来宝座旁。

〔小外上〕木韬禀知祖师老爷。乡里父老男女。闻老爷得道。同祖师归会昙花。叹羡感悟。俱各回头。持斋奉戒。求见佛爷。〔外〕分付众人。回家努力精进。相见有日。〔小外分付科内应科〕 

【锦衣香】〔众〕照下方。尼珠朗。驾苇航。超风浪。法雨均沾。玄风遐畅。醍醐一洒尽淸凉。雪山肥腻香满期场。感明师导引。产金沙莲花十丈。演树林同水鸟佛音嘹喨。十万由旬刹那来往。

〔小外〕禀知祖师老爷。法音广布。大众一时回头。渔猎户折了钓竿。碎了网罟。屠沽户撇了屠刀。坏了酒器。种种迷人。俱各省悟。持斋奉戒。求见佛爷。〔外〕分付众人。回家努力精进。相见有日。〔小外分付科内应科〕 

【浆水令】〔众唱〕吹大螺法音流广。击大鼓六合飘扬。阎浮从此悟无常。呼吸之间地府天堂。断迷习。消尘障。弥陁本性原无恙。看三圣。看三圣金容瑞相。亲接引。亲接引径往西方。

【尾声】往西方。只片饷。永脱死生流浪。万古英雄作话扬。

〔众〕对境逢场日几回。

灵根便向此中栽。

兔毫不弄闲风月。

龙藏曾参大辨才。

艳曲如今翻法曲。

歌台回首是香台。

从来游戏成三昧。

舌底莲花瓣瓣开。 

昙花记终 
