<!-- { "loadSidebar": true } -->
〔贴小旦惊科〕夫人。好怪事。靖室西角。忽起一道白光。闪闪烁烁。必有缘故了。〔旦〕你们觉得么。西北角又有异香闻来。〔小旦〕隐隐一派仙乐来近也。〔玉女从室西下科〕西方灵照菩萨降临。快迎接。〔灵照上〕 

【神仗儿】纔离宝所。纔离宝所。来游东土。奉西方敎主。超度阎浮善女。缥缈慈云。廉纤法雨。亲灌顶。洒醍醐。亲灌顶。洒醍醐。

〔旦贴小旦望西跽迎接科灵照菩萨侍金童玉女幢盖从室西下相见科照〕德棻与二女子请起相见。〔旦贴小旦起就上安座菩萨就座礼佛科旦〕弟子色身垢秽。根器下凡。何幸蒙大士降临。五体投地。不胜悲仰。〔贴〕善哉善哉。你早弃繁华。栖心淸净。外缘不扰。内境常宁。眞灵根法器。你还记得三年前云水尼僧么。我也。〔旦〕弟子凡人肉眼。不识菩萨。死罪死罪。〔照〕你宿有道缘。今生行好。莲台注籍。净土必生。二子亦得同生。品稍中下耳。我故来摩顶。汝可皈心。起来。侍立说话。〔旦谢起侍立介贴小旦〕二人贱品。不敢起。〔照〕一同起来。〔贴小旦谢起侍立照〕德棻。你良人云游几载。可有音信么。〔旦悲泪科〕弟子良人云游十载。杳绝无音。存亡不审。〔照〕可惜你这一泪。迟你十年净土。汝良人踪迹。我悉见悉闻。往年西郊外来点化的沙门。是西天宾头卢祖师。道士是蓬莱仙子山玄卿。你良人辞家出门。便遇此二师。备尝艰辛。历试皆过。二师挈之上游天堂。下游地府。东泛蓬莱。西观佛国。诸境旣历。道念弥坚。此时已证道果。将返太原。与你相见。他年同往乐邦。你须预办西资。努力精进。阎浮众生。得妇人身者。最为不幸。大抵宿染欲根。牵缠恩爱。体多不净。更易妒嗔。以故女人成佛者少。你听我教道你们一番。  

【粉蝶儿】玉貌蛾眉。最苦是玉貌蛾眉。沾惹了宿生来那粉香油腻。爱穿着绣带罗衣。髻盘龙。钗舞凤。安排得脸红眉翠。乔妆些俊俏丰姿。要人说那娘行娇媚。

【泣颜回】诸事不须题。只在菱花镜裏。新妆时样便待要描写他的邢姬太美。尹夫人便双眼低垂泪。爱单衫花映靑郊。弄轻纨月满秋闺。

【上小楼】准备着淸矑巧倩使人痴。听得说人隘若耶溪。又道是阳城意惑。下蔡魂迷。昭阳飞燕后。绣岭太眞妃。只这个袅亭亭。只这个袅亭亭俊庞儿中了君王意。冷淸淸六宫六宫都闭。直恁妒心多。直恁妒心多。全不管人顦顇。又谁知光景不多时。

【泣颜回】芙蓉为面柳为眉。早红轮滚滚。靑镜丝丝。暗消风韵减香肌。鹤发鸡皮。几人老丑。又有那彩云易散琉璃脆。被人骂香粉骷髅。端的是朱颜易委。

【黄龙滚犯】苦恹恹皁帕蒙头。苦恹恹皁帕蒙头。惨凄凄红罗覆体。野茫茫黄土烟沈。野茫茫黄土烟沈。冷萧萧白杨风起。那时节谁念当初是美姿。你可不信问路傍儿。狐兔走苏小坟穿。狐兔走苏小坟穿。鼷鼠穴眞娘墓毁。

【扑灯蛾犯】总不如洗干红粉妆离香闺。脚踏淸凉地。修夜课佛火映琉璃。诵晨经磬钟儿声细。礼如来玉毫光裏。照禅心皓月临淸池。擗藕丝。刳情破爱。方显得莲花此日出污泥。

【小楼犯】消灾障木槵子。洒净水杨柳枝。只一味身坐团瓢。只一味身坐团瓢。心想西方。口念阿弥。再休题人在房栊。再休题人在房栊。裙染胭脂。香熏罗绮。这些时纔有个往生的消息。

【叠字儿】妙妙西方景美。细细金沙铺地。层层的七宝栏。密密的双行树。闪闪巍巍。楼台儿空际。隐隐见绣盖华旗。隐隐见绣盖华旗。袅袅听仙乐参差。晃晃庄严花冠璎珞。明明现如来大士拥伽黎。

【尾声】爱河欲海深无底。一换容颜知是谁。我返西方专待你。

〔下旦贴小旦望西拜送科旦〕好也。大士良言。千万年做女人的宝训。我和你两人朝夕书绅。今日旣得见佛。又得了老爷消息。可喜可喜。你们快去报与我孩儿知道者。 

〔旦〕丹霞缥缈见金幢。



〔贴小旦〕去后犹留满室香。

〔旦〕口吐醍醐来灌顶。



〔合〕争敎心地不淸凉。 

第五十三出
西来悟道

〔生〕祖师办獠牙。跳下狮子座。嚼得舌头酸。虚空嚼不破。〔外暗上将生肩后打一掌〕这回嚼破虚空了。〔生大惊笑呵呵〕阿也。是了是了。呸。原来只是这等。夜来却被风吹去。只在芦花浅水边。原来只是这等。师父。你为何哄我走这许多路。〔外〕你走过的路在那裏。〔生又笑〕多谢师父了。〔外〕你十年来那一日不说多谢师父。只不曾有个了字。〔生又笑末上〕夜眠淸早起。更有不眠人。你两个在这裏弄快刀子的手段。怎么出的我。〔外〕知道你两个是猢狲跳出圈儿。你只争先跳出一步。〔三人大家笑科丑小丑上丑〕游戏失神通。如今转老实。〔小丑〕消丸丸不消。却是消丸日。〔二人见外科与二师相见科〕师父稽首。〔丑〕向日蒙师父点化。游戏神通走了。〔小丑〕向日蒙师父点化。莫说铁丸。蜡丸儿也消不得了。〔外〕好好。霜降水涸。木落归根。〔丑小丑〕我两弟子求师父改个名字。〔外〕游戏神改名三昧道人。绰消丸改名广长道人。你两个来得好。木西来道成。数应归故乡相会昙花。就差你两人到他家去报信。〔二人诺领法旨并下生〕弟子也要师父改个名字。〔外〕自无始以来。那个是你的名字。人有个眞。名都是假。赤洒洒原是本来。圆陀陀岂有名字。今生做木淸泰。就认做淸泰是我。淸泰以前。不知经了多少淸泰。定兴而后。还存多少定兴。只是一个淸泰。经历了千百亿个淸泰。千百亿个定兴。只是一个定兴。可怜改头换面。前后各不相知。及至相知。原来只是一个。当其不了。千百亿无有穷时。及至了时。一个也不可得。臂如舟在大海。不知经了多少风浪。及至到岸。风浪一时都息。又如人在长途。不知经了多少邮传。及至到家。邮传一个也无。我当初曾问木公淸泰以前是谁。公答应不知。旣只是你。何故不知。旣云不知。何只是你。知者名悟。不知者名迷。谁令公迷。只是迷其所悟。谁令公悟。只是悟却所迷。此处应须寻究。究去不知。知者现在。〔末笑〕老和尙葛藤了也。〔外笑〕问说。假饶透脱时。八十一卷华严只是一句。假饶不透脱时。单提半偈缠不了的葛藤。贫僧要从葛藤裏打筋斗出来哩。〔生〕只许州官放火。不许百姓点灯。〔外〕他也莫点灯。我也莫放火。谁想林檎花。结个频婆果。 

【泣颜回】〔生〕拍手笑嘻嘻。却原来只恁般的。珠藏衣裏。怎敎咱踏遍天涯。都无甚奇。把虚空嚼破全没味。又何须向外驰。求得将来只自家的。

【前腔】〔外〕休将黄叶止他啼。眞金到手暴富穷儿。波消为水。这纔是烦恼菩提。红轮乍推。照千山六合开昏翳。忽然间打破疑团。这番来永脱轮回。

【前腔】〔末〕蓬莱回首隔云泥。抛他世宝换得摩尼。无生无灭。又何论寿与天齐。将蔬作虀。转关儿唾手眞容易。再休提鸾鹤东行。且同他龙象西归。

【古轮台】〔众〕雾消时。瑶天如洗映玻璃。宝王刹现毫端裏。山河大地。湛定水心珠。世界法身无际。石洞曹溪。德山临济。这棒喝一笔不须提。悟时闻喜。把文殊狮子轻挥。风柯月树。黄花翠竹。靑山绿水。种种露禅机。宾头不语。度金针再难拈起。

【前腔】虚脾。刬却天界泥犂。还抺摋佛国仙都。纔明眞谛。屡劫沈迷。今日显风光本地。从此撒手悬崖。一丝不系。饶他业火三灾土为灰。灵明不毁。受风霜彻骨寒威。铁鞋踏破。罗浮一夜。梅香扑鼻。再拜谢明师。觉路金绳指。大千日月遍浮黎。

【余文】寻消息。走路岐。比得来工夫不费。此是眞歇门中了手时。

〔生〕禀吿大师。弟子赴昙花之会。还当如何行径。弟子意欲仍只扮做凡夫。弢光混俗。免骇世人。〔外〕弟子。不然。你弃了王爵。云游访道。那个不知。那个不笑。今日成道。须当宝珞香衣。金幢绣盖。明白与世人做个榜样。劝化凡情。及早回首。岂可暗地朦胧。转生疑谤。〔生〕谨依大师严命。还求二位尊师一同弟子到寒家。照临凡界。劝化世人。〔外末〕我二人原要同行。灵照菩萨业已奉如来法勅。降临你家。我二人礼应在彼迎候。〔生〕如此甚好。弟子幸遇圣师。一门同证。只儿子尙缠婚宦。不得超升。如之奈何。〔外〕你今日岂尙不知。令郞根器不凡。将来亦必入道。今日且立功报主。先尽人伦耳。〔生〕多谢大师指教。〔下〕 

第五十四出
还乡报信

【少年游】〔旦上〕风来云去。鸟啼花落。妙旨印禅心。〔小生小贴〕沈水香淸。博山烟袅。〔贴小旦〕慧日照檀林。

〔旦〕孩儿媳妇。倩香凌波。昨日菩萨降临。说老爷消息甚的。今日看阁下昙花。烂熳盛开。老爷成道无疑了。只不知何年得一相见。〔小旦笑〕还是夫人高见。谁想年前回来的却不是眞老爷。彼时夫人若留了他。怎么好。〔旦〕婢子胡说。〔三昧广长上〕悉达证如来。耶须生忉利。借问罗■〈日侯〉罗。昙花开也未。〔相见科〕禀上夫人公子。圆照大师已成大道。奉菩萨法旨。归看昙花。先差贫道二人报知。须整备香花法座。迎接幡幢。明日辰时。大师到也。〔并下旦〕原来如此。可喜可喜。灵照菩萨之灵不虚矣。孩儿快收拾前堂。摆香案伺候。〔小生〕理会得。〔小外上〕踏破铁鞋无觅处。得来全不费工夫。老奴回来了。行到楡关。偶然得遇老爷。修行无恙。报说目下就回来了。〔旦〕生受你。这裏也有信也。〔小外〕元来如此。可喜可喜。 

【急板令】念良人长怀道心。弃妻子从师远寻。凄凉到今。凄凉到今。一逐浮踪。十载无音。忽报仙姿。再返云林。〔合〕明日裏幢盖来临。开法界。听潮音。

【前腔】〔小生〕访庭帏山长水深。无觅处他乡泪淋。天怜苦忱。天怜苦忱。鹤使云中。远送归音。已顶霞冠。永脱朝簪。〔合前〕 

【前腔】〔小贴〕叹高堂栖迟远岑。盼晨昏怜予藳砧。啼痕满襟。啼痕满襟。书报华阳。剑返津镡。无恙家门。松竹阴森。〔合前〕 

【前腔】〔贴小旦〕闭妆台尘蒙素琴。守空房香销冷侵。白头罢吟。白头罢吟。灵骨初成。道行堪钦。已际为漕。谁度金针。〔合前〕 

【前腔】〔小外〕拚残躯迢迢远寻。幸边关相逢痛心。牵衣捉襟。牵衣捉襟。亲嘱归来。指日园林。不道家中。已有佳音。

〔合前旦〕分付一家人都要香汤沐浴。迎候西方圣人。〔众〕谨依严命。 

〔旦〕十载云游世念轻。



〔小生〕蹔归只恐又西行。

〔小贴〕也知法眷非凡眷。



〔贴小旦〕不说离情说道情。 

第五十五出
法眷聚会

