<!-- { "loadSidebar": true } -->
【三煞】向更深敢现形。啸空梁飒有声。山魈木魅纷踪影。妖狐九尾能为崇。老表千年亦作精。何心照张华镜。自信我灵光不动。一任你伎俩相呈。

〔鬼作语科〕我辈是战场上鬼兵。生前被木淸泰杀死。今日特来索命。〔鬼向近生科生〕咄。小鬼。休得无礼。我是世上奇男子。今日虽孤身旷野。岂肯怕汝鬼物。就是战场上厮杀。一鎗一剑。非你卽我。我为王家出力。那怕索命。 

【二煞】沙场苦战争。刀头决死生。这是为王家出力歼枭獍。迦文杀盗曾超劫。轩后成仙亦用兵。我和你觌面还相证。定知是黄泉不负。堪笑你白骨空灵。

〔鬼又作语介〕战场对垒相杀。犹可解者。我辈是被你这厮枉杀的。自然要偿命。〔生笑〕你说枉杀。我却不知。也罢。明日到阴府殿前证明。果是枉杀你。我何难偿汝性命。君不闻释迦犹报金鎗。师子尙偿宿债乎。我木淸泰是顶天立地的丈夫。斫头陷胸的男子。那怕死来。〔鬼退科生〕 

【一煞】想因宿障多。悬知道力轻。一身历试当诸境。手中未有降魔剑。心内弥坚出世情。猛可里来深省。假饶是千魔不动。不负我百战豪英。

【煞尾】终夜怪已消。东方天渐明。云开依旧是晴和景。想着我师尊。团瓢儿上在那裏瞑。

〔外末上〕万境俱是幻。诸怪岂为眞。幻中了却幻。始见本来身。木公。夜来失陪了。〔生〕二位师父不在。弟子在此庙中。被千魔万怪。师父你怎的也不来搭救我。〔外末〕善哉善哉。诸魔沓来。一心不乱。炯炯灵明。眞个是好男子也。 

〔外〕认取道高一尺。



〔末〕莫问魔高一丈。

〔生〕小舟曾游大海。



〔合〕那怕拍天风浪。 

第十三出
天曹采访

〔末朱衣幞头扮毗沙门天王使者领众神将力士曹使上〕上帝神霄迥。天王使者尊。巡行周四部。辖治彻三轮。位逊须弥顶。光应日月邻。平衡毫不爽。明镜照无垠。小圣乃毗沙门天王部下采访使者是也。皂幞金销。南天隶籍。绯衣玉带。吾王贵臣。掌天上之威权。书人间之善恶。阎浮男女。广作愆尤。怙终不改。天界君臣。互相巡察。赏罚无差。每月初八二十三是我天王使者。十四二十九是天王太子。月望月晦。是天王自身。下来世界。逐一考察人间所作不忠不孝。谋反劫盗。贪虐杀生。暴殄淫邪。嫉妒嗔恨。欺妄阴谋。侵凌谗害。谤毁圣贤仙佛。亵渎天地神明等罪。若是淸心寡欲。正直慈悲。重重功德。悉记善曹。以须赏激。假饶浊乱贪污。奸回残忍。重重恶愆。直书恶簿。听候行诛。或现前花报。或死后果偿。善者生遘吉祥。死还升济。最上遂成佛道。次亦不失人天。一往日跻觉路。恶者生逢凶祸。死溢沈沦。漂转于三涂。缠绵于八难。万劫不得翻身。秉公明而察善恶。大圆镜毫发难逃。按善恶以行赏诛。定盘星毫厘不爽。如屋上的雨。大雨大溜。小雨小溜。一点一滴。神灵极是分明。又如地上的种。种粟得粮。种兰得香。一根一苗。造物岂差公案。不独是俺们天王部。诸佛菩萨。上帝高眞。眞官仙长。及诸天曹使者上将。逐日逐时。下世界考校。善恶赏罚。因果报应。盛水也不漏哩。可恨世人尙自迷而不悟。今日是月之初八。小圣不免下世间考察一番。分付神将力士曹吏随行。〔众诺末〕曹吏过来。我下人世考察。或亲自按临。或凭各境直日功曹城隍土地申报。须要逐一登记分明。毋有差错。取罪不便。〔曹吏诺末〕闻得定兴王木淸泰。他原是东华仙卿。后证西方散圣。偶因微过。谪降人间。破贼立功。封王受爵。近为西方祖师宾头卢。蓬莱仙人山玄卿点化。弃官入道。根器原好。德行甚高。吾奉天王勑命。令我一倂查他果是如何。须索走一遭也。〔并下〕 

第十四出
奸相造谋

〔净扮卢■〈木巳〉蓝面上〕利大机应险。官高势自炎。名花扶绣毂。华烛映珠帘。气夺三光暗。威行万口钳。人知心不赤。天使面常蓝。自家唐朝大丞相卢■〈木巳〉是也。地尊元辅。礼绝百僚。天性贪残。机谋险谲。簧鼓一摇。万乘播吾舌底。剑锋双蹙。千人死我眉端。生前富贵。不问社稷之安危。死后浮名。那管史书之香臭。才运有方。星斗难逃其布算。谋深无底。神鬼莫测其机关。云奔雾集。衣冠晓候门屛。山积泉流。金宝夜输库藏。酣宴则坐拥金钱。赵女燕姬。尽皆列屋。出入则道陈兵卫。王公贵戚。谁不回车。只叵耐那尙书颜眞卿这厮。自负先朝老臣。粗立名检。强项骨鲠。不肯顺从。却又在人前说我家君被难时。这厮亲舐颈血。本无此事。故造狂言。一班好名躁进狂生。附了他与我作对。大小文武。约略三百余人。若不翦草除根。一网打尽。难消我胸中忿气。抑且后患须防。今日退朝无事。不免步入书斋。屛除左右。思量妙计。倾害众官。多少是好。〔入书斋科末带将吏上暗察科净〕颜眞卿这厮颇有名声。百官倚重。且这厮每事执拗。面折下官。各官观望所系。首当翦除。〔思量科〕有计了。李希烈背叛朝廷。法当征讨。只说眞卿重望老臣。遣他去说希烈。可不烦兵而下。奏过官里。就差这厮。不怕他不去。希烈凶恶异常。眞卿倔强犹昔。眼见得断送这老儿也。其余文武官员。重则诬他谋逆。轻则坐以奸贪。或打探其酒筵诗文言语之罪。或摘发其帷簿床第暧昧之情。或赤其九族。或去其首领。或削籍淸朝。或窜身荒裔。此时谁不落胆惊魂。谁不箝口结舌。富贵长保。后患永消。好计好计。诸公诸公。不要道我太狠。利欲美物。味类■〈口朁〉蚊。权势危机。事同骑虎。不得不然耳。 

【皁罗袍】莫怪心怀坑堑。奈触机太险。噆味还甜。刀头切玉未云铦。火光烧海方为焰。口中鼓舌。身诛族歼。手中摇笔。投荒吊炎。眞卿晚景遭吾陷。

有人说。功名富贵。天命安排。暗室阴谋。神灵监察。这个也不管他。天道难明。神灵谁见。纵然有之。我也只图目前罢了。〔末怒科〕 

【前腔】〔净〕天道神明无验。且身披绮绣。口餍肥甘。一轮车毂紫骝骖。两行花烛红妆艳。百年富贵。将人口箝。千秋史册。由他笔尖。死图珠玉还含殓。

吾计已就。明早上本。坐政事堂就行事了。 

管取眞卿殁贼庭。



百官以次受非刑。

谁言天表有神察。



且喜垣边无耳听。

〔末大怒〕卢■〈木巳〉这贼。功曹地司时时报他罪业。今日我亲临。不想他险恶如此。将吏。你们可将卢■〈木巳〉阴谋。直笔细书。回奏天主。颜眞卿贤良君子。讨贼立功。怀忠抱道。不幸以正直忤■〈木巳〉。眼见得老死奸臣之手。我们可以出力救他么。〔神吏〕颜眞卿夙慕大道。名列仙班。祇以宿愆。当陷贼庭。尸解得道。遂证上仙。大数已定。不必拔救。〔末〕这说得是。 

人间私语。



天闻若雷。

暗室亏心。



神目如电。 

第十五出
士女私奔

【一翦梅】〔小生扮顾雕龙小旦扮陈木难小生上〕少年吐语气成虹。名字雕龙。才自雕龙。月明有女约房栊。地是临邛。人是临邛。

小生顾雕龙。西蜀成都人氏。薄有才华。颇饶风韵。云笺彩笔。擅才子于西川。翠羽明珠。怀佳人于洛浦。与比邻女子陈木难。才色相怜。心期自许。约以今夕乘月来奔。只得烧烛焚香。熏衾拂枕。以俟玉人。只见星疎银汉。檀烬金炉。桂魄渐低。兰膏半灭。缘何尙不见来。好生盼杀人也。 

【前腔】〔小旦上〕亭亭秋水照芙蓉。心许题红。心愧题红。栏杆花影月朦胧。欲赴桑中。怕赴桑中。

妾身陈木难是也。针挑刺凤。工苏蕙之锦机。曲写求凰。慕相如之绿绮。与文士顾雕龙有约。月夜赴之。阳台非远。结想为云。桑濮可期。敢辞多露。行到这裏。就是顾生门首。不免叩门则个。〔小生开门相见科小生〕女娘扬娥极态。允称南国佳人。小生倚马未工。深媿西园才子。今者握雨携云。未睹卿面。迎风待月。实劳我心。重门虽掩。双睫不交。数视明河。频听淸漏。幸惠玉趾。香阁生春。使小生喜而欲狂矣。〔小旦〕儿之不才。不能征礼雁奠。乃尔托志鹑奔。非止动于丽情。亦雅慕其才藻。故将图百岁之好。非仅邀一夕之欢。旣见君子。我心则悦。 

【香柳娘】想星河路通。想星河路通。巫山有梦。疎帘绛蜡微风动。慕君才■〈虫帝〉蝀。慕君才■〈虫帝〉蝀。罗袜露华浓。轻绡月痕重。〔合〕恐相逢梦中。恐相逢梦中。银缸正红。绣衾初共。

【前腔】〔小生〕羡金莲步工。羡金莲步工。月华相送。东邻好事成窥宋。看柔姿妙容。看柔姿妙容。秋浦落惊鸿。朝阳丽丹凤。

〔合前同下末同将吏上〕众将吏。你看文士顾雕龙心惟好色。同巫臣之窃夏姬。女子陈木难情起怀春。效卓氏之奔司马。并牵爱河。不以礼义。同沈欲海。自作罪愆。顾雕龙命合早中巍科。官登九列。今有才无行。以情欲私良家女子。合当削禄减算。请奏天主施行。〔众诺齐下〕 

第十六出
雠邪设谤

