<!-- { "loadSidebar": true } -->
〔小生扮香案吏小外扮雷师皓翁小生上〕晃晃弥罗宫。巍巍郁萧殿。始劫干延康。大道超龙汉。玉牓靑霞标。金阙红云烂。上帝肃神霄。侍卫无昏旦。■〈王灵〉珑七宝床。绰约五明扇。上主忉利中。下辖须弥半。无私宰羣方。玄机妙吹万。握镜象昭回。平衡化敷诞。秘检弢金箱。灵文一何灿。迹隐蝌蚪书。理显龙凤篆。幸哉列淸班。词曹领香案。下官玉皇掌书香案吏是也。旧隶下方之仕籍。今叨上界之仙官。修文积学。稍长灵机。砥行积功。兼栖眞宅。故得位列淸班。职司秘检。常侍宝座。日近至尊。身心转虔。夙夜匪懈。世人不知天界景象。下官略道数语。流传人间。须知上帝高居。不比人王宫殿。玉阶金埓。非玉非金。乃元气淋漓而结就。龙车凤辇。眞龙眞凤。亦阴阳苞络而化成。桂树丛生夹道。左右护以苍虬。桃花蘤■〈艹靃〉当门。上下守多赤豹。灵官佩印。靑绚之履飞云。婇女挝笙。碧玉之冠偃月。花中之雨缤纷。时演法于梵呗。殿上之光晃射。非借耀于璘仪。太乙领翠娥而来朝金阙。尽推五丁之火轮。天尊偕雷师而讲道玉虚。齐启九天之电钥。玄都开大洞之章。芒缠象纬。仙伯简淸微之箓。声轧云韶。学道始自鞭心。登眞必由澡行。九晨七御。递相统辖。尊卑体秩森严。千官万灵。各有司存。政务纪纲悉举。常憍持鬘大赤禹余分玉淸列太霄。名号种种不同。同隶于上帝。淸景索眞明晨侍书掌琼笈捡瑶编。职掌纷纷不一。一属于天曹。大道廓而无央。何限出无入有。神工运而不宰。但见时行物生。上界之考校劝惩。斟酌权衡。玄机莫测。大要贵在淸虚。下方之治乱兴亡。主张劫运。妙用难穷。只视人间罪福。得道者鞭霆驾霓。坐麟趺凤。逍遥于碧落霞宫。失道者屑云雕雪。檄龙命鸦。劳苦于紫虚雷部。道无色象玄黄。出思议见闻之表。修有等伦阶级。总虚无寂嘿为宗。九关使者来报。西天祖师宾头卢来游天界。佛理愿闻。圣僧难遇。下官恐上帝欲请见。只得在此伺候。远望圣僧飞锡来也。〔外末生同上外〕玉府琼宫帝阙高。〔末〕靑书琳札列诸曹。〔生〕眞人幸假云霄翼。耳畔天风泛海涛。〔外〕贫僧与仙伯西来一同来游天界。万灵咸仰。九阙不同。且喜已到帝居了。〔末生〕眞个好淸虚境界也。〔小生相见科〕西方祖师。弟子掌书香案吏稽首。〔外〕掌书仙子少礼。〔末〕掌书仙长拜揖。〔小生〕蓬莱仙客拜揖。〔生〕掌书大仙客。下界木淸泰参拜。〔小生〕奉道高人。不劳行礼。天界淸虚。罕闻西教。幸祖师俨然卓锡。愿暂留天宫。大转法轮而去。〔外〕贫僧志愿弘慈。道惭无上。未窥一乘之极则。敢忝三界之师模。新度弟子。久溷尘劳。因迷宿本。善心虽发。道念难坚。先引入酆都。历观苦趣。再拽升天界。参究乐因。用以鞭策凡流。成就新学耳。此来未奉如来法旨。不敢轻会帝君。常见天主辈冲挹太盛。执礼过恭。以此不便参承。潜观天界景象去也。〔小生〕佛法难闻。圣僧难遇。祖师此来。不会我上帝。恐上帝罪及下臣。奈何。〔外〕贫僧偶尔微行至此。若会帝主。事体重大。非奉佛旨。不宜轻举。帝心必亮。尔亦何辜。请别了。〔小生〕如此。弟子亦不敢私请佛法。恐重得罪。〔外〕佛无多法。只修一心。若要修心。无过寂照。〔小生〕多谢祖师教诲。〔相别介小生下小外白髯上〕职列淸班侍玉枢。琅编曾订太霄书。玉皇驾幸长生殿。手板亲扶白凤舆。下官雷师皓翁是也。奉上帝勅命。来见西天祖师。〔相见科〕祖师稽首。〔外〕雷师稽首。〔小外〕天宫有幸。得蒙圣师光临。上帝闻圣师卓锡大喜。欲屈登宝座。讲楞伽宝积金光明等经。今日适驾幸高上神霄宫。会长生大帝。紫微大帝。靑灵大帝。六波天主。太极眞人。会议唐朝劫运事。未得燕闲。明日奉屈。拂席焚香以待。〔外〕讲经说法。广利人天。大是美事。往时西方沙门。赴天宫讲经。必奉如来法旨而来。此番贫僧偶同新度弟子潜游天宫。欲以开化新学。未奉佛旨。不敢轻易登坛。容贫僧回西天禀过如来。卽当至此叨冒讲筵。幸为多谢上帝。〔小外〕下官敬依尊命。回覆上帝去也。〔下生〕蒙祖师相携。先游地府。后到天宫。吾师大恩。人生良遘。但弟子未知天堂地狱。何以苦乐之悬殊。善恶因缘。路径从何而分别。望大师指教。〔外〕苦乐之途。分于善恶。善恶之介。起自一心。纯善无恶。是为天堂。纯恶无善。是为地狱。善恶均等。是为人道。五戒十善。则生天堂。五常五戒。则生人中。尽破五戒。广行十恶。则入地狱。天人路径。大要以五戒为本。五戒不持。人天路绝。至于一心旣了。万行俱纯。由修行而得戒。由解法而悟道。顿悟至理。渐满万行。空有两妙。善恶双忘。则为无上菩提。贫僧稍识路窥门。愧未登峯造极耳。〔末生同拜科〕多谢大师指教。 

【玉芙蓉】〔外〕罡风两鬓颾。灏气双胪耀。耳氤氲忽吹一派笙箫。罘罳玉宇琼香罩。羃历金床宝扇高。尘不到。信淸虚穹昊。咫尺间看羣灵来往拥云璈。

【前腔】〔末生〕丹幢婇女飘。绛节芝童导。蓦然来殿前香案淸曹。琅书宝字祥光遶。玉版幖缃秘检弢。谁能道。信淸都玄奥。天榜中问班行何处列吾曹。

〔并下〕 

第四十三出
尼僧说法

【挂眞儿】〔旦上〕寂寂云堂今几载。趺坐裏金磬飘来。〔贴小旦〕瓶水初澄。炉香正袅。〔合〕檐角风篁淸籁。

〔重叠令〕〔旦〕地无人迹精蓝静。频伽鸟下花枝定。〔贴小旦〕旭日散松阴。凉飔浣竹林。〔旦〕函经金字好。宝轴霞光遶。〔贴小旦〕谁为演三车。身堪与散花。〔旦〕倩香。凌波。我和你三人在此庵中焚修。不觉三载。礼佛持斋。且喜禅心稍寂。翻经阅藏。争奈妙理未诠。此间绝无来往。便有高僧讲师。不敢延见。我和你们且精修戒律。以俟机缘。〔贴小旦〕太夫人所见极是。〔灵照上〕难难难。十石油麻树上摊。易易易。百草边头祖师意。也不难。也不易。饥来吃饭困来睡。贫道襄阳庞公之女灵照是也。从吾父学禅。同证道果。莲花上品。已见如来。贝叶眞诠。颇通了义。在西方净土中。照见太原木淸泰之妻卫氏。及其二姬。礼佛一庵。参禅三载。奉斋持戒。虽能收摄身心。屏迹孤栖。无从参请佛法。我嘉其有志。扮作云水尼僧。特来相访。稍稍开示他法门大略。开门开门。〔旦〕何人叩门。凌波去一看。〔相见科照〕贫道云水尼僧。求见太夫人。〔小旦〕禀太夫人。门外有一云水尼僧。求见太夫人。〔旦〕适言佛法无处参求。旣是尼僧。不妨相见。或者他知道些法门。〔请见科照〕太夫人稽首。〔旦〕师父稽首。〔贴小旦相见科旦〕师父云水浮踪。远蒙垂顾。必有见教。弟子请问佛法。〔照〕贫道颇知佛法一二。但不知太夫人尊意要从何处说起。〔旦〕请问何为十法界。〔照〕十法界者。佛菩萨缘觉声闻天人阿修罗饿鬼地狱畜生。上四界乘有大小。总入圣位。名为四圣。下六界趣有苦乐。不离凡情。名为六凡。众生只一心。分为十法界。一心若自了。十界一齐忘。佛界亦不立。九界又何有。〔旦〕讲得好。多谢师父。再问何为十善十恶。〔照〕十恶者。贪嗔痴杀盗淫妄言绮语两舌恶口。戒去十恶。便是十善。十善还有止作二义。旣止其恶。还行其善。如止贪行布施。止杀行放生之类。上善生天。中善生人。十恶三途。极恶地狱。〔旦〕何为止观。〔照〕止者。外除杂念。观者。内照灵心。心要灵悟。须止非心。止若不成。须用觉照。止而不观。恐有昏愦。观而不止。恐致纷飞。〔旦〕何为定慧。〔照〕定从戒得。外邪不染。内境自宁。慧从定生。定水不波。心珠自现。用止观工夫。纔到定慧境界。所以道止观是因。定慧是果。〔旦〕请问如何便罢了心。〔照〕了心之法。不是无心。不是有心。寂寂不动。何得言有。惺惺常照。何得云无。有无双冥。心又何了。〔旦同贴小旦拜谢科〕多谢师父指教。使弟子辈心地豁然。〔旦〕请留师父淸斋。〔照〕贫道不用斋的。就此吿别。偶尔来阎浮。顷刻还净土。生则决定生。去则实不去。〔下众惊介〕呀。忽然就不见了。这师父原来不是凡人。圣贤可怜我们在此淸苦。下来指教我们。不免望空拜谢。〔同拜科〕 

【一江风】〔旦〕奉香斋。还受优婆戒。淡饭黄虀菜。感如来特降云軿。远自淸凉界。妙义宝莲开。天花落讲台。剖眞诠顿使生深解。

【前腔】〔贴小旦〕掩蒿莱。静室闻淸呗。云外飘幢盖。是如来现比丘尼。说法垂玄诲。不用拂尘埃。菩提种自栽。驾慈航一路超香海。

【不是路】〔生上〕径满苍苔。尽日无人户不开。旧形骸。别来面目使人猜。畅奇哉。前度刘郞此日回。羡他淸净女裙钗。持斋戒。只愁相见泪盈腮。情缘犹在。

萧索秋江木叶干。铁鞋踏破褐衣单。前村依旧无梅信。赢得孤身彻骨寒。自家木淸泰。云游三年。回家一看。此处就是莲花庵了。开门开门。〔旦〕门外又有人叩门。快去一看。〔贴开门惊科〕太夫人。老爷回来了。〔旦〕有这等事。快请进来。〔旦贴小旦相见各悲喜科旦〕别来三载。云水飘零。无时不念。且喜回来。〔生〕夫人听禀。不才因一时为风狂僧道所误。草草出门。万里山川。孤身流落。高人不遇。大道无成。受尽饥寒。一身褴褛。只得归来。 

【好姐姐】云水无端三载。走天涯踏破芒鞋。海中何处有蓬莱。无聊赖。西方佛国今安在。只落得形容瘦似柴。

【醉扶归】〔旦〕自君行不复匀眉黛。两裙钗也自抛罗带。琐窗裏璧月掩房栊。佛龛前金磬和淸籁。仙踪今日喜归来。朱门依旧生光彩。

【油葫芦】〔贴小旦〕人归日门庭未改。径荒凉菊松犹在。辽阳何必经千载。好相守佛日香台。

〔生〕夫人。我想出家艰苦。仙佛渺茫。黑发未衰。朱门无恙。不如依旧享爵土之封。谐夫妇之好。无空流落他乡。身死草野。〔旦正色白〕相公差矣。相公英雄本色。可无出世修行。旣已修行。岂可半途退转。不惟仙佛之大道无成。抑且一生之人品亦坏。进退何凭。万口之嘲怎免。戒行毁破。三涂之业难逃。况孩儿已受侯封。甫勤王事。朝廷赐号圆照。钦挹高风。一旦堕落。将若之何。贱妾旣别相公。业托身于三宝。二姬亦守苦志。共焚修于六时。不惟相公当爱蕉沫之体。妾亦岂肯再污莲花之身。君是贤豪。岂不亮此。 

【解三酲】美津津云生金界。白泠泠月浸瑶阶。飘然一往靑天外。怎生般堕落尘埃。你香消薝卜眞堪诫。我泥污莲花事可哀。君须爱。君须爱。怕难逃五浊。自取三灾。

