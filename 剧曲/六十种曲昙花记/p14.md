<!-- { "loadSidebar": true } -->
〔小生上〕苦塡不满火坑。屡偿难了寃债。安得三轮尽空。化作莲花世界。自家阎罗天子。日夜为众生造业。勘磨公案。判断罪狱。不得安闲。世人造业。不论广众大庭。暗室屋漏。不论施为行事。动念举心。这裏幽隐悉知。毫发毕照。人都道是照以业镜。烛以火珠。查考功曹。对验文簿。如此而已。不知我自家神光悉能照见。今日有许多罪囚。不免查问一番。判官吏卒何在。〔判官吏卒上吏〕禀上大王。第一起淸河张嫣儿谋杀亲夫夏璜事。〔问嫣嫣辩〕禀上大王。丈夫其实病故的。如何寃枉奴家。〔夫辩〕此妇人与奸夫黄振合谋。以索绞小人至死。〔小生〕令取业镜来照。〔照科吏〕禀上大王。业镜照出张嫣儿与黄振通情。醉其夫以酒。二人合谋。用绳索绞死夏璜是实。〔小生〕是了。将重犯各用扭肘。押入地狱。〔吏〕禀大王。第二起绛州参军范博平将妻金氏推溺淮河身死事。〔小生问金氏答〕大王。妾农家之女。委果出身微贱。范博平布衣时。娶妾为妻。贫穷相倚。妾纺织裁缝。资夫学业。淸秋寒夜。妻织夫读。相共一灯。后博平得官。身荣心变。嫌妾寒微丑陋。岂堪为士大夫之妻。韩平章有女。许嫁博平。载妾行至淮河。诱妾乘夜开窗玩月。从后推堕溺死。竟赘平章之家。〔范〕大王。金氏其实登舻望月。偶误失足堕水。博平颇读书知大义。岂敢作此负心事。〔小生〕也罢。叫鬼卒火速去召淮河水神来问。〔卒诺下吏〕禀大王。第三起太原王延叟吿人谋子占产事。〔小生问王延叟答〕禀上大王。小人王延叟。家富子幼。以家产托友人陈神愿家仆臧义儿。两人谋死儿子。尽占家财。产业尽空。宗祀遂绝。负义不仁。莫大于是。〔陈〕此皆臧义儿做的事。小人颇知其谋。屡屡戒止。反辱骂小人。不仁不义之事。小人其实不曾同谋臧义。〔臧〕都是陈神愿造谋。小人区区一个家奴。怎做得逆天大事。〔小生〕这也不难。令两人以手自摸其心。负心者手黑。不负者手白。〔卒命两人摸心科卒〕禀上大王。陈神愿的手白。臧义儿的手黑。〔小生〕义儿。你如今怎么说。〔臧〕小人今番招了。〔小生〕叫判官。把这厮着实用刑一番。押入地狱。〔判诺押下卒带淮水神上神〕淮河水神叩见大王。〔小生〕绛州参军范博平妻金氏溺死淮水。你知道么。〔神〕小神知道。大王听禀。范氏博平贫士。金家女子寒微。少小娶为结发。夫妻颇号齐眉。伉俪红颜相得。誓死白首同归。多少靑灯夜雨。共捱淡饭黄虀。不是夫君薄幸。争奈势异时移。小家儿女可厌。相国婚姻又催。撇此荆钗裙布。恋他翠绕珠围。名士尙慕富贵。贤相亦弃扊扅。绐此登舻逞望。因而举手轻推。不是嫦娥寻伴。还因河伯娶妻。菰叶云沈黑米。莲房波冷红衣。一曲湘灵写怨。千年精卫含悲。大王要知此事。君其问诸水湄。〔小生〕我知道了。淮神就此请回。〔神诺下小生〕将范博平押入重大地狱裏去。〔吏〕禀大王。第四起散骑常侍孟豕韦谤司农卿萧黄流交通逆贼事。〔丑〕禀上大王萧黄流其实交通史思明。不是小官造谤。〔小生〕胡说。这件事也不照业镜。也不问功曹。只以我神光照你。你那一日欲造谤谋害萧黄流。卜之关眞君。关眞君报汝大凶签。你尙不肯止。再求再卜。神明大怒。筒裂签飞。这是有的么。〔丑惊〕大王。这是有的。〔小生〕你回到密室。闭门造谋。婢女送茶到门。闻你凶谋。惧恐事泄。手刃此婢。这是有的么。〔丑惊〕大王。是有的。〔小生〕你造言谤萧黄流交通史思明谋逆。说萧黄流曾在客坐上说史思明也是一员良将。朝廷不能驱使。以致猖獗。卽此言语。扭揑成谤书。这是有的么。〔丑惊〕大王。是有的。情罪已露。神鉴无私。罪人不敢再置一辩了。〔小生〕孟豕韦造此弥天大谤。致萧黄流身死家破。骨肉仳离。着判官押去。先拔谗人之舌。然后送入地狱。〔吏〕禀大王。众生多犯淫欲。共若干起。求大王判断。〔小生〕此辈为欲火所煎。可入汤火及八热等地狱。〔吏〕禀大王。众生多犯杀生。共若干起。〔小生〕此辈合入刀山剑树等地狱。〔吏〕禀大王。众生多犯悭贪谋夺强占。瘠人肥已。毫厘不舍。共若干起。〔小生〕此辈贪习生水。结水为冰。合入寒冰咤咤波波罗罗等地狱。〔吏〕禀大王。众生多犯骄慢轻凌。不敬天地三光。亵渎圣贤。欺侮尊长师友。共若干起。〔小生〕此辈骄逸驰流。奔腾放纵。合入血河灰河热沙毒海融铜灌呑等地狱。〔吏〕禀大王。众生多犯嗔怒。至于相杀相雠。寃对无已。共若干起。〔小生〕怒火交攻。铸气为金。宜入刀剑铁捆斧钺鎗锯等地狱。〔吏〕禀大王。众生多犯奸诈欺诳。共若干起。〔小生〕欺诳之人。精神幽暗。心志飞扬。宜入黑暗械锁尘土屎尿等地狱。〔吏〕禀大王。众生多犯骂詈咒诅诬谤等罪。共若干起。〔小生〕此等矫枉压人。横作口舌。宜入拔舌犂耕合山合石碾硙舂磨等地狱。〔吏〕禀大王。众生多犯五逆十恶。及谤经毁佛等。共若干起。〔小生〕此辈名为极恶大罪。宜入阿鼻地狱。直待劫终。乃得出狱。其谤经毁佛者。此劫虽终。复寄在他方地狱。永无出期。〔卒押下科小生〕判断公事已完。请三位尊师相见。〔卒请科外末生上外〕三途渺渺苦无边。〔末〕长夜漫漫几时晓。〔生〕阎王努目折万灵。〔合〕菩萨低眉悲六道。〔小生〕公事在身。失陪三位尊师。有罪了。〔外〕大王鉴观有赫。公判无私。可敬可服。〔小生〕众生屡劫受苦。只是执迷。如之奈何。望尊师普度。〔外〕千圣证道。俱发大弘誓愿。众生普度不尽。誓不自证菩提。争奈罪业难尽。地狱不空。佛亦无如之何也。贫僧回至西天。当禀过如来。大转法轮。使地狱众生。小苏苦报。就此奉别大王。〔小生〕不敢久留杖钖。容弟子奉送。地府冥冥无日月。尼珠何幸照迷途。〔外末生〕愿移天地为金界。便搅长河尽酪酥。〔并下〕 

第三十五出
普度羣生

〔外末生同上外〕阴府游遍。风景可悲。初学之人。永当念此。已别大王。我三人不免回阎浮世界去罢。苦海茫茫不尽流。慈航只在一回头。圣贤元是凡夫做。争奈凡夫不肯修。〔同行科〕 

【懒画眉】〔外〕冥冥地府遍经过。昼夜众生苦折磨。愚帆痴网自张罗。欲将尽置莲花座。争奈迷情不了何。

〔丑女上〕昔为人所爱。今为人所憎。人憎与人爱。颜色总无凭。好苦好苦。伏望圣师救度。〔外〕汝是何人。〔女〕奴家越国西施。〔外〕西施天下绝美女子。怎么是这样丑的。〔女〕师父。这皮囊原是假的。阎罗怪我妖媚。惑乱吴王。以致亡国。故罚作丑女羞我。实无颜见人。〔外〕你的业障。全在美貌。今日衰丑人不爱你。你安能惑人。业障去了。可喜可喜。〔女〕多谢圣师指教。〔下〕 

【前腔】〔末〕刀山剑树与灰河。罗刹阿旁来往多。悲心不忍再经过。凡夫好把无明破。回首天堂只刹那。

〔老病人扶杖上〕一息不来时。英雄立枯槁。哀哉强弩末。不能穿鲁缟。好苦好苦。伏望圣师救度。〔外〕汝是何人。〔老〕弟子西楚霸王项羽是也。〔外〕怪哉怪哉。项羽拔山举鼎。如何这等羸弱。〔老〕生前拔山举鼎气力。只争喉咙裏一线儿。一线不来。蓬草也举不得了。阎王恶我雄壮。杀人太多。故罚做一个最尪羸老儿。在地府裏做个榜样。如今一步儿也离拄杖不得。好苦。〔外〕只怕你离得柱杖时。又作偌大的罪业〔老〕师父说得妙。知道了。弟子拜谢。〔下〕 

【前腔】〔生〕茫茫苦海万层波。多为生前堕爱河。蒙师指我退羣魔。假饶不蚤离缰锁。难免无常此处过。

〔二乞人上〕业重难辞苦。金多不铸身。黄泉无富室。何处去求人。好苦好苦。伏望圣师救度。〔外〕你两人是谁。〔丹〕弟子是范丹。〔崇〕弟子是石崇。〔外〕范丹先生。我知道你是贫士。行乞是该得的。石崇。你极富之人。因何故也做此营生。〔崇苦科〕不瞒老师父说。家中尽有。此处带不将来。〔外〕大凡人苦趣多起悭贪。劝你再转阳世时。慈悲喜舍。力行六度檀波。牢记吾言。〔崇谢〕多谢大师指教。〔下〕 

【醉罗歌】〔外〕美好美好能为祸。老丑老丑不招魔。叹西施绰约似仙娥。傅粉熏香坐。朱颜绿鬓。堆雅拥螺。耶溪笠泽。残阳逝波。一堆脓血红罗裹。钗绣蚀。骨嵯峨吴王泉下可知么。

【前腔】〔末〕喑哑喑哑诸侯夺。叱咤叱咤万夫挫。倚英雄赤手割山河。自取彭城坐。靑丝匼匝。黄金叵罗。健儿送酒。虞姬进歌。一朝军败为逃虏。豪气尽。壮心磨。拔山举鼎尙能么。

【前腔】〔生〕史云史云贫无那。季伦季伦富敌国。奈皇天分得不均何。司命权应错。山庄水碓。田园占多。香尘步障。王侯怎过。悲来身死家仍破。容瘦损。鬓摩挲。黄金去也再来么。〔同下〕 

第三十六出
众生业报

