<!-- { "loadSidebar": true } -->
《六十种曲 昙花记》

（明）屠隆 着

（明）毛晋 辑


昙花记

（明）屠隆 着 

绣刻演剧十本

第六套

白兔
杀狗
昙花
龙膏
飞丸
东郭
节侠
双珠
四贤
牡丹 

绣刻昙花记定本 

●昙花记目录 

第一出
本传开宗 

第二出
定兴开燕 

第三出
祖师说法 

第四出
僊伯降凡 

第五出
郊游点化 

第六出
辞家访道 

第七出
僊佛同途 

第八出
云游遇师 

第九出
从师学道 

第十出
夫人内修 

第十一出
檀施积功 

第十二出
羣魔历试 

第十三出
天曹采访 

第十四出
奸相造谋 

第十五出
士女私奔 

第十六出
雠邪设谤 

第十七出
羣僊会眞 

第十八出
公子寻亲 

第十九出
游戏传书 

第二十出
夫人得信 

第二十一出
超度沈迷 

第二十二出
严公寃对 

第二十三出
眞君显圣 

第二十四出
西来遇魔 

第二十五出
魔难不屈 

第二十六出
圣力降魔 

第二十七出
公子思亲 

第二十八出
公子受封 

第二十九出
面圣辞官 

第三十出
冥官迓圣 

第三十一出
卓锡地府 

第三十二出
阎君勘罪 

第三十三出
遍游地狱 

第三十四出
冥司断案 

第三十五出
普度羣生 

第三十六出
众生业报 

第三十七出
郊行卜佛 

第三十八出
阴府凡情 

第三十九出
窥园遘难 

第四十出
礼佛求禳 

第四十一出
眞君驱邪 

第四十二出
上游天界 

第四十三出
尼僧说法 

第四十四出
羣仙会勘 

第四十五出
凶鬼自叹 

第四十六出
讨贼立功 

第四十七出
木侯夜巡 

第四十八出
东游仙都 

第四十九出
凯旋见母 

第五十出
西游净土 

第五十一出
义仆遇主 

第五十二出
菩萨降凡 

第五十三出
西来悟道 

第五十四出
还乡报信 

第五十五出
法眷聚会 

第一出
本传开宗

【玉女摇仙佩】〔末上〕千秋壮气。一点灵台。蹭蹬风云世路。贝叶香庐。桃花僊坞。急办英雄退步。妆阁陈歌舞。叹风流一往。都无深趣。请细看璚宫绣户。尽属衰草寒烟荒土。何物最伤情。墓上牛羊。天边乌兔。

追省楚宫掩袖。汉殿裁纨。总是蛾眉生妒。烧却彩毫。鲍郞才尽。何事又拈绮语。身在淸虚府。须不是当日雕龙绣虎。试娓娓光明慧月。廉纤法雨。湼盘甘露。人应悟。别开一种金函部。 【瑞龙吟】英雄汉。淸泰裂土封王。朝欢暮宴。西郊宝马钿钗。片言契合。瞥游汗漫。眞堪羡。感悟夫人回首。莲花庵院。二姬亦卸浓妆。焚香扫地。

永辞弦管。正遇天王鉴考。施恩救苦。衣珠尽散。旷野一身凄凉。千种魔难。寻踪访迹。孝子悲云翰。归来踵尊公勋业。扶王定乱。西竺蓬莱苑。天堂地府俱游遍。百炼灵光现。卫氏亦逢师三车尽演。一门同证。昙花重见。

会撒手的定兴王金精铁链。



蚤回头的卫夫人玉洁冰淸。

建功业的大小侯麒麟并画。



秉坚贞的两裙钗龙象同行。 

第二出
定兴开燕

【满庭芳】〔生扮木淸泰旦扮卫德棻贴扮郭倩香小旦扮贾凌波生冕服上〕胡马南来。翠华西幸。衣冠尽染腥膻。手提一剑。长啸靖烽烟。赢得金书铁券。玉■〈王灵〉珑冠珥貂蝉。陈歌舞。钿钗绣袄。行乐且当年。

灵武銮舆入帝宫。咸阳依旧满歌锺。功臣亦自开朱邸。妙舞淸歌烛影中。木淸泰表字西来。太原云中人也。姿貌魁秀。胆智沈雄。幼习韬钤。略涉经史。授剑术于白猿。变幻风云之态。传素书于黄石。包藏神鬼之机。迩者唐祚衰于中叶。天子久厌万机。艳妃煽祸。羯虏乘危。六飞云奔。百官星散。三灵失位。九庙震惊。下官与汾阳王郭子仪。同起节鎭。戮力王家。逆贼芟除。銮舆返正。天子吿庙郊天。论功序爵。封子仪为汾阳王。下官为定兴王。皂帽金貂。东朝赐第。衮衣玉带。南面称孤。富贵爵赏极矣。下官思量起来。战争良苦。且少飨其欢娱。盛满难居。政不妨于奢欲。九死艰难。致有今日。百年迅速。为欢几何。下官愚见与汾阳王意颇同。夫人卫氏。名曰德棻。螽羽逮下。鸡鸣相夫。贵以无骄。美能不妒。侍妾郭倩香。回眸掩扇。春风杨柳。袅袅难禁。贾凌波顾影拂衣。秋水芙蓉。亭亭独照。眞个是当歌怜子夜。为乐及丁年。不免请夫人唤侍妾们后堂开宴一番。夫人有请。 

【菊花新】〔旦上〕红楼歌吹若为姸。靑镜年华私自怜。急管与繁弦。可道流光如箭。

【前腔】〔贴小旦〕纔匀眉黛晓妆前。又着罗衣上舞筵。日照百花然。花色何如人面。

〔旦〕相公万福。〔生〕夫人拜揖。〔贴小旦〕倩香凌波叩头。〔生〕二姬起来。〔众〕众侍女叩头。〔生〕夫人。今日春景融和。莺花韶丽。正宜与夫人宴赏。侍女将酒过来。 

【梁州序】〔生〕风淸皇路。云回帝辇。依旧尧封禹甸。秋槐宫井。千官此日朝天。还想我捐躯赴难。泣血勤王。只手把天河挽。君王开爵土。画凌烟。不负金钗玳瑁筵。〔合〕纷舞袖。摇歌扇。丹唇素手红牙按。天不夜。酒如泉。

【前腔】〔旦〕金刀腥在。征袍血溅。身上疮痕犹满。间关誓死。收回百二河山。堪羡你补天浴日。攫雨拏云。九庙孤忠见。功成身合退。老林泉。雁柱鸾筝送暮年。〔合前〕 

【前腔】〔贴〕盛摆列绮席琱柈。尽着送金虀玉馔。赐天厨珍供。内部梨园。眞个是红云不度。绛月全低。仙子淸都宴。双成随阿母。下瑶天。六甲灵飞五岳篇。〔合前〕 

【前腔】〔小旦〕瑶阶下碧草芊绵。芳树上黄鹂睍睆。喜晴和风日。正好流连。雅称的华堂锦罽。宝埓香尘。罗袜灵妃浅。上公花底坐。晕朱颜。都道华阳句曲僊。〔合前外庭作乐〕 

【节节高】〔合唱〕笙歌户外传。鎭喧阗。珠帘似隔蓬莱院。王家宴。十万钱。朝朝办。酒中恩赏人人徧。绮缣金镯连珠串。〔合〕今日淸尊共看花。人生莫遣花如线。

【前腔】淋漓锦瑟边。亚云鬟。临风玉树娇扶倩。衙官散。夜色阑。春星灿。监奴撤席收金盏。侍儿拂枕铺罗荐。〔合前〕 

【余文】时淸更喜逢身健。得欢娱且开笑颜。老去何人再少年。

〔生〕剑藏玉匣箭弢房。



〔旦〕粉黛盈盈列两行。

〔贴小旦〕解得百年终日醉。



〔合〕祇应三万六千场。 

第三出
祖师说法

〔外扮西天祖师宾头卢上〕阿僧祗劫修行。刹那时间潇洒。六时贝叶经中。五体莲花座下。谁识泥牛渡河。又道石人骑马。有则万法俱来。无时一丝不挂。贫僧乃释迦如来大弟子西天祖师宾头卢是也。秪缘絫劫修行。得遇给孤良会。金鎞抉翳。全蒙迦老钳锤。玉杵降魔。亦仗韦驮抖擞。贯顶一针。言下便超有漏。当机半句。立时顿悟无生。只因大事因缘。来此娑婆世界。我想世上这些众生好苦也。沈酣世味。浑如酒蠁寻酸。苦恋火坑。一似灯蛾赴焰。烂臭底一副皮袋。说俊说美。骷髅红粉。名为粪裏钻香。好险的两字功名。说富说贵。傀儡戏场。眞是刀头餂蜜。恋着处一味口裏流涎。直待漏干娑竭海。怒来时一霎眼中出火。便欲烧却须弥山。古今沦堕。无非为闹攘攘的六欲牵缠。昼夜奔忙。总只是黑漫漫的三途路径。如电如霜。最迅速不住停的是百年光景。为蕉为沬。极危脆不坚牢的是四大身躯。床席上分明一个死尸。还说争名争利。喉咙裏纔有半点气息。尙思报怨报雠。直日功曹。是个有记人。上善恶簿子裏直书。定盘星分文不爽。阎家老子是个无情汉。尽罪福业镜中照出。至公堂毫发难容。人世难升易坠。上得一步。骨碌碌滚将下。好一似跛鳖爬深缸。人身难得易失。头路一差。白茫茫何处寻。好似盲龟撞浮木。但使自沈苦趣。落堑投坑。一去永无回转日。纵然再得人身。改头换面。重来不识自家人。咳。谁信此一件大事。人人本有。个个不无。迷则佛是众生。穿璎珞的也曾披毛戴角。悟则众生是佛。被枷杻的立可坐象骑狮。大众。你们不信哩。你不闻释迦佛子未成佛日。逐轮回徧历诸趣。广额屠儿放下屠刀。不半晌立证菩提。迷时寸步千里。风尘踏破铁鞋。悟时千里目前。日月高悬金镜。衣珠而一向行乞。咳。谁知道衣裏有珠。提灯而邻家借炊。呸。却原来灯卽是火。莫说成佛在灵运后。单了个无明无无明。便趋寂灭。莫说生天在灵运前。直爬上非想非非想。难免轮回。若是不悟本心。随他绝代聪明。过人学问。只播弄得三世精魂。倘然不知佛性。任教格天事业。盖世英雄。到头来是一场春梦。会得的好似关将。百万军中。单鎗直入。手刺颜良。不会的好似项羽。八千兵散。疋马逃亡。身迷大泽。有如执有死生。怎脱得胞胎驴马。假饶拨无因果。又未免业报狝猴。大凡要种福田。先除业识。莫求圣解。且尽凡情。天上一般样的雨。天宫落的是珍宝。修罗宫落的是刀鎗。人间落的是雨。元随法界业因。地下一般样的水。天见是琉璃。饿鬼见是脓血。鱼见是窟穴。人见是水。总属众生情见。业因不尽。纵如摩酰异相。报尽还来。情见未忘。便如鹙子辩才。终非了义。理因顿悟。机锋合下承当。如破数节之竹。事以渐除。阶级必有次第。如登九层之台。字必前阿而后茶。地必化城而宝所。自了非普度之圣。虽神通变化。不是住头。恐黄蘖砍吾双足。苦行非圆顿之门。卽德行孤高。尙难歇脚。笑懒融输彼三车。舟行大海。风波裏牢把定柁竿。马临峻坂。危险中急收回缰勒。万人坑裏。打破疑团。纔喜得离窠臼。千丈崖巓。踢翻筋斗。这遭永脱轮回。将此身心奉尘刹。是则名为报佛恩。定兴王木淸泰。乃是西天散圣焦镜圆。因微过谪于人间。为唐朝节度使。安禄山反叛入都。唐天子播迁幸蜀。淸泰与郭子仪翦灭妖氛。肃淸宫禁。銮舆返正。唐室中兴。论功进爵。裂土封王。勋名何加。富贵已极。但恐其沈身苦海。失足迷途。秪执现在之身。忘却来时之路。如来遣贫僧点化此人。早还净土。须索走一遭也。〔吊场〕 

第四出
僊伯降凡

