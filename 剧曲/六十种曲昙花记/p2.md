<!-- { "loadSidebar": true } -->
〔末扮山玄卿上〕灵峯高嵯峨。贝阙中天起。靑霞绣柱外。白雾琱窗裏。婆娑凌歊尘。乘化观无始。朝游碧山阿。暮还淸溪沚。飙轮无去来。天地相终始。自家蓬莱仙客山玄卿。寂寞栖幽。淸虚远俗。寻师了道。度世登眞。玄窍开通。炼得三花聚顶。河车升降。养成五炁朝元。知念中无念。黍米结子。混沌如绵。了生外有身。神化脱胎。虚空若粉。雾縠霞衣。何用寒披檞叶。天厨玉馔。岂须饥采山花。碧落飞行。云路霎时万里。沧波淸浅。仙期少别千年。定兴王木淸泰。原是东华仙卿。后证西方散圣。近因微过。被谪尘寰。破贼立功。封王受爵。太上虑其秪贪后福。遂昧前因遣贫道下凡点化此子。须索走一遭也。远远望见一位圣僧来了。〔相见介末〕呀。元来是西天祖师宾头卢。祖师稽首。〔外〕仙子免礼。〔末〕请问祖师。到此何干。〔外〕你不知道。吾奉如来法旨。来此娑婆世界。点化木淸泰。〔末〕祖师元来如此。贫道亦为此而来。〔外〕如此同往。 

【淸江引】阎净世人眞苦恼。争似我西天好。贫迷衣领珠。贼劫吾家宝。怕你失却人身何处讨。

【前腔】〔末〕茫茫百丈红尘道。争似我仙家好。胸中膏火煎。镜裏容颜槁。你看古冢累累尽荒草。〔并下〕 

第五出
郊游点化

【传言玉女】〔生领将士女伎骑吹上〕春满皇州。车马西郊驰骤。雨抛金锁。苔卧沈鎗时候。英雄闲却。且消受红妆翠袖。试寻芳出郭。水明山秀。

十队红妆结束齐。驮笙载酒出郊西。佳人金缕靑丝髻。骏马银鞍碧玉蹄。芳草平铺官路软。垂杨斜罨画楼低。踏歌连袂纷游女。一曲襄阳过大堤。下官闲居无事。値此胜景良晨。风日熙明。山川秀朗。分付左右将士准备鞍马。优童侍女打点笙歌。山西郊外寻春行乐一番。袛候何在。〔袛候上〕前队貔貅冲晓色。后车莺燕杂春声。禀大王。宝马钿车。银鞍玉勒。步障隐囊。花毡绣毯。缕衫檀板。锦瑟瑶笙。悉皆齐备。请大王出郭寻春。〔生〕传入后堂。令郭贾二姬带领随行女使一班同往。〔贴小旦带领女使携笙箫将士弓剑鼔吹上〕 

【疎影】蛾眉描就。试轻添粉黛。重整衫袖。紧扎弓弯。频揎绣带。又将金纽牢扣。〔合〕石榴裙罩桃花马。生只怕宝钗欲溜。请看柳媚花娇。正是寻春时候。

〔相见介生〕分付众人一齐上马。 

【画眉序】胜日好郊游。一带山川错如绣。看霞红楼阁。水绿汀洲。虹梁照缥渺仙都。鸳瓦暎参差云构。〔合〕丽人齐鬬春风面。家家绣户帘钩。

【前腔】〔贴小旦〕玉勒傍银彄。笑捉金鞭怯纤手。道莲生宝凳。别样风流。春山远黛色初匀。野水净縠痕微皱。

〔合前生〕左右。前面甚么所在。〔众〕前面山下。平坡如掌。细草浓花。诸贵戚王公台榭都在此处。可以下马散步。〔生〕快到那边停车下马。 

【前腔】柳外系骅骝。一曲淸歌一尊酒。喜妖童娇女。锦瑟箜篌。园林遶宛转银塘。亭榭嵌玲珑岩岫。〔合前〕 

【前腔】〔贴小旦〕含笑复含羞。无奈人来疾回首。尽频看约指。佯整搔头。雕鞍上暖日融和。香袜裏汗衫湿透。〔合前〕 

【前腔】〔生〕锡土列王侯。带砺山河圣恩厚。愿君王行乐。万岁千秋。瞻城阙薄暮言归。征歌舞明朝还又。〔合前齐上马科〕 

【滴溜子】〔众〕风日好。风日好共成胜游。人生裏。人生裏欢娱不久。名姓史书尽有。现前未老身。频开笑口。不挂无端世上忧。

【鲍老催】车驰马骤。王孙行处人烟辏。凤箫细续鸾笙奏。叹英雄回首。中藏机彀。试问燕秦丘陇何人守。韩彭葅醢君知否。这盛衰须参透。

【双声子】郊西路。郊西路。桑叶乱罗敷首。城南骑。城南骑。柳丝拂王孙袖。人如织。人如织。拥道周。拥道周。看楼前蹴踘。花裏藏钩。

【余文】风光岁岁还依旧。靑鬓俄惊又白头。便是明日阴晴也未可谋。

〔外扮醉僧上拦路〕平生醉裏顚蹶。醉裏却有分别。明朝酒醒归何处。杨柳岸晓风残月。〔左右呵喝不动介〕禀大王。前面有一个醉僧拦路。〔末扮风魔道人上拦路〕倒翻银河半湾。撞碎昆仑一角。上帝罚我害风。四海蓬头赤脚。〔左右呼喝不动介〕禀大王。前又一个风魔道人拦路。〔生〕和尙道人过来。你两人旣为僧道。怎么不守戒律。飮酒风狂。挡吾去路。〔外〕我不参禅不说法。终日醺醺醉曲蘖。假饶撞着老迦文。当头一棒便打杀。〔生〕道人。你为何如此风狂。敢是有病么。〔末〕人人道我有风症。却是风魔不是病。世间多少假惺惺。不识自家眞性命。〔生〕这僧道说话虽狂。却似有意。和尙近前来。我问你住在何方。是何名字。〔外〕我虚飘飘云水。何处是我家乡。圆陀陀本身。那裏有甚名字。大王。我且问你。你今自叫做木淸泰。太原云中人氏。你前生是甚么名字。住在何处。〔生怒〕这秃厮。我怎么知道。〔外〕你却不知。〔生〕道人。你的风病何年染成的。如何不医治他。〔末〕我自混沌初分得病。也不记得起自何年。我怪世人惺惺。因此不医此病。〔生〕这两个风魔僧道。在我王侯面前无礼。敢说这等大话。〔外〕大王。得罪了。你说是王侯。你听我道者。 

【混江龙】你道是王侯位高。千年胙土锡分茅。眞个是堂迎珠履。户拥旌旄。帐下义儿悬玉带。襁中孺子插金貂。响一派袅袅遏云璈。列两行楚楚如花貌。受用的昼添桂酿。夜续兰膏。

〔生〕我荡寇立功。取黄金印如斗大。悬之肘后。好不富贵也。 

【油葫芦】〔外〕只道是富贵黄金铸得牢。又谁知一旦抛。须臾少壮成衰老。身子裏紫绶虽堪贵。头儿上白发不曾饶。悲来有今夜。运去没明朝。恩情那得恋。歌舞为谁娇。容华谢桃李。憔悴掩蓬蒿。恨无情抔土。断送几英豪。今古价有谁逃。

【天下乐】〔末〕当日功名仗宝刀。挣爵士与儿曹。到头来汤雪消。从此后枉持杯向坟上浇。冷落了宛转吴谣。消停了娉婷楚腰。又何须上铜台那魂怎觉。

生〕我抱负经纶才调。通今博古。那些不晓来。你那僧道知些甚么来。 

【北节节高】〔外末〕抱负了经纶经纶才调。只不曾悟禅悟禅开道。偌大英雄正好。得意时无常来到。挽了夫人。觑了爱妾。将儿孙嘱着。舍了金宝。撇了爱宠。辞了圣朝。独自个苦伶仃黄泉路遥。

〔贴小旦〕大王。这两个风狂僧道无礼。一味胡言。大王不要听他。捻了他去罢。〔生〕不须捻。且听他再说。 

【元和令】〔外〕这两个分明孽妖。直害得人眼光落。准备着管弦夜夜与朝朝。尽人前卖弄俊娇。有一日水流花谢。粉褪香消。你风情那里讨。

【上马娇】大王。你是个大丈夫怎迷恋儿女曹。呀。只逞目下莽雄豪。却等闲忘却来时道。怎不觅旧根苗。

【胜葫芦】〔末〕你只看古冢新坟侵野潦。有多少贵官僚。早见狐狸穿墓道。珠襦玉柙。桐棺瓦器。一样草萧萧。〔左右〕天色已晚。请大王回府。〔生〕且消停。这个僧人还有话。〔外〕料此际锦席华堂灯烛耀。待归去好良宵。绰约金屛珠翠绕。歌开檀口。弦拢纤指。河汉转星杓。

〔生〕你这僧道可知我府中风景么。 

【后庭花】〔外〕只爱着锦堂春风景好。那裏管月华沈天色晓。假饶千载常如是也。便尽风流将担子挑。不逍遥。猛可裏做水痕儿微泡。戏棚儿收拾早。弄虚脾猢狲圈套。有几个夜与朝。报阎王柬帖儿招。形骸瘦。鬓发焦。一场儿没下梢。

〔生〕和尙。这个都说的是。你旣是这等有道有识。怎么自家吃得这般儿醺醺儿醉。可也不照管自己。 

【柳叶儿】〔外〕呀。你笑我自家不照。恁醺醺终日酕醄。妆乔做乔。怎便肯泄眞消耗。待梅香喷雪儿消。那时节纔和你说不醉的心苗。

〔生〕你出家人有什么好处。〔末〕有好处。〔外末合〕 

【寄生草】三花树开应遍。九莲台路不杳。把僧伽换却乌纱帽。云衣璎珞香烟罩金沙细路幢幡导。只这个天宫七宝佛庄严。煞似王家五等官封号。

【尾声】蠹蚀桂花凋。鼠啮枯藤倒。便从此撒手回头欠早。莫等到席冷筵残人散了。一沈苦海中永劫难捞。但灵消谁认皮毛。鬼窟翻身知几遭。平生意气豪。只争一些儿不到。这时节那裏寻贵王公官品儿高。

〔并下生〕左右。我被这两个僧道说得一片热肠冰冷了。快收拾回去。 

〔生〕邂逅逢僧话。

〔贴小旦〕狂言却指迷。

〔左右〕早知灯是火。

〔众〕饭熟已多时。 

第六出
辞家访道

〔小生扮木龙驹院子上〕昨日繁华。今日冷淡。苦海无边。回头是岸。俺老爷从西郊回来。忽然分付小人制一副道衣。说要云游出去。夫人公子知道。好生惊讶。不免在此伺候则个。〔生道装上〕 

【忆秦娥先】西天近。金绳觉路明勾引。明勾引。道情顿起。壮心消尽。

谁把金錍劈面撇。明人不用多饶舌。丈夫胸怀烈火烧。沃我醍醐冷如雪。化去知他黄鼠肝。噆来多少靑蝇血。弩下逃生急不收。一朝便与妻儿别。我木淸泰世间奇男子。济世爱民。扶危定难。忠勋不小。爵位已高。靑史许我标名。红妆可以送老。世事到此足矣。只是我这一点灵性。无处追寻。一副骨头。没有下落。昨日在西郊游览。遇着两个醉和尙风道人。说一片言语。机锋颇对。觌面相撩。拨得我心花顿开。毛骨尽悚。我如今思量起来。终日恋这个火坑中。何时有出头日子。早上修成一本。封进与皇上。辞了爵位。别了妻孥。我待逍遥云水。访道寻眞去也。不免请出夫人公子和侍妾们辞别则个。〔旦贴小旦上〕 

【忆秦娥后】东君若个传春信。眉端一夜添新恨。〔小生上〕添新恨。且倩取舞衫佐酒。名花消闷。

