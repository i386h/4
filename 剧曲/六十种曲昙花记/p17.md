<!-- { "loadSidebar": true } -->
【前腔】叨蒙上帝金册。拜高明太史。上淸仙客。碧落遥空。红霞暮雨千尺。石函遗记游帷观。谶地仙龙沙生塞。喜功成龙车凤辇。一门拔宅。

神人授诀炼丹砂。济世功圆蹑彩霞。千载柏枝能拂地。万年生铁不开花。九江秋冷妖蛟哭。三楚天淸剑气赊。但愿时人修入道。他年定许会龙沙。自家旌阳许眞君是也。净明忠孝。大道本于人伦。救病除妖。功行先于拯物。故得出一飞形。骖鸾鹤于天上。升眞拔宅。鸣鸡犬于云中。绛阙神霄。班高仙长。金书玉册。位证眞君。定兴王木淸泰宿世上根。今勤修炼。其妻卫氏励志双修。感化二姬。亦誓同苦行。前日从大悲寺回家。道遇北幽大王之子。少年无度。遂起邪谋。欲以势力。强娶二姬为妾。卫氏子母虔祷如来。观音大士勑吾拔救。北幽大王性行公平。宣劳冥府。子虽不肖。太上有议功议贵之典。北幽之功。所谓以十世宥者。未可辄行诛戮。只宜严示训惩。王子地尊势重。难以遣人。小圣亲往。一问其罪。不免扮做一法官道士。径往木家。呼吸之间。便可到彼。将吏侍者。暂且散去。〔众应下外扣门小生上〕何人扣庵门。原来是一位道者。从何处来。〔外〕贫道从豫章来。〔小生〕有劳高人远顾。何以见教。〔外〕贫道闻贵府有二位娘子被邪魔侵害。贫道颇有法力。能制此魔。故此远来。〔小生〕寒家果有此事。多谢法师光降。〔小丑领众上〕亲迎神女到阳台。乌帽绯衣云锦裁。不是黄姑先驾鹊。帝孙争肯渡河来。自家北幽王子。聘娶木家二姬。推调不允。只得亲到奉迎。不怕他不去。呀。来到其家门首。缘何有金甲神将重重围绕。〔鬼卒〕禀上王子。许旌阳眞君降临木府。〔小丑惊科〕他来做甚么。此公虽然道法最高。我乃玉叶金枝。地尊礼绝。以礼聘娶姬妾。王家常事。与他无干。不怕他挠阻。直入则个。叫左右。好生伏事郭倩香贾凌波升舆而去。〔众应小丑与外相见小生亦见王子科外仗剑科〕咄。小儿休得无礼。汝父位列冥君。粗立功效。汝不思怀公秉正。勉继前修。何乃倚势作妖。强夺良妇。上得罪于玉帝。下玷辱于祖先。本当飞剑立斩汝首。姑念汝父薄分。权贷汝死。可速敛戢。改过自新。若再不悛。身首异处。〔小丑〕眞君差矣。吾非下鬼小妖。堂堂王子。正位东储。连姻帝族。精兵百万。神将千员。以礼聘娶姬人。王家常事。何预于君。妄行呵斥。若不得已而至于用兵。岂遂出君下。〔外〕小妖敢尔。见色迷心。宣其淫德。是为不仁。定兴王至德人豪。无故欲夺其二姬。是为无礼。不念尔考。以淫慝。败其家声。是为不孝。不畏上帝之大命。不顾眞官之三尺。是为不智。有此死罪四。尙敢饰辞逞辩。汝岂谓吾剑不利耶。〔仗剑作法科小丑大惧欲遁不得科〕小妖。吾金甲神将密匝围汝数十重。岂能逃脱。可速纳款。改过自新。不尔无及。〔小丑跪吿罪乞哀科〕 

【高阳台】〔外〕驾雾鞭霆。破山伐庙。荡扫修罗鬼国。玉节金幢。恭行上帝符册。麾斥。手提神剑诛邪党。假饶是犯正条违天律。那怕你神通六臂。插天双翼。

【前腔】赫奕。金甲神人。铜头猛将。密密满空戈戟。霹雳飞光。妖氛何处藏匿。奸慝。绛阙丹霄颁诏旨。况如来更传佛勑。早敎你惊魂破胆。窜身辟易。

【前腔】堪惜。冥府崇阶。神明贵胄。如何不行正直。作横宣淫。等闲妄逞胸臆。轻掷。把金枝玉叶断送了。还累你家尊淸白。想王家娥媌不少。忍干三尺。

【前腔】女德。陡洗铅华。力依三宝。你却要污他白璧。大将药乂。护法韦驮肯释。荡涤。古人知过皆能改。早惩愆贤贤易色。〔小丑〕不肖知罪了。望眞君宽宥。〔外〕我代天行化。宝剑在手。于汝孺子何有哉。顾念慈悲好生。贷汝一死。还当取吾皇诏旨。量行戒饬。

也罢。释汝回去。洗心改行。永作正神。行正事。〔小丑〕多谢眞君。〔下外〕木侯过来。汝家二姬被鬼气所侵。病势沉重。赐汝神丹一颗。可中分食之。疾可立愈。就此吿别。〔小生〕多谢天师。救此二命。快请母亲小鬟扶二姬出来。一同拜谢天师者。〔外〕不必致谢。吾去也。宝剑当空除大魔。神丹入口起沈疴。竦身忽指云霄去。下见沧溟浸白波。〔下旦贴小旦上小生〕好吿母亲。适纔仗剑除妖道者。事毕腾空而去。元来是一位天上圣师。想是佛天差来的。我们大家望空拜谢。〔众拜谢科小生〕天师临去时。留下神丹一粒。教与二姬分食。沈疴立愈。〔贴小旦分食科〕呀。果然纔入口时。神气顿爽。眞仙丹也。 

【二犯傍妆台】〔旦〕稽首谢天师。云端降下。刬地救灾危。多应仗三宝力。宣法旨五丁随。早见北幽王子威风减。免得南国佳人粉黛摧。〔合〕眞君仙仗。浮空羽旗。七星冠映九霞衣。

【前腔】〔小生〕鸾笙凤吹响参差。神符宝印。六甲带灵飞。风云扫妖气灭。雷电闪剑光驰。只见魁台使者明戈甲。又有叱火天丁听指挥。〔合前〕 

【前腔】〔贴小旦〕狂风骤雨妒花枝。拏云只手。救取两蛾眉。望子恨蒋帝庙。太乙捡华山祗。幸仗靑霜宝剑降魔事。又赐绛雪神丹续命丝。

〔合前旦〕孩儿。二姬这场灾祸。原从郊外礼拜观音大士惹得来的。我又同你苦求佛力救护。眞君此来。必是菩萨差遣。我和你们还当拜谢如来。〔回身拜如来科〕 

【下山虎】〔旦〕龙天护佑。佛法加持。勑遣眞君至。驱邪片时。全凭大士弘慈。恍惚金容在兹。不枉莲花两净尼。合十投五体。但见靑螺绀发齐。转觉形骸秽。何年脱离弹指迦毗卢国西。

【前腔】〔小生〕渡河香象。擘海金鳷。绛阙靑鸾使。云端一麾。只见神仗散葳蕤。冥帅走离披。玉叶玉孙泣路岐。何处求佳配。羞杀银屛绣幄期。鸦凤原非类。终难并栖。到底莲花不染泥。

【小桃红】〔贴小旦〕红妆久洗。翠馆长辞。不复御罗衣也。禅心净持。明月琐窗知。何事遇狂且。自分香可残。玉可碎。甘做琉璃脆也。忍去王宫再画眉。仰赖龙天庇。扶衰济危。幸免如来戒体亏。

〔旦〕孩儿。这一位天师。旣除妖孽。又赐神丹。法力甚弘。恩德非小。只不知他是何仙眞。临行又不敢动问。奈何奈何。〔小生〕孩儿在边厢听得那北幽太子从人说。是许旌阳眞君下降。〔旦〕原来如此。旌阳眞君。拜上帝金印宝箓。神剑灵符。总统羣眞。仙品最贵。不是此一位上仙。如何有这等法力。〔贴小旦〕好吿太夫人。二妾蒙上眞如此大恩。无以为报。意欲装塑眞君一金像。供养如来之旁。一同朝夕礼拜。夫人尊意若何。〔旦〕知恩报恩。这个正该如此。 

【长拍】〔众〕许氏眞君。许氏眞君。高明太史。授宝箓仙班极贵。除凶荡秽。曾禹步快斩蛟螭。拔宅上天梯。又留下一行行石函金字遗记。龙沙妖孽在。宝剑当空霹雳飞。鎭长江玉隆留铁柱。万神拥绣盖华旗。

〔旦〕孩儿。二姬。我们今日蒙如来感应。又蒙眞君降临。若不是老爷修行证道。福德弘深。怎能感格仙佛。显应如此。我仔细推详起来。老爷云游消息可知矣。此又是一大喜事。〔小生贴小旦〕夫人所见极是。 

【短拍】〔众〕佛印昙花。佛印昙花。仙踪函记。云游消息眞奇。抉瞖有金錍。又降灵官剑佩。定不是偶然来至。此去西参耆崛。归来日已证摩尼。

【余文】〔众〕天香袅。仙音沸。遥瞻帝阙隐璇题。想见眞君奏玉墀。

〔旦〕破暗慧灯须佛法。

〔小生〕驱邪宝剑仗仙人。

〔贴小旦〕旣披戒服参西圣。

〔众〕又顶星冠朝上眞。 

第四十二出
上游天界

