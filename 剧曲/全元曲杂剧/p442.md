<!-- { "loadSidebar": true } -->
(邵云)左右将酒来，与学士把一杯。(末云)小官酒勾了也。敢问先生，这一去黄州，何日还朝？(邵云)学士不知，某艺祖衡漳，祖讳德新，父讳古，母李氏，其继杨氏。某幼时从父徙共城，晚迁河南，葬其亲于伊川，遂为河南人氏。某生于祥符辛亥，雍之名，尧夫其字也。娶王氏，得其二子伯温、仲良。学士你记者。(正末云)小官知道。则是小官这一去黄州，未知何日还朝。恁二位学士休怪，小官则今日便索登程也。(唱)

【耍孩儿】咱本是翰林风月三知友，做了个犯省部条章一罪囚。再不去东华待漏五更头，再不向国史编修。都为那靠妻偎妇的禽兽，背地里厮谗奏。送的我伏侍君王不到头，不能勾故国神游。

(秦云)学士这一去，小心在意，保重长行。(正末唱)

【二煞】我从今后无荣无辱无官守，得净得闲得自由。蒙头衲被睡齁齁，高枕无忧。急起来辰时前后，闲访二三友。拣尽溪山好处游，倒大来优游。(邵云)学士于路上小心在意者。(正末唱)

【尾声】我则见樵夫荷担来山口，钓叟鸣榔返渡头。冻云垂，朔风透，送行人，酒数瓯，别离情，诗一首，气长吁，泪暗流。我向那山掩映野人家茅店上宿。(下)

(邵云)子瞻学士去了也。此人他那里知道某玄妙，某观化一巡以知，作诗曰：生于太平世，死于太平世；客问年几何，六十有七岁。俯仰天地间，浩然独无愧。于此熙宁丁巳孟秋癸丑，必疾终于家庭。大人要某家谱，某差使臣上黄州宣命此人问，那其间方知玄妙之机也。老夫无甚事，回私宅中去。(下)(贺云)学士去了也。若到黄州，一二载之间，小官与圣人说知，必然再宣入朝，依旧还职。俺众官无甚事，左右将马来，各回私宅中去。(下)

楔子

(外引张千上，诗云)我做官人高贵，行法断案不会。若是吃的饭饱，则要打盹瞌睡。小官乃黄州刺史。自小攻书，无不通晓。讲《百家姓》"赵钱孙李"，念《千字文》"天地玄黄"。烂熟就如流水，并无一字差迟。圣人见喜，所除在此黄州，做个刺史。近闻苏东坡不知为何贬在黄州，歇马三年。此人无投托，数次来谒小官。我则常是推托，不与他相见。今日无甚事，张千门首看着。若有甚么人来，报复我知道。(张云)理会的。(正末上云)小官苏东坡是也。自到此黄州，一载有余。活计艰辛，妻子炊爨，无计可施。今有此处刺史，与小官往日有交。小官谒托，数次不遇。今有几件公事，于本处欲进举说，若依着我行呵甚好。可早来到也。报复去，道有苏东坡探望相公来。(张云)理会的。(报科，云)相公，有苏东坡在于门首。(净云)是苏东坡！此人数次打搅，你说道俺相公身子困倦，在睡哩，你且回去。(张云)理会的。俺相公说来，身子困倦，他在睡哩，你且回去。(正末云)此人好无礼也。小官数次拜谒，百般推故，是好轻觑人也。(唱)

【仙吕】【赏花时】我待将百姓民疾件件举，番做了秋草人情日日疏。老夫寒儒，哎！你个无端宰予，每日家醉卧碧纱橱。

【幺篇】却正是粪土之墙不可杇，也曾记周公吐哺书。恁一觉梦华胥，你一个失教化的这士侣，正是朽木可兀的不堪图。(下)

(官云)张千，苏子瞻去了也。(张云)去了也。(官云)此人心中必然怪我也。既有圣人言语，怕他做甚么。今无甚事，且回后堂中和夫人猜枚吃酒去也。(下)


第三折

(黄鲁直同佛印禅师上，云)某乃黄鲁直是也，这个乃是佛印禅师。今有子瞻贬在黄州，今遇七月十五日良夜，令人置一只船儿，安排酒肴，请子瞻共俺二人夜游赤壁。令人去请子瞻来也。(禅云)鲁直，趁此风清月白，正好游赏也。(黄云)既然如此，我和你江边等侯，走一遭去。(下)(外扮梢公上，嘲歌)秋风飐飐响重重，乡里阿姐嫁了个村老公。村老公立地似弯弓，存地似弹弓，立地似掬弓。头笼重，脚笼重，两管鼻涕拖一桶，污阿姐如乾□抹胸。我道村野牛，村野牛，不如早死了，那竹鵾雕空占了画眉笼。阿外，阿外，自家梢公便是。今有苏东坡夜游赤壁，叫俺撑着这只船，在此等着，这早晚敢待来也。(正末同黄鲁直、佛印上，云)某苏东坡是也。自到黄州，每日与此二贤友交谈作伴，约定今月十五日夜游赤壁，走一遭去。(黄云)子瞻，你看月朗风清，云收雨霁，青山耸耸，碧永茫茫，是好景致也呵。(正末云)端的幽奇也呵。(唱)

【越调】【半鹌鹑】我则见赤壁千寻，清江万顷。水若僧眸，山如佛顶。雨收云霁，风清月明。你看这玉露冷，银汉耿。趁着这短棹轻舟，风恬浪静。

【紫花儿序】山明水秀，夜静更阑，会酒友诗朋。千岩风定，万籁无声。舒情，抵多少眼底风光展画屏。四野如悬镜，不是我趁浪逐波，我待要洗耳独清。

(禅云)子瞻，你看碧波如练，月满清江。携樽俎于沧波，吹洞箫于长夜，端的清幽也呵。(正末云)果好景物也呵。(唱)

【小桃红】你看这鱼龙吹浪水云腥，月照江心静。船过冲开水中镜，橹声鸣，呀呀才过了芦花径。恰便似惊飞凤鸣，猛惊起白鹭双双并，因此上点破乱山青。

(黄云)将酒与学士把一盏，学士满饮一杯。(正末云)相公与佛印同饮一杯。(禅云)将酒来，贫僧相陪学士饮一杯。学士你看，风清月白，景物希奇，堪可赏玩也。(正末云)趁此景物，正好追欢游赏也。(梢公云)佛印言的是。我也要耍子哩。(正末唱)

【金蕉叶】人言语山鸣谷应，靠江边把扁舟缆定。山高处有仙则名，水深处有龙则灵。

(黄云)子瞻，你看山花拂鼻，江声聒耳，更幽哉也。(正末云)这山花可爱，这江声不可听也。(唱)

【调笑令】你道是水声，响冷泠，呀，抵多少流尽年光是此声。翠巍巍一带高山静，看人间国祚丰盈。则愿的吾皇万岁社稷兴，有江山依旧青青。(禅云)将酒来与学士再把一杯，将箫来我试品一曲咱。(黄云)学士满饮一杯。(禅做品箫科)(正末唱)

【耍三台】将品竹才拈定，宁心听，似《箫韶》九成。(禅云)品起洞箫声。(正末云)休品。(禅云)学士为何？(正末唱)怕水底老龙惊，正风寒露冷。似引新雏紫燕花外声，怨离凰彩凤月下鸣。恰便似雁落平沙，猿啼峻岭。

【圣药王】一枝的曲未终，韵更清，便似子规枝上月三更。低一声，高一声，似东风花外锦鸠鸣，恰便似斜月睡闻莺。

(禅云)子瞻，如此景物，何不作歌，发一笑耳？(正末云)理会的、将笔砚来。写就了也。(黄云)学士，就表白咱。(正末云)壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如凭虚御风，而不知其所止；飘飘乎如遗世独立，羽化而登仙。于是举酒乐甚，叩舷而歌之。歌曰："桂棹兮兰浆，击空明兮溯流光。渺渺兮余怀，望美人兮天一方。"客有吹洞箫者，倚歌而和之。其声呜呜然，如怨如慕，如泣如诉，余音袅袅，不绝如缕。舞幽壑之潜蛟，泣孤舟之嫠妇。苏子愀然，正襟危坐，而问客曰："何为其然也？"客曰："'月明星稀，乌鹊南飞'，此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉！况吾与子渔樵于江渚之上，侣鱼虾而友麋鹿。驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。"苏子曰："客亦知夫水与月乎？逝者如斯，而未尝往也。盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也。而又何羡乎？且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。"客喜而笑，洗盏更酌。肴核既尽，杯盘狼藉。相与枕藉乎舟中，不知东方之既白。(禅云)好奇哉也！正好追欢畅饮，不觉东方渐晓。学士，俺须是回去也。(正末云)不觉天晓，咱收拾回去也。(唱)

【煞】举目看山青，侧耳听江声。隐遁养姓名，不恋恁世情。无利无名，耳根清净。一心定，不受恁是非忧宠辱惊。

【尾声】愿忘忧乐矣乘诗兴，玩赤壁千寻浪鸣。脱离子眼前愁，思量起梦中境。(下)

(禅云)黄鲁直，子瞻去了也。咱无甚事，回寺中去。(同下)


第四折

(殿头官上，云)小官殿头官是也。因苏子瞻贬上黄州，有邵雍辞逝，圣人要此人家谱，勒立碑文，诏其子问其故不晓，则有苏子瞻知其详细。圣人命着小官差一使命，直上黄州，请他星夜回朝，复还旧职。若与邵雍立了碑文，那其间再有加官赐赏。说与使命即便去，若来时，报复我知道。小官无甚事，回圣人话，走一遭去。(下)(正末上，云)小官苏子瞻，自到黄州，已及一载。时遇春天，对此景物，好伤情也。(唱)

【双调】【新水令】贬黄州一载受驱驰，过一日胜如一岁。魂飞梁地远，肠断楚天低。芳草烟迷，夕阳外乱山翠。

(云)自到黄州，一载之间，遇此景物，好是凄惨人也呵。(唱)

【驻马听】春事狼藉，桃李东风蝶梦回，离愁索系，关山夜月杜鹃啼。催促江水自奔驰，翰林风月教谁替。谩伤悲，滴不尽多少哭雄泪。

