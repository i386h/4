<!-- { "loadSidebar": true } -->
〔净〕怎么叫做红莲院。绿柳衙。〔丑〕这是前面竹林寺月明和尙度柳翠的故事。道犹未了。那调柳翠的来也。〔中净扮月明和尙贴旦扮柳翠外打锣上调介〕 

【北寄生草】〔外〕善恶分明报。皇天定不差。月明和尙慈悲法。红莲妓女缠绵嫁。柳衙小姐腌臜话。想造寃作孽只翻身。重重公案阎罗怕。

〔净〕这柳翠倒好个模样儿。〔生〕胡兄又动火了。〔小生〕也赏他一钱银子去。〔丑赏介外〕谢相公赏。〔中净打问讯贴旦拜谢介下生〕天色已晚。打从这钱塘门进城回去罢。〔净〕今日之游。可谓极乐。只是少个妓者。明日待小弟作东。携了几个贱表。再来走走何如。〔生小生〕多谢。〔丑〕大爷又窑变了。 

【尾声】〔合〕看斜阳西山下。一春差不负红牙。明日重寻苏小家。

此日逢人作胜游。

得风流处且风流。

暖风熏得游人醉。

直把杭州作汴州。 

第四出
幻形

【北点绛唇】〔小旦素袍上〕岁月如流。苏台非旧。羞回首。粉糁胭愁。眼底兴亡又。

【混江龙】精灵不朽。趁着这丹厓翠壁久埋头。与山猿作伴。将野鹿为俦。翦雪披霜号九尾。餐霞吸露历千秋。连宵拜斗魄犹沈。经年炼气丹难就。待借些采战。向何处搜求。

越榭吴宫已作尘。馆娃深处忆前身。眼前只有江山在。不换江山换主人。妾身生前西施是也。只因倾覆吴国。天曹罚做白牝狐。向居洞府。号作霜华大圣。修眞炼形。已经三千余岁。但属阴类。终缺眞阳。必得交媾男精。那时九九丹成。方登正果。向来徧觅多人。皆系凡胎俗骨。无可下手。昨见东吴龙骧。羡他玉貌冰姿。兼有仙风道骨。尙无妻室。一向飘零。现寓胡招讨宅中。日后数该与他小姐有夫妻之分。我今化作小姐。略施小术。漏他几点元阳。脱此躯壳。然后指点前程。先自撮合姻眷。了完这段因果。待我变化本质。改换衣妆着。〔暂下中净扮矮土地上〕世人笑我矮婆娑。好似侏儒与骆驼。谁识胸中荆棘在。自来矮子极心多。小神飞来洞土地是也。生来元是雕靑长汉。做个本境土地。被这些临安人没分晓。把我供养在地上。〔作杭语介〕他说土地阿公。你且在地裏坐坐也。这许多神位佛像。都压在我头上。把我压得驼又驼。矮又矮。做了个养老疾病。上帝见我形容古怪。作事老成。升做都土地。掌这一方香火。今日洞中霜华大圣化身访道。在此送他起程。言之未尽。大圣来也。〔小旦换色衣上〕腹内婴儿已长成。只愁出路不分明。从来厌见生人气。今日番寻闹处行。〔中净跪介〕启大圣。本洞土地候送。〔小旦〕生受了。〔中净〕不敢。〔小旦〕不久就回。不必远送。〔中净〕领法旨。大圣修眞去。矮神归洞中。〔下小旦〕此去神通变化。倒也不难。只是羞人答答。仍旧要做这般勾当。事旣到此。说不得了。只索前去则个。 

【锦缠道】没来由。挈丹炉遶桃花岸头。含笑又含羞。好生生织女倒惹牵牛。见时节溜秋波先将他一勾。不怕他不思量旖旎温柔。没人处把几句好话儿与他一个想头。再抛个打心球。倘龙生熟于采战。反输一帖怎了。〔寻思摇头介〕紧挜把眞阴不漏。待元阳遍体周。纔得个神珠入彀。〔指内笑介〕龙郞龙郞。你不要做了个好看不中吃的。怕伊家吿消乏。替伊愁。

来到胡招讨花园内也。〔看内笑介〕倒也来得凑巧。正遇他家赏花。弱妹必定到此。再学他些声音体态。好去勾引龙生。你看这太湖石畔。聊可藏形。正是片石孤峯窥色相。无如此地学长生。〔下〕 

【西地锦】〔外品服上〕金印谁言如斗。勤王不为封侯。〔老旦夫人上〕眼前儿女娇还幼。镜中白发添愁。

【前腔】〔正旦弱妹中净随上〕妆罢脂香在手。行来羞蹴双钩。〔净上〕赏花须在开时候。直敎烂醉方休。

〔见介净〕爹爹奶奶拜揖。〔旦〕爹爹妈妈万福。〔外老〕孩儿女孩儿到来。〔中净〕小英叩头。〔外老〕起来。〔外〕二帝穹庐外。孤臣日月边。〔老〕异乡风景别。故国梦魂牵。〔旦〕迟暮椿萱景。芳菲儿女年。〔净〕不须频叹息。万事总由天。〔外〕下官胡章。襄阳人氏。夫人诸氏。孩儿胡连。小女弱妹。至亲四口。下官叨举孝廉。累升都招讨使。争奈二帝蒙尘。国家多难。故此扈驾来都。又经数载。孩儿性禀顽劣。方当弱冠。弱妹天生贞静。亦已及笄。俱未婚嫁。长自萦心。有个同僚亡友龙君之子龙骧。他父母殉国。骨肉无依。留在衙中。与孩儿伴读。喜他学业已成。功名可待。夫人。这几日孩儿做些什么勾当。〔净〕正是。孩儿见爹爹眉头不展。面带忧容。特备个酒筵。请爹爹同母亲到小花园内赏一赏海棠。消遣闷怀。爹爹领了在下的薄意如何。〔外〕孩儿。太上皇帝渊圣皇帝都在沙漠中受苦。我和你那有这样心肠。赏花飮酒。〔老〕相公。孩儿向来顽劣。今日这个意思。倒不要孤负了他。〔旦〕爹爹高年忧国。正恐不禁。便消遣片时。爱身倒就是爱国。请依着哥哥。走一遭来。〔外〕夫人。女孩儿说话倒也中听。〔老〕正是呢。〔净〕难道偏我不中听。爹爹只要杀那达子何难。写个本与皇帝老官。把孩儿做个挂印总兵。那时轮刀动斧。杀他片甲不回。把两个陈年皇帝夺将转来。明年赏海棠时节。一发请来坐坐。有何难哉。〔外老〕怎么了。一口胡柴。〔净〕孩儿胡连。不叫胡柴。〔外〕旣有酒肴。怎么不请龙生。〔老〕今日是家宴。女孩儿在此。不当稳便。明日待孩儿请他来看海棠。这还纔是。〔外〕夫人言之有理。〔净〕如今请爹爹到花园中飮酒行令。掷色猜拳。请请请。〔众行介外〕一年好景莫教过。〔老〕百岁人生能几何。〔旦〕今日花前频劝飮。〔净〕一家安乐値钱多。〔做到介外〕夫人。这花果然开得齐整。将酒过来。〔净旦送酒介〕 

【画眉序】〔外〕小苑胜瀛洲。一种天然俨如绣。似胭脂带雪。争晃双眸。喜着他几簇繁英。羞对我一双白首。〔合〕宴开正値春风暖。何须舞袖歌喉。

【前腔】〔老〕老去鬓生秋。恰遇花朝喜还又。看奇葩逞尽。一段娇柔。露凝如斜嵌珍珠。雨过似乱抛红豆。〔合前〕 

【前腔】〔旦〕针线百忙收。来侍高堂遣淸昼。奈芳心一点。不在园头。只自解刺凤挑鸾。决不学拈花穿柳。〔合前〕 

【前腔】〔净〕年少好嬉游。玩赏名花酌春酒。羡婷婷袅袅。别样风流。酒酣来笑剔银灯。花睡去醉扶红袖。

〔合前净〕添换卓盒。摆在荼■〈艹縻〉架下。请去再飮几杯。〔外〕明日是隆佑太后圣诞。五鼓入朝拜贺。不宜久坐。收拾去罢。〔老〕元来如此。小英快收拾去。〔中净应收下小旦暗上窥旦介〕 

【归朝犯】〔合〕收拾去。收拾去宝斝玉瓯喜骨肉暂时聚首。催趱上。催趱上雕鞍紫骝。这回少不得向枫宸趋候。想人生不必轻眉皱。眼前聚散能知否。可惜春光推出画楼。

锦树逢春一片红。

且凭巵酒祝东风。

年年岁岁花相似。

岁岁年年人不同。

〔下〕〔小旦吊场介〕你看小姐果然生得齐齐整整。袅袅婷婷。莫说龙生想着他。我见了他也动火起来。 

【尾双声】可人种种天生就。怪不得偷香韩寿。阿呀。断送我欲火烧腮说也羞。龙郞。龙郞。恁你推敲我也决不丢。

我如今显个神通。把老夫人弄个顚倒病儿。龙生必进问安。那时乘机撩个想头。看他怎生布摆。正是计就月中擒玉兔。谋成日裏捉金乌。〔下〕 

第五出
询医

【字字双】〔净上〕萱亲一旦犯时灾。■〈兀监〉■〈兀介〉。丫鬟唤醒倒穿鞋。要快。梦中表子霎分开。兴败。乌龟就好上门来。讨债。

刚纔睡去。梦见与表子吃醋捻酸。好不有趣。被这此丫头叫我起来。他说夫人赏花回来。一时头疼发热。爹爹又不在家。妹子教我请个太医下药。不免叫龙兴同去。龙兴。龙兴。 

【前腔】〔丑上〕昨宵串戏上高台。无赛。搽脂抹粉恁恢谐。不惫。嘴边胡子长出来。改外。这翻有纸没人揩。白带。

〔净〕狗才。你又不是妇人。怎么有白带。〔丑〕却又来。你又不是个妇人。你半夜三更。打门敲户。寻我贵干。〔净〕你随我去请个太医来。〔丑〕我的痔疮又好了。要那太医何用。〔净〕呸。奶奶暴疾。故此去请太医。〔丑〕咳。奶奶暴疾。是相思病发动了。请个内科先生方好哩。〔净〕唗。胡说。我家奶奶呵。 

【大迓鼓】年衰。身似柴。忽然病染其实难捱。一时那讨三年艾。劬劳未报苦哀哀。扁鹊仓公寻他不来。

【前腔】〔丑〕休呆。呆打孩。夫人病势不必伤怀。龙兴管你无妨害。杭城医士满街抬。白脸三分包他就来。

龙兴认得前日医皇帝奶奶的陈医官。他倒正是内科。请了他罢。〔净〕就请他来。候老爷出朝。一会子商量下药便了。〔丑〕晓得。 

一病感慈亲。

寻医受苦辛。

药医不死病。

佛度有缘人。 

第六出
赠帕

〔小旦上〕琐窗春尽新蕉长。绣榻人闲彩线长。我略施小术。胡夫人已患病在床。小姐日夜侍奉汤药。龙生必进问安。我就化作小姐。把窗前芭蕉叶儿变成罗帕。〔摘叶吹气介〕题一首诗。〔题诗介〕做个钩儿。将机就计。却不是好。看我这般打扮起来。那里是眞是假。 

【桂枝香】风裳轻袅。云冠低小。〔拂鬓介〕这些亸鬓金珠。尽是沿阶花草。假千金女身。假千金女身。做个娉婷翘俏。待等那人来到。这桃夭。不用双红帕。全凭片绿蕉。

言之未尽。龙生来也。且闭了门候他则个。〔候介〕 

【前腔】〔生上〕书窗迎晓。炉烟还袅。刚纔胡兄来叫小厮去请太医。恰好纸帐春浓。惊破巫山梦遶。夫人昨晚赏花。怎么就病起来。想昨宵暮归。想昨宵暮归。风寒侵扰。怕药石难效。咳。那太医怎么晓得病根苗。若要灾星退。须将快壻招。

