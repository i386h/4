<!-- { "loadSidebar": true } -->
    ●第三十六出  赴试

    【醉落魄】〔末、净同上〕〔末〕蛟龙久在池中隐，一声雷震，满川桃浪红生晕。〔净〕竞跃天门，方显旧精神。

    【前腔】〔生、小生同上〕〔小生〕十年窗下无人问，喜逢佳运，同趋帝阙探花信。〔生〕回首妆楼，暗里自伤神。三年一度选场开，〔小生〕四海群英入彀来。〔末〕只恐主司多朦懂，〔净〕却抛骏马拾驽骀。〔末、净〕我们同行赴选，个个摩拳擦掌，自谓大将可得，厚卿兄独有不豫之色，何也？〔小生〕舍弟一路郁郁不乐，诸兄可以一言相解。〔末〕似厚卿兄才学，取功名如拾芥，何乃郁郁如此？〔净〕正是。厚卿才学高强，解元在荷包里的东西，不用扰疑。〔生〕诸兄学业高远，危中可必。小弟荒唐浅陋，自分甘落孙山，此行只勉步后尘耳。一路风物萧条，不胜愁闷，更有何念及于功名也。

    【八声甘州歌】千愁万恨，想当初相遇，腻两娇云。残红飞处，陋断一年春信。秋光已老双鬓影，客路凄凄重断魂。〔合〕疏杨下，日半曛，寒蝉哀咽不堪闻。功名事，休待论，拟将心事问东君。〔小生〕兄弟，看你神情恍惚，郁郁似有所思。移此心鏖战文场，自然高中，那时何求而不得也？

    【前腔】文章迈等伦，想此去辞场鏖战，墨香成阵。龙蛇现影，纵笔扫尽千军。宫花两朵双插鬓，软带围腰挂绿云。〔合〕披香殿，箫鼓殷，春风喧满六街尘。红楼上，语笑新，彩球争掷少年人。〔末〕自来戴纱帽的，不晓文章，只晓势利。依小弟看来，势又不如利。有了利，势也有了。如今父兄要子弟做官，不消教他读书，只自家挣银子。银子挣得多，举人进士也好世袭了。

    【前腔】昭文馆闭门，便长沙哭倒，谁亻秋谁问？凤凰池上，立着一队不识字猢狲。奶腥胎发犹尚存，说地谈天胡论文。〔合〕登高第，居要津，几曾都是读书人？钱财少，才学真，到头终老做刘ナ。〔净〕老兄，说是如此说，难道一榜中都是有势有利的人占了？只要天来凑，我便孤寒人，不消文字好，一般也会错去。象小弟这们不济的，未必不中。正古人所谓时也、命也、运也、数也。

    【前腔】时来总莫论，论吾侪何必文林豪俊。此去看花上苑，平步踏上层云。天香惹得衣袖氲？烂醉佳人红锦裙。〔合〕貂裘染，京洛尘，苏秦原是旧苏秦。今日里金鱼佩，彩色新，荣归衣锦傲亲邻。〔众〕老兄说的甚当。只中了时，难道不想做些圣贤事业，只傲亲邻罢了？〔净〕如今世上，那有圣贤？举人便是贤者，进士便是圣人。做到大官，也只造些房儿，占些田儿，娶些妾儿，写些大字帖儿，装些假道学腔儿，父兄子弟们使些势儿罢了。〔众〕此论倒也真的。长安已近，且各归寓中准备进场去。

    【余文】望官阙，蓬莱近，飘飘献赋欲凌云。我们呵，可正是玉笋班中一会人。

    〔生〕历尽风尘道路赊，〔小生〕纷纷杰士满公车。

    〔末〕就中谁是强中手，〔净〕折取月中第一花。

    ●第三十七出  喜贺

    【生查子】〔外、老旦上〕〔外〕喜气上眉心，不似今朝甚。〔老旦〕闻道两孩儿，俱已身衣锦。〔外〕家无田产不须忧，〔老〕有好儿孙方是福。〔外〕巍巍科甲两同登，〔老〕看取全家食天禄。〔外〕长子申纶、次子申纯，同往应试。春秋两榜，俱登高第。大孩儿授绵州主簿，二孩儿以兼通弓箭，升授洋州司户，今皆归家待次。安人，可着人打扫户庭，待孩儿们到也。〔二生冠带侍从上〕

    【临江梅】〔小生〕兄弟双双归昼锦，一时声重南金。〔生〕高山深水共登临，为忆亲心，聊慰亲心。〔见拜介〕〔小生〕朝辞白屋谒金门，〔生〕一举成名天下闻。〔老〕果是读书身发迹，〔外〕皇天不负苦心人。幸喜两儿高第，又得美除，真家门之幸也。昨夜呵，

    【玉芙蓉】灯花报好音，你兄弟双归锦。看亲邻四壁，个个欢欣。荣宗耀祖蒙恩荫，故使文章遇赏音。〔合〕还思您，朝攻暮吟，喜到而今，遂却读书心。〔二生〕孩儿两人，偶尔中选，上叨天地之恩，下赖父母之庇。

    【前腔】宫花两鬓簪，释褐身衣锦。说甚么文章字字，价值千金。想昔年落魄，今朝恁，不是文章不似今。此皆是叨亲荫，文场共临。孩儿兄弟呵，奏瑶琴，偶尔会知音。〔净上〕贫居同里无相识，贵在他乡有远亲。我老爷看登科记，见申家二位官人得第，差我来贺喜。此间已是了，不免径进去。〔见介〕恭喜二位相公登第，老爷特遣院子来贺喜。俺家老爷呵，

    【簇御林】看了登科记，喜气侵，托亲姻，宠庇深。道是二位相公呵，双双姓字标云锦，特地把青鸾任。捧泥金，拦门贺喜，表取故人心。〔外、老旦〕生受你远来了。〔净〕老爷还有话：二位相公，虽已荣授，如瓜期未及，幸一过款，使蓬户生辉也。〔生〕舅有命召，兄宜一行。〔小生〕父母在，不远游，然舅妗所命，亦不可违，长子克家，弟固当往。〔外、老旦〕孩儿，你一向在舅家相拢，如今该的去拜谢。〔生〕孩儿知道。念孩儿呵，

    【前腔】刚则辞京辇，归故林，又待别高堂，将涂路临，朝朝暮暮奔驰甚。〔外、老旦〕你瓜期可也不远了。春将近，待要荣之任。〔合〕莫留沉，归鞭疾整，我这里早自盼回音。

    〔生〕辞别尊前整玉，梦魂犹自绕庭帏。

    〔合〕须知此去遥相忆，莫滞他乡音信稀。

    ●第三十八出  荣晤

    【西地锦】〔末上〕绣幌斜迎日色，数枝花影横阶。檐前鹊语忙催煞，未知好客谁来？窗外日光弹指过，庭前花影暗中移。我前遣院子，去贺二甥，兼召他同来，如何目下还未见到也？〔生冠带同净上〕

    【夜行船】绿柳长亭妨翠盖，骑瘦马，远走天涯心急行迟，玉人何在，目断五云天外。小生与小姐间别许久，今蒙舅氏遣召，特地前来，以图一面，来此已是了。〔生入见介〕尊前间别已年余，〔末〕双鲤迢迢空寄书。〔生〕今日相逢浑似旧，〔末〕喜看平步蹑云衢。贤甥，你兄弟同登高第，老夫不胜喜跃。

    【玉交枝】你文场喝采，羡双双名传六街。读书人了却了读书债，平步拔出尘埃。轩车绣旗踏地来，亲邻远近生光彩。不由人喜颜满腮，不由人欢情满怀。〔生〕此皆舅舅福庇，量小甥兄弟呵，

    【前腔】年来无赖，幸今时，双飞凤台。说什么男儿自有凌云概，则俺劣书生岂是仙才。功名一朝平地来，偶然得附蟾宫客。算都是祖宗分该，算都是天公命排。〔末〕二哥何不同来？〔生〕老亲在堂，特留看侍。别后舅妗及贤妹俱佳胜么？〔未〕都也平安。院子请奶奶和小姐出来相见。〔外旦同旦上，见介〕〔生〕舅母在上，容小甥拜谢。〔外旦〕三哥途中劳顿，免劳下拜。

    【前腔】闻知你看花南陌，又重承驱驰远来。奔波道路多劳惫，拂不去两鬓黄埃。〔末〕先将酒来洗尘。〔净斟酒介〕香醪数杯浇客怀，明宵重整华筵待。向东轩把行装打开，将路途间尘劳解划。〔旦视生，背介〕

    【前腔】我与他别离一载。锁修眉何曾暂开。今日个双双对立在台阶侧，诉不出半字情怀。相看不言心暗猜，眼前如隔巫山外。知甚日欢情早谐，〔掩泪介〕怕人瞧愁颜怎抬。〔下〕〔外旦〕三哥远来劳倦，厅事东边，已打扫下静室，可以暂息。〔生〕多谢舅妗。〔末、外旦〕

    【隔尾】东轩侧畔多潇洒，阻隔中庭如海。〔生〕我则梦魂儿呵，还飞傍玉镜妆台。〔末、外旦同下〕〔生〕来到寓室，好寂静也。这分明是妗心疑我，特阻隔我在外。适才与小姐彼此伫视，难出一言。早知这般，便不来也罢。

    【伍供养】虚房禁害，雾掩云屏，花影空来。愁魂随梦去，好事奔谁来。似这凄凉情状，好教我如何抵捱？墙外春风影，来似不曾来，兀的不负了月明千里故人来。

    【江儿水】为访金钗客，奔波特地来。今日个妆台玉镜人空在，月夕花朝情难再，相看不语愁无奈。似这等不尴不尬，没底相思，害的我萧萧头白。

    【姐姐带侥侥】枉着今番此来，捱不彻千愁百害。想当初南柯梦里几度来，白日相逢成离阔，似这一万种凄凉谁惯来。

    【尾声】则待闯入深闺，又怕惹起尊亲怪。只得闷呵守着这无气路相思情债，算则是不如抛却春风归去来。

    萧萧翠竹响琅，夜雨幽窗梦更寒。

    遥望玉楼人近远，起来拨尽晓灯残。

    ●第三十九出  妖迷

    〔魂旦上〕非云非雾亦非烟，上通碧落下黄泉。一片幽情千古在，为谁憔悴为谁怜。奴乃翠竹亭前鬼魂是也。年少夭亡，殡居此地。一点幽情不散，每夜魂游月下。见亭西轩内，有一书生，常倚床对竹而坐，吁嗟长叹。其意乃为想念室内小姐，以致于此。色心所感，使奴不能忘情。今夜假充小姐，遂其幽怀。觑天边月儿可早上也。

    【月上五更】花落残红罢，孤魂自潇洒。地老天荒际，一点情难化。趁着这闪闪尸尸昏黄月色下，轻轻的转过蔷薇架。见半炬残灯，泪花流蜡，伴着个俊脸儿书生幽凄煞。惹的俺心魂不住、不住把他牵挂。鬼病新来，较我生前还大。〔下〕〔生上〕蕈展湘纹浪欲生，幽人多感梦难成。倚床剩觉添愁思，闭户何妨待月明。小生为小姐到此，妗以前疑，寓我堂外东偏。我亦自念嫌疑之际，不敢辄入中堂。欲待告辞回去，却恨千里远来，如何委放得下。昨晨入谒舅妗，蓦遇小姐。说妗今年高，不暇他顾，飞红方用事，为此动成间阻。今屈事飞红，结其欢心，令我少留月余，以图再合。未知果得如愿否？每夜孤ゐ，只是掩关对烛而坐。正是：欲倩蛙声传密意，难将萤火照离情。好闷人也呵！〔倚床坐介〕

    【前腔】独照寒檠下，泪点坠残蜡。闷倚牙床坐，梦里人真假。有影无形，心魂两相迓。几番坐待长更煞，翠衾生凉，孤眠如乍。蓦听得窗外厢声儿飒，敢则是步苍苔踏响凌波袜。〔听介〕呀，却是一阵寒风把纸条轻刮。

    〔魂旦上〕来此是那书生舍呵。

    【醉罗歌】夜凉月色低低下，草虫唧唧傍窗纱，寂寞幽魂自嗟呀，又把那人牵挂。奴与那小姐，此心原则相同也。他那里朝思暮想也只为他，我这里魂劳意攘也只为他。虽然是依花附草形儿假，人和鬼两女娃，真情一点不争差。〔扣窗介〕〔生惊介〕适闻户外步履之声，今又弹响窗棂，是有谁来也。

