<!-- { "loadSidebar": true } -->
　　【前腔】〔贴〕兵虽凶器。雄材称展舒。管取运筹帷幄。决胜千里。朝野胥庆美。这姻缘可拟。这姻缘可拟。再得相逢。重效于飞。暖转垆灰。春回衾翠。尽雪今朝耻。嗏。默默自寻思。此愿能谐。不枉风流婿。韩官人。你应成天下奇。莫辜素自许。我与小姐黄昏白日。时时刻刻。扬眉屈指。扬眉屈指。 
　　鸦鹊忽同鸣。　　　　吉凶不可测。 
　　忧喜两持疑。　　　　前程暗如漆。 

　　第三十四出　定策征吴 
　　【生查子】〔小外上〕义旅下江南。锐气冲霄汉。声罪讨凶残。慰彼苍生怨。 
　　三尺龙泉吐赤光。英雄千载要流芳。长驱直捣东南窟。烈烈轰轰做一场。下官王浚。官拜平东将军。奉勑征讨东吴。与新参谋韩寿。水陆并进。刻日交锋。我想那孙皓。毒痡肆及于无辜。征讨宜加于有罪。虔恭师律。惟赏罚可以成功。鼓舞戎行。非奋扬无以报德。肃淸土宇。力易摧枯。混一规模。事同拾芥。胜槪横于千里。欢声洽乎万方。氛沴潜消。须仰太阳之普照。鲸鲵就戮。行看东海之无波。将校何在。〔众扮四将校上〕江晴风暖旌旗动。木落霜淸鼓角高。〔见介小外〕我们奉勑勤王。各要尽心报国。管陆兵的务要整齐人马。各分队伍。听吾号令。管水兵的务要整齐船只。各分帮次。听吾号令。〔众应介小外〕只待参谋韩爷到。卽进兵了。〔众〕道犹未了。韩爷早来。〔生上〕 

　　【前腔】奉勑赞兵权。帏幄参筹算。决胜运机宜。孰敢颜行乱。 
　　〔见介小外〕参谋大人。东吴孙皓虐甚三苗。屡悖大虞之德。罪踰有扈。难逃神禹之诛。我和你奉命到此。要成一统之规。须有万全之策。乞赐指挥〔生〕元帅。我看孙皓乃狐鼠之陋。无用深计。蜂虿之微。岂能流毒。上赖圣天子神灵。下仗大元戎智勇。可不战而自下矣。下官袜线之才。瓮天之见。何能之有。但职忝参戎。敢陈愚陋。〔小外〕愿闻。〔生〕元帅先任巴郡守。郡边吴境。兵士苦役。生男多不肯收养。元帅乃严其禁令。宽其徭役。凡生男之家。皆与优恤。所全活者甚众。今为壮丁。皆堪军旅。用此出征。则彼感元帅全活之恩。能效死力。一可当百。此必胜之兵也。〔小外〕下官亦有此意。未敢擅行。今蒙明敎。卽取而用之。〔生〕东吴水国也。利于水战。元帅在益州打造的船。请问何等式样。〔小外〕大船连舫方一百二十步。可容二千余人。以木为城。起楼橹。开四出门。其上皆得驰马来往。又画鹢首怪兽。以惧江神。〔生〕东吴有长江之险。该用此船。但彼素闻益州造船。木柹蔽江而下。乃在险碛要害之处。皆用铁锁横截之。又作铁锥。长丈余。暗置江中。以逆距船。则此船无用了。〔小外〕下官打造此船劳民伤财。尽心竭力。经今七年。付之无用。难道罢了。〔生〕不妨。自有破法。将校过来。听吾分付。〔众跪介〕谨听号令。〔生〕速用竹木编作大筏数千。亦方百余步。缚草为人。妆着盔甲。仍拏器械。使善水性的驾筏先行。筏遇铁锥。锥必着筏拖去。又作火炬长十余丈。大数十围。灌以麻油。船前遇锁。燃火烧之。锁必镕液断绝。则船行不碍矣。〔小外谢介〕参谋妙计。量彼一丸之卵。不足以胜泰山。螳螂之臂。不足以当车辙。你众将校过来。可听参谋爷号令。〔众跪介生〕阃以外将军制之。今日之事。正在元帅。下官安敢搀越。〔小外〕如此下官占了。〔生〕正当。〔小外〕众将校听吾号令。 

　　【催拍】布韬略申盟将官。尽忠勇当惭素餐。奉勑征南。水陆兼程。航海梯山。士卒张皇。鹗奋鹍抟。〔合〕时雨降。远近腾欢。不血刃。凯歌还。 
　　【前腔】〔生〕忝恩命参戎寄专。倾葵赤计图万全。彼起兵端。犯我边疆。毒我黎元。赫赫王师。吊伐为先。〔合前〕 

　　【前腔】〔二将〕振军声山颓海掀。奋威风星摇斗寒。扫荡尘寰。三箭无劳。衔璧辕前。一统舆图。国祚如盘。〔合前〕 

　　【前腔】〔二校〕视敌国君恶滔天。民涂炭久已号寃。代虐为宽。徯后来苏。争馈壶箪。率化归王。坤转干旋。〔合前〕 

　　横江誓众取凶残。　　　　剑气凌空星斗寒。 
　　管使偏安归大统。　　　　功镌麟阁并无刋。 

　　第三十五出　诳传凶信 
　　【淸江引】〔净上〕司空掾职虚名望。机变言多谎。〔丑上〕贿赂自公行。法度都抛漾。〔合〕恣狼贪逞狐媚。为欺罔。 
　　〔净〕持法全无准。〔丑〕存心未必公。〔合〕有人来请托。衣食自然丰。〔笑介净〕朱兄。我和你在贾司空门下做掾史。一向被韩寿夺了魁。使我们不能抬头。谁想他与府中小姐通奸事露。司空要摆布他。乘机举荐他做参谋官。与同王将军征吴去了。如今我们头上自觉轻松。心中何等快活。〔丑〕陆兄所言最是。〔净〕我好笑。〔丑〕你好笑甚么。〔净〕我想起来。司空把韩寿十分敬重。反被他做这丑事。败坏相府门风。满京城流传话靶。此是一好笑也。韩寿见司空抬举了。就妆模做样。眼底无人。甚把我们轻慢。今去出征。料是文人。怎做得武事。利害相关。吉凶未保。此是二好笑也。〔丑〕陆兄。如今我们用些见识。造些言语。做他一个三好笑如何。〔净〕人心同然。我正欲如此。可设个法儿。〔丑〕府中有个丫头。叫做春英。其母郑妈妈。原是韩寿家奴。常在府中走动。小姐最亲信他。我们径到他家。谎说几句。哄他一哄〔净〕怎么哄他。〔丑〕只说韩寿出征水战。落在江中溺死。哄他报与小姐。必定哀苦。倘司空闻知他死。虚喜一番。却不是好。〔净〕有趣有趣。就行就行。〔丑〕穿长街。〔净〕入短巷。〔丑〕着地行。〔净〕漫天诳。此间是郑家了。阿呀。锁门在此。想不在家。〔丑〕正好正好。省得他认得我们。后来不好对证。如今说与他近邻知道。央他寄信罢。〔净〕停当停当。〔丑问介〕借问一声。〔内应〕问甚么事。〔丑〕隔壁郑妈妈乡亲韩参谋。同王将军出征水战。落在江中溺死。我们是郑妈妈同乡。也是出征的。今差到京公干。特来报信。〔内应〕知道了。待郑妈妈回来说与他知。起动了。〔净丑笑介〕一场好笑。快活快活。 

　　【双鸂■〈氵束鸟〉】巧机关眞卤莽。弄虚言一切诪张。自今朝以讹传讹纷然流谤。使深闺知凶信必生凄怆。把他们戏耍。心惊魂荡。 
　　〔下外上〕白云本是无心物。却被淸风引出来。老汉闲中养病。睡在家裏。方才有人央我传信与隔壁郑妈妈。旣受人之托。必当终人之事。待他回来。说与他知。〔丑上〕 

　　【淸江引】孤形寡迹无倚仗。白发因愁长。井臼苦亲操。匍匐街坊上。〔外〕郑妈妈回来了。〔丑〕见邻叟。有何事。推帘望。 
　　〔见介外〕方纔你们有个乡里。随王将军出征。差来公干的。说韩参谋水战。落江溺死。因你不在家。托我传信。〔丑〕天那。好苦。〔外〕各人自扫门前雪。莫管他家瓦上霜〔别下丑悲介〕 

　　【双鸂■〈氵束鸟〉】闻凶信心中悒怏。这前程孤吾悬望。〔恼介〕恨司空用深谋。将人摧丧。果有此事。不免就去府中。报与小姐知道。〔行介〕此心忙。行步紧。特来传向。使他们知得。岂胜惆怅。 
　　此间已是绣房了。不免叫声。〔叫介〕春英。请小姐出来。〔旦贴应上〕 

　　【糖多令】何事到兰房。呼声甚恐惶。〔丑〕征东水阵厄韩郞。失足江心早丧。〔合〕遭不幸。实堪伤。 
　　〔旦〕这话是谁传来。〔丑〕今日老身有事出外才回。近邻说我有个乡里。随王将军出征。差来公干。因便报信。说韩参谋水战。死于江中了。〔旦〕不信有这等事。天那。好苦。岂不痛死我也。〔哭倒介贴丑扶介〕小姐且请苏苏。消息未知眞否。不必愁烦。 

　　【刮鼓令】〔旦〕哀哉俊俏郞。试兜鍪赴战场。枉自有胸藏锦绣。锐气文光射斗芒。沦没水云乡。韩德眞。你的命运乖蹇。一似麒麟凤凰不逢时赏。为奴牵绊受飞殃。痛呑声泪血暗沾裳。 
　　〔贴悲介〕韩参谋。我可怜你生不遇时。 

　　【前腔】分明遭魍魉。使多才遽殀亡。拆散了琼柯连理。义海恩山一旦荒。最苦这无常。可怜当初许多思想。熬煎月白与昏黄。今日裏依旧恨茫茫。 
　　【前腔】〔丑〕讣音虽可伤。恐风闻或未详。且暂展双蛾蹙黛。莫作闲愁苦断肠。〔贴〕母亲。你往外边仔细访问。〔丑〕再去询多方。东吴距京山遥水广。有谁目击这行藏。眞和假不久自传扬。 
　　【前腔】〔旦贴〕娘行速拨忙。觅来鸿当细访。多管是依稀彷佛。疑信悲欢不可量。你可卽去问个端的。定要决灾祥。使吾晓然知他音响。老爷夫人莫使他知。好将踪迹避高堂。〔丑〕这个理会得。不必丁宁。〔旦贴〕隔墙耳言语更须防。 
　　凶信遥传到绣房。　　　　恩情从此诉存亡。 
　　伤心不敢高声哭。　　　　只恐猿闻也断肠。 

　　第三十六出　征吴得胜 
　　【水底鱼儿】〔净领兵上〕晋国胡行。无名师擅兴。侵吾疆境。掳掠害生灵。掳掠害生灵。 
　　下官乃东吴大都督孙歆是也。尀耐晋国恃强。无故加兵于我。差将军王浚前来征战。不幸我国鎭南将军留宪征南将军成据宜都太守虞忠监军陆晏俱被生擒。平西将军施洪等望风投降。连日彼军倍长威风。我军全没斗志。兵不血刃。攻无坚城。夏口武昌。不能支抗。因此他水军顺流鼓楫。径抵三山。游击将军张象率水兵万人迎敌。今又望旗而降。止有我一军在此。正是纤缟当强弩之初。孤豚偾肥牛之下。可怜呵。为今之计。且尽我为臣之分。竭吾报国之心。侥幸退敌。未可知也。分付将校。排列阵势。扬旗擂鼓。以挫其锋。不可畏却。〔众应排阵介小外生领兵追上〕 

　　【前腔】击鼓鸣钲。威声泣鬼神。势如破竹。攻取石头城。攻取石头城。 
　　咄。前面来将何人。敢来迎敌。及早投降。姑存性命。〔净〕吾乃东吴大都督孙。亲自领兵。你们何故侵我境土。〔小外生与净斗介〕 

　　【前腔】仗义兴兵。吊民伐暴君。敢来拒战。尽敎伊丧此生。敎伊丧此生。 
　　【前腔】〔净〕休得强横。侵凌至不仁。速当退舍。免舆尸溃乱奔。免舆尸溃乱奔。 
　　〔战三合败介小外〕传令。吴军逃遁。速着广武将军唐彬乘胜追去。〔内应介〕饶他走到焰魔天。脚下腾云须赶上。〔小外生坐介〕且扎住军马。开着辕门。待他们报来。〔末捧降文小生捧印绶上〕 

　　【前腔】胆战心兢。草木皆晋兵。人离国破。投降纳款诚。投降纳款诚。 
