<!-- { "loadSidebar": true } -->
　　【排歌】烟暖莺啼。云低鴈回。雨余新茁苍苔。夜来南极照天街。最喜今朝绮席开。〔合〕靑山洞。碧水渨。人间到处有天台。花摇砌。酒泛杯。直须酩酊不知回。〔旦贴上偷窥介低声〕 

　　【北寄生草】果然是文章客。美丰姿。聪俊才。桃源迷路风流辈。他生得这等标致。今世那里有。宋朝又得生当代。潘安再世应难配。那人儿打动倩娘情。霎时间定有离魂害。〔外众飮介〕 

　　【排歌】紫燕穿帘。红尘绕台。淸歌妙舞徘徊。主人不厌烛将排。坐客宁辞山玉颓。〔合前〕 

　　【北醉扶归】〔旦贴低声〕偷觑风流态。靑琐恨难开。枉自支颐叹美哉。此见求须再。缱绻从今在怀。整备相思害。 
　　〔贴〕小姐。天色将晚。请进去罢。〔旦〕且住。〔贴扯介旦〕明日再来看他。〔贴〕秋波频盼久。〔旦〕春意自伤多。〔回看下外与众飮介〕 

　　【排歌】宝鼎香销。珠帘影飘。壶觞交举重陪。管弦声沸兴方来。池面波溶返照洄。〔合前〕 

　　【前腔】〔末〕谊在通家。情浓似醅。相忘形迹无猜。淸欢逸趣溢春怀。不觉墙东月影来。〔合前〕 

　　光阴如电逝难追。　　　　百岁开怀能几回。 
　　今得及时聊一乐。　　　　谯楼更箭又相催。 

　　第八出　相思露意 
　　【临江仙】〔旦上〕睡融春日揉金缕。闲听莺语移时。凤钗斜亸鬓云低。新愁添一点。徙倚独生吁。 
　　〔叹介〕懒上妆楼学画眉。春眠乍起绣帘垂。东风不管花无主。谁解停针不语时。奴家前日在靑琐中窥见韩生。看他内含玉润。外表兰淸。风度袭人。芒寒色正。才华泽物。气韵芬如。仪容若靑霞之冠晓山。言语如爽籁之惊幽律。神峯标映。学海浩茫。谷风乘条。必降弥天之润。云蜺亘汉。将为贯日之光。旣生衣冠甚盛之家。定是社稷非常之器。足慰人意。深萦我思。心上甚是爱他。因此日则憔悴昏沈。夜则转辗反侧。想我大姐已作齐王元妃。二姐将为皇太子正配。我便有良姻。不过公侯之子。倘遇有才无貌。或有貌无才。及不风流洒落之人。岂不枉了靑春。我欲得韩生偕老。难求媒妁通言。水性云情。不可禁抑。梦魂愁緖。互相缠绵。总上心来。徒生浩叹。正是针头不解愁眉结。线缕难穿泪脸珠。 

　　【赏宫花】东风透帷。纱牕刺绣迟。意在风流子。魂销寂寞时。满眼春愁无着处。羡他蝴蝶一双飞。 
　　【卜算子】〔贴送饭上〕玉粒软翻匙。金椀香堪茹 
　　小姐请午饭。〔旦〕我身子不自在。不要吃了。〔贴〕昨日好好的。为何不自在起来。莫非冒了寒。〔旦〕不是。〔贴〕莫非伤了热。〔旦〕也不是。〔贴〕却是为何。〔旦〕我心上有些不快。〔贴〕小姐差矣。春英做侍女。靠着小姐洪福。吃好穿好。终日欢喜。莫说小姐。生于侯门。长于绣合。少你那些儿受用。连日朱颜憔悴。不理钗镮。绿鬓蓬松。常亲枕席。绮窗倦绣。金针倒拈。行坐不安。飮食俱废。如何是好。我说小姐的受用。 

　　【红衲袄】穿的是五花纹锦绣衣。戴着金凤冠。簇着珠和翠。〔旦〕我不爱他。〔贴〕更有叮咚环佩。在恁裙间坠。〔旦〕也不爱他。〔贴〕羡你每日食前方丈余。〔旦〕这一发不爱了。〔贴〕随后的颐可指侍侧的气可使。〔旦〕虽是他奔走承顺。却不如我意。〔贴〕因甚么缓急关情也。黛锁眉峰玉减肌 
　　〔旦〕春英。你道我 

　　【前腔】享繁华无事悲。怎知我有深思萦肺腑。〔贴〕小姐有愁。何不说与春英知道。〔旦〕最恨同胞早殀兄和弟。念彼暮影椿萱日渐低。〔贴〕老爷夫人强健。小姐在荫下。正好享用哩。〔旦〕一时间空自喜。百年后有谁倚。〔贴〕这个不妨。大姐二姐旣为妃子。皆可倚仗。愁他怎么。〔旦〕须道嫁鸡各逐鸡飞也。怎敎我不心伤不泪垂。 
　　〔贴〕人生得失。各有定数。不必多愁。且到后园中看花消遣如何。〔旦〕我身子倦。不去。〔贴〕堂前去引鹦哥儿耍子到好。〔旦〕我也懒去。〔贴〕不然只在庭下看鹤舞有趣。〔旦〕我亦不耐烦。〔贴〕旣都不去。待我烹些好茶来解渴。〔旦〕不要。〔贴〕安排些酒来消愁。〔旦〕这丫头可厌。我身子不快。懒得开口。只管缠我。快走进去。〔贴〕只当敛迹聊求静。何必多言自惹嗔。〔下潜上听介旦叹介〕莫信直中术。须防人不仁。我自见韩生之后。相思成病。方纔春英问我。本欲说与他知。又恐女孩儿家口没遮搁。倘露于外。不当稳便。因此托以他故。却不是好。一种相思似海深。倚栏默默自沈吟。难将我语同他语。〔贴见介〕我晓得了。未必他心似我心。小姐你瞒得我好。我都听着哩。〔旦〕春英。休要做声。非是瞒你。恐你口不谨愼。故不对你说。 

　　【江头金桂】〔贴〕十载兰闺承侍。紧随身。不少离。朝夕深蒙付畀。凡百知契。今日缘何多过虑。小姐。你旣是心上有相思。〔旦〕虽有此心。亦徒然耳。〔贴〕愿为蜂使不须要金针倦绣。玉指支颐。昏昏终日似醉痴。待我去寻消问息。问息通因达意。〔笑介〕小姐这佳期。还你灯前笑绾同心带。枕上欢成连理枝。 
　　【前腔】〔旦〕非是我堤防疑忌。恐傍人讲是非。倘把春情泄漏。花残玉碎。因此欲言还又止。〔贴〕小姐不说。我自晓得。〔旦〕旣识得我相思。急须传与。切记隔墙有耳。言婉声低。备述晨昏倾慕私。恁忘餐废寝。废寝栏杆徙倚。春英。这佳期。若得会潇洒风流客。怎忘却殷懃撮合姨。 
　　〔贴〕小姐耐心。春英明日就去。〔旦〕老爷在堂上。须要仔细些。 

　　一春憔悴倚红妆。　　　　几许幽情且暂忘。 
　　若得鹊桥通一渡。　　　　管敎织女会牛郞。 

　　第九出　托婢传情 
　　【凤凰阁】〔生上〕叨承吏事。奉法公平淸似水。谨持三尺佐萧曹。喜得潭潭门日闭亦无案牍劳神思。从容燕居。 
　　年少才名播玉堂。司空掾职岂寻常。朝无苛政身多暇。终日题诗入锦囊。小生素读儒书。兼通吏事。蒙贾相公辟为司空掾。念是祖父通家。特加眷爱。为忘年忘势之交。比别的门客不同。可喜可喜。每想自家本非为掾之人。只因志欲大图。故此身甘小就。我目今以他依靠。他日后把我荐扬。所谓枉尺而直寻也。今日府中无事。且在寓所一坐。况郑妈妈又不在家。谩自消遣一回。 

　　【驻马听】四海无虞。相府淸闲乐有余。每日研朱点易。扫石焚香。阁笔吟诗。金樽独酌月明时。瑶琴谩鼓淸风裏。虽则是为掾名微。黄扉出入。不失文林佳致。 
　　【前腔】〔贴上〕乍离香闺莲屦轻盈举步徐。不顾苔痕腻滑。辙迹纵横。道路崎岖。心忙迤■〈辶里〉几多时。茅檐已是吾家矣。〔见介生〕春英。何事又走回来。〔贴〕遽问我来历因依。〔住介〕仓皇失措。自觉赧然羞耻。 
　　〔生〕春英。你此回必有缘故。欲言不言何也。〔贴〕我母亲在那里。〔生〕妈妈出外未回。〔贴〕如此正好讲话。〔生〕你旣有话。可坐了讲。〔贴坐笑介〕我有一桩心事。不好启齿。〔生〕你来说心事。便是我心上人了。但说不妨。〔贴〕官人。不教你天生这般标致。有个人想你。特来通信。〔生〕是谁。〔贴〕你猜一猜。〔生〕莫非老爷的朋友。〔贴〕不是。〔生〕莫非老爷的亲戚。〔贴〕也不是。〔生〕敢是新到的门客。〔贴〕一发不是了。〔生〕教我难猜。你把那人生得或长或短。或瘦或肥。或老或少。且说个形像与我。〔贴〕说也是。官人你听着。〔西江月〕软玉温生素质。轻霞采衬朱颜。绿云矗矗拥双鬟。唇拟樱桃鲜绽。星眼碧澄秋水。柳眉黛耸春山。金莲玉笋尽堪观。铁石心肠也乱。〔生笑介〕元来是个女人。据你之言。乃天下绝色。于今罕有。当于古名姬中求之。只恐不能彀如此。〔贴〕尙有好处。我比方与你听。〔西江月〕潇洒湘江妃子。风流巫峡神姬。才优褒姒与西施。谁数妖娆妲己。〔生〕那家宝眷。姓甚名谁。〔贴〕开国元勋之女。当朝皇子之姨。要知居址姓名谁。便是司空贾氏。〔生惊介〕阿呀。我道是那个。元来府中的三小姐。怪哉。小姐是金屋阿娇瑶台仙子。小生乃草莱下士。韦布匹夫。比而论之。眞个 

　　【桂枝香】天渊殊判。熏莸相远。深蒙不计僊凡。一旦俯垂靑盼。道灵犀已通。已通遂生牵绊。未知眞赝。〔贴〕这是实话。不必疑心。〔生〕自盘桓天池月窟花虽好。怎得云梯向上攀。 
　　〔贴〕官人不可推拒。辜负我小姐这片好心。〔生〕春英姐。我且问你。小姐身生公族。深居闺合之中。小生职掌掾房。端坐厅堂之侧。两下裏未曾目接。一时间那得心期。必有缘故。可言其详。〔贴〕岂无缘故。我仔细说与你知道。〔生〕愿闻。〔贴〕 

　　【前腔】前日我老爷呵。辰逢华诞。官人称觞预宴。小姐潜身靑琐相窥。佳丽风流着眼。便春意满怀。满怀忻忻称羡。源源留恋。〔生〕留恋怎么。〔贴〕要团圞。〔生〕小姐意甚好。只是事有些难成。〔贴〕若不成呵。他如春蚕到死丝方尽。蜡烛成灰泪始干 
　　〔生〕多承小姐美情。岂敢辜负。待我设计。做个长便。你先去上覆一声。 

　　【醉翁子】呼唤。感小姐芳情款款。愿插翅凌虚。上林游翫。〔贴〕旣有此兴。可卽同去。〔生〕岂敢。〔贴〕却又为何。〔生〕恐迹隔云泥阆苑春深觅路难。〔贴〕想你意儿懒了。〔生〕非意懒。便缩地升天。也觉间关。 
　　【前腔】〔贴〕官人你当感。我小姐长吁短叹。要誓海盟山。拟在百年同欢。〔生〕我心岂不欲此。〔贴〕作速便好。若迟了呵。〔生〕迟了些便怎么。〔贴〕深患。倘泄漏春情。未便游踪任往还。〔生〕不要性急。缓缓图之。〔贴〕休怠缓。可逐蝶追蜂。速绕花栏。 
　　〔生〕待我禀过老爷。只说身子不快。早晚公务。出入不便。迁在内掾房安歇。如此好寻门路做事。〔贴笑介〕此计甚妙。小姐悬望。我先去道达此情。 

　　机事须囊括。　　　　心期在凤交。 
　　徘徊花上月。　　　　空度可怜宵。 

　　第十出　兰闺复命 
　　【步蟾宫】〔旦上〕靑琐窥观生悒怏。苦杀也朝思夕想。绣床空倚减红妆。魂逐杨花飘荡。 
