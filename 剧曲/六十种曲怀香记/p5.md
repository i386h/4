<!-- { "loadSidebar": true } -->
　　圣旨已到。跪听宣读。〔外跪介丑〕皇帝诏曰。夷不乱华。素分冠履。义明讨罪。必用干戈。兹者氐羌反叛。逞豺声以欺天。恣狼性而犯上。良由所任内不足以抚夷夏。外不足以挕穷凶。轻用其众。而不能尽其力故耳。非得腹心之重。推毂赞成。大匡其弊。恐为患未已。司空贾充。雅量弘高。达见明远。武有折冲之威。文怀经国之虑。信结人心。名震域外。使权统方岳。出鎭关中。则朕无西顾之忧。而远近获安矣。其以充为使。持节都督秦凉二州诸军事。勉图伟绩。用对殊休。谢恩。〔外〕万岁万岁。〔相见介外〕请过圣旨。分付摆饭。管待朝使。〔丑〕小官卽要复命。边方夷情。比别事不同。岂容延缓。就吿别了。匆忙辞紫阁。咫尺向丹霄。〔下外〕朝命旣下。势不容已。只得打点启行。且把家事付托一番。堂候官。你快请韩掾史进来。〔净请介〕 

　　【懒画眉】〔生上〕画堂何事恁匆匆。〔外〕氐羌反叛。朝廷命我出鎭关中。〔生揖介〕有甚奸回嫉我翁。〔外〕侍中任恺。中书令庾纯。与我有怨。故在朝廷极力举荐。〔生〕阿呀。边方夷情。乃利害所关。此行不与泛常同。氐羌反叛。乃是蜂虿养而成毒。鸟兽饱而忘恩。相公此去。旣膺推毂之寄。当切枕戈之忧。须紧把乌号控。万里干城奏懋功。 
　　〔外〕德眞。你是我通家。知我心事。此行安危所系。吉凶难保。我去之后。你卽搬入府中内掾房安歇。事无大小。悉代我照管。 

　　【前腔】〔生〕受知门下感恩隆。遭际今为间世逢。〔外〕朝夕须要小心。〔生〕勤劬朝夕罄愚衷。相公此去。四方无警。三锡有加。惟愿取承天宠。博带襃衣啸晚风。 
　　〔净〕夫人小姐出来了。韩先生。我和你回避。〔生别介〕我知恩已受丁宁托。〔净〕你服事难辞旦夕劳。〔并下老旦旦贴上〕 

　　【玉山颓】奸谋阴中。致官家命下九重。念衰龄出鎭西陲。衽金革身罹惊恐。威权操纵。早看取华夷一统。〔合〕此别相悲痛。泪溶溶。甚时旌节再旋东。 
　　【前腔】〔外〕平生忠勇。鎭关中御侮折冲。夫人孩儿。王臣蹇蹇。匪躬之故。固所不辞。只是我到那边。举目无亲。苦淸霜鼓角声高。对凄风旌旗影摇动。〔老旦旦〕骨肉分离。好苦杀人也。〔外〕天涯乡梦。料骨肉梦中欢共。〔合前〕 

　　【尾声】意怔忡。人倥偬。山长水远信难通。彼此相悬恨怎穷。 
　　朝受君言不宿留。　　　　匆匆行色锦貂裘。 
　　此回定显安边策。　　　　免却中原后日忧。 

　　第十四出　夕阳亭议 
　　【出队子】〔末小外小生净各冠带上〕羣驺驰骋。羣驺驰骋。特饯元卿出鎭行。簪缨毕集夕阳亭。祖帐风寒柳色靑。立马持杯。千里离情。 
　　出郭送行客。双旌漾夕晖。离亭一别后。只看白云飞。〔末〕司空贾公出鎭关中。奉朝廷旨意。文武百官。都来送行。此是西城外夕阳亭了。不免少坐片时。待他来作别可也。〔众〕你看旌旗蔽日。金鼓喧天。贾公到矣。〔左右引外上〕 

　　【前腔】钦承王命。钦承王命。秉钺安边速去程。淸霜冷拂锦貂轻。欵段加鞭壮气盈。殚力成功。彝鼎镌名。 
　　〔相见介众〕飘飘使节出王畿。为壮皇图万里威。行色一杯燕市酒。春风三月故山薇。〔外〕云黯黯。草萋萋。临岐把臂泪沾衣。阳关不忍听歌唱。两地相思一样悲。〔众〕老大人为边情而远行。学生辈奉君命而来送。聊具一觞。少伸寸敬。〔外〕下官深愧菲才。缪膺重任。远劳饯送。殊觉荣生。旣承列位厚情。敢不祗领。〔众递酒介〕 

　　【画眉序】征旆拥离亭。肠断骊驹岂堪听。羡君侯此去细柳安营。愿诸蛮耒耜耕耘。期万马鞭缰闲静。〔合〕这回再把天山定。应须早返霓旌。 
　　【前腔】〔外〕世道赖淸宁。蠢尔腥膻徒自逞。仗皇休此去宣布威灵。月明时鸡犬皆安。天尽处■〈豸〈箆，去〉〉貅无警。 
　　〔合前外〕感列位相饯。飮酒多了。〔众〕边情紧急。不敢久留。就此拜送。〔拜介外〕今朝一别后。何日更相逢。〔众〕回首凭高望。应知彼此同。〔下丑急行上〕 

　　【销金帐】朝簪方卸。促骑到邮亭。送司空。叙别情。 
　　下官荀勖。字公曾。颍川颍阴人也。官拜中书监。加侍中领著作。与贾司空共定律令。为莫逆之交。如今司空出鎭关中。满朝文武。欲进忠规献替者。莫不忻幸此举。望切维新之化。惟我怜他。有一挽回之计。当众公卿面前。不好说得。故此独来私叙。〔左右报见介外〕荀侍中。你是我好友。何反来迟。〔丑〕下官所以迟来。正为好友之情耳。众公卿去。敢尽一言。左右且回避了。〔左右下外〕请教。〔丑〕你听我道。 

　　【宜春令】今日事。甚不平。论伊为朝廷巨卿。〔外〕任大责重。理固然也〔丑〕遭诸奸佞。假公罔上埋机穽。〔外〕逆来顺受。无可奈何。〔丑〕可惜恁受制朋谋。眞异哉委靡不兢。因此迟来把醉翁提醒。 
　　【前腔】〔外〕荀侍中。他阴中我了。明为军机。岂容暂停。旣承君命。若抗辞推避非忠鲠。我此去日远天颜。有谁来代吾力诤。是以忧疑不快。遂作心病。 
　　我被任恺庾纯摆布。势不能免。进退两难。计无从出。怎生是好。〔丑〕已有成命。辞之实难。独有结婚太子一节。势必顿驾而留矣。〔外〕此事虽好。有谁为我谋之。〔丑〕司空你不必愁。 

　　【前腔】婚姻事。我会行。在朝堂从容言顷。管敎缘谐成聘。司空你且不必急行。可暂停轮须引领。你今夜呵。望三星何必忧疑。到明日呵。行六礼自生忻庆。也不用求归。应有朝使宣请。〔外揖谢介〕 

　　【前腔】蒙调护。可玉成。须防他谗人声影。虽是姻缘前定。仗冰言一决方为准。倘能彀琼玉交枝。庶免却桑楡飘梗。荀侍中。你果成得此事。下官感你的恩德。眞是镂骨铭心。没齿难冺。〔拜别丑介〕 

　　要成转日功。　　　　须用回天力。 
　　眼望旌捷旗。　　　　耳听好消息。 

　　第十五出　春闺寄简 
　　【亭前柳】〔旦上〕蹙损远山眉。幽怀谁得知。衾寒愁未起。滴尽泪臙脂。可怜人隔云深处。柳外莺声。正是断魂时。 
　　〔忆秦娥〕花深深。一钩罗袜行花阴。行花阴。闲将柳带。试结同心。耳边消息空沉沉。画眉楼上愁登临。愁登临。海棠开后。望到如今。奴家每日思想韩生。愁眉频敛。泪眼偷淹。倚绣床不觉檀口咨嗟。对菱花自知玉容寂寞。此心此恨。抛放不下。好似和针呑却线。刺人肠肚系人心。前日着春英去通情。要他相会。争奈书生胆怯。逡巡畏缩。不敢进来。许下设个计儿。搬进府中安歇。以便作事。谁料氐羌反叛。朝廷命我爹爹出鎭关中。临行之际。分付韩生搬入府中。照管家事。正是天假良缘。甚遂我愿。可喜可喜。今早闻得韩生已在内掾房了。我心急欲会他。又恐门户深邃。卒难往来。虽有母亲在堂。晚年多病。不耐管闲事。二姐因太子议婚。又居别院。只我自家主张家事。奴婢秋香冬秀等辈。俱属钤束之下。不必愁他。今夜月明。正好行事。且待春英来。与他商量则个。〔贴上〕 

　　【前腔】晓日映重帏。双双燕子飞。兰烟方袅袅。花气正霏霏。有人独倚栏杆觑。满院韶光。何处是佳期。 
　　〔点绛唇〕春雨蒙蒙。淡烟深锁垂杨院。暖风轻扇。落尽桃花片。〔看旦介〕薄幸不来。前事思量遍。无由见。泪痕如线。界破残妆面。小姐要会韩生。韩生正要设计进来。谁想老爷有关中之行。正轮机巧。今早搬在内掾房住下。不免去与小姐计较。方便他们成事。多少是好。〔见介旦〕春英。我连日情怀有恨。梳洗无心。香销了六朝金粉。淸减了三楚精神。好生不自在。〔贴〕小姐不必愁烦。今早有个好太医在那里。若请得他来。你的病就好也。〔旦〕我是心病。非药所能治。虽华陀扁鹊。有何效哉。〔贴〕这太医最妙。正是治心病的。强似华陀扁鹊。他不施法灸神针。能消灾瘴。不用散丸飮片。可去风魔。其实十分应验。〔旦〕住在那里。姓甚名谁。〔贴〕远不远千里。近只在目前。乃是散相思五瘟使者。见在司空府中内掾房安歇姓韩。名寿。字德眞。〔旦笑介〕呸。这小妮子惯要痴耍。〔贴〕不是春英痴耍。因是这般病症。须用这般太医。〔旦〕不要胡说。今早韩官人旣到。你相见他么。〔贴〕相府家法。岂敢擅便。如今老爷不在。小姐管家。但凭分付引他相会便了。〔旦〕春英。我只为着 

　　【祝英台】这酸丁眞可媚。酿就我相思。〔贴〕虽然想他。对此春光。且自消遣。〔旦〕花柳斗妍。莺燕争飞。都是我的愁机。〔贴〕放下念头。不要长吁短叹。〔旦〕歔欷。凭栏杆晓望迟迟。满苑逞娇呈美。端详看。没个比他风味。 
　　【前腔】〔贴〕知趣。他是玉楼人。瑶岛士。举止多旖旎。更有材裕济川。文擅雕龙。堪作并蒂交枝。〔旦〕正爱他才貌兼全。故欲与相亲。〔贴〕还未。〔旦〕你又作难。〔贴〕最堪怜凤远秦台。云敛巫峰十二。小姐在深闺之内。韩生是小心之人。麤麻线穿针怎透关儿 
　　〔旦〕我想前日他不肯来。只因口说无凭。所以不信。没有高兴。如今我题一首诗封去。他若见了。自然肯来。〔贴〕如此甚好。有了简帖儿。他便信你。不然又是画饼。〔旦〕取纸笔来。〔贴取放介〕小姐用些意思。写些寒温。这简帖儿就比灵符请将。一召卽来。〔旦〕这个我自知道。不必丁宁。〔写介〕竚立桃源侧。花阴待月明。刘郞能一盼。足慰惜花情。〔贴〕这诗写得停当。一见就来。〔旦封付介〕春英。你将此送去。须索小心。 

　　【前腔】深倚。传吾许久春愁。删抹断肠诗。你去对他约定。今夜月色绣牕。花影雕栏。便是简中佳期。〔贴〕若有心话。一发传去。〔旦〕须知。我那万种相思。只为一时相觑。准拟要共缔凤盟鸳誓。 
　　【前腔】〔贴〕今去。我与恁送暖偷寒。婉转达衷私。〔旦〕说我相思苦切。〔贴〕去说小姐钗亸玉横。鬓乱云偏。憔悴几番徙倚。韩官人听了这话儿。忻然就肯来了。堪喜。管敎他度柳穿花任恁携云握雨。料今夜不似昨宵情緖。 
　　修罢缄书欲断魂。　　　　安排饿眼望黄昏。 
　　风流才子多春兴。　　　　管取轻敲月下门。 

　　第十六出　掾房订约 
　　【贺圣朝】〔生上〕春来花信相萦。那堪啼鸟声声。高唐有梦总难凭看巫岫峥嵘。 
