<!-- { "loadSidebar": true } -->
　　【本序】鲰生覉旅。为多情可爱。平空惹起相思。废寝忘餐。甫能彀觅得蝶信蜂期。奇异。水溢蓝桥。火腾祅庙。可怜良夜难成美。〔合〕从此后仍谐莩谊。同效于飞。 
　　【前腔】〔旦〕深耻。轻身自许。端为恁蕙质兰情。风流标致。尽吐芳心。便欲得共缔山盟海誓。谁拟。阆苑幽葩。瑶台灵种。被人觑做傍墙枝。〔合前〕 

　　【前腔】〔生〕羞死。只因分浅缘轻不轮机。偶伤春空有断肠诗。凝望处咫尺犹隔天涯。还虑。鬓似愁潘。腰如病沈。料应将属枯鱼肆。〔合前〕 

　　【前腔】〔贴〕堪比。爱笃秦姬。情深萧史。彩鸾终跨心期。今日裏莫将旣往重提。看取。万种相思。一天好事。都敎发付月明时。〔合前〕 

　　【古轮台】解双眉转愁为喜。订芳期欢声和气。忻忻语。相看屈指。趁月影花阴。消却从前风趣。正楚岫行云。武陵流水。恩情眞是两无亏。莫敎容易。料赤绳系足何疑。花同并蒂。鸳同交颈。树同连理。琴瑟与埙箎。音和美。天长地久相终始。 
　　【尾声】〔旦〕些时款曲情无已。〔生〕此会眞为旷世奇。〔合〕惟愿早绾同心莫少迟。 
　　〔生〕小姐旣恕小生情罪。请期何日相会。〔贴〕明日我自出来回话。不可又醉了。〔生别介〕 

　　今日楼前面缔盟。　　　　慰卿靑琐一窥情。 
　　相逢宿注婚姻牍。　　　　何必拘拘射雀屛。 

　　第二十三出　奉诏班师 
　　【鹊桥仙】〔左右引导外上〕总制兵机。弘敷庙策。尽瘁抚绥蛮貊。干城万里奋威权。师中宠命蒙三锡。 
　　手握麟符寄独专。宣扬圣谕务安边。栉风沐雨方图进。忽荷皇恩又转鞭。下官奉勑出鎭关中。连遇大雪。不能前进。驻军数日。今得雪消。正欲起程。忽蒙朝廷特旨。宣召还京。想是荀侍中夕阳亭之议已行矣。又得羊常侍相与赞襄。故此朝廷信从。可喜可喜。昨日接了朝命。就班师回程。叫左右的。此去京城。还有多少路。〔左右介〕禀老爷知道。离京尙有一程之地。〔外〕旣已将近。趱前去罢。〔行介〕 

　　【忆多娇】偃戈戟。还故国。旌旗掩映摇天日。壮气威声助忠赤。〔合〕苦兹行役。苦兹行役。要保皇图盘石。 
　　【前腔】〔众〕雪久积。今乍液。盘桓道路归心急。且得消停萍梗迹。 
　　〔合前左右介〕已进京城。此是老爷府门首了。〔外介左右介老旦旦贴同上〕 

　　【杏花天】〔老旦〕灯花昨夜传消息。〔旦〕喜得椿庭完旧璧。〔贴〕一天和气融瑞色。不觉离愁顿释。 
　　〔见介〕〔蝶恋花〕〔外〕春事阑珊芳草歇。客裏风光。又过淸明节。〔老旦〕庭院深沈人忆别。落红处处闻啼鴂。〔旦贴〕咫尺江山分楚越。目断魂销。应是音尘绝。〔合〕今日相逢深感切。云开得见重圆月。〔老旦〕相公出鎭关中。乃远方重任。何故就回了。〔外〕夫人你尙不知哩。我去不多路。遂遇大雪。不能前进。正忧闷间。蒙朝廷特旨召回。〔老旦〕有何缘故。〔外〕苟侍中奏议。我第二女孩儿为皇太子妃。且又得羊常侍奏言。雪深三尺。难以进军。俱奉圣旨准听。特赐召还。得与你母女相见。不然。一到关中。身亲军务。况多奸人在朝排挤。那有回家之日。〔旦〕爹爹高年贵体。岂能当此风寒。受此跋涉。母亲与孩儿日夜放心不下。今得召回。骨肉忻幸。〔外〕孩儿。我与你母亲白头偕老。富贵双全。一荷圣上洪恩。二赖祖先余庇。你二姐得成皇太子姻事。遂我心愿了。〔老旦〕此事若成。实门楣之幸。 

　　【四边静】〔外〕彤庭纳礼诚丕赫。宜家庆朱芾。震位灿三星。靑宫鼓琴瑟。〔合〕熊罴叶吉。神人喜溢。瓜葛结椒房。门楣幸何极。 
　　【前腔】〔老旦〕黄扉毓秀夸弱息。芳龄备坤德。申戒在衿鞶。光辉满袆翟。〔合前〕 

　　【马福郞】〔旦〕两姊乘龙为贵戚。〔向贴低声〕自慨当笄岁。兼妙质。玉镜台缘未谐得。〔合〕秦晋尙须择。相辉映冰玉佳匹。 
　　【前腔】〔贴〕婚媾由天难预测。自有鸾凤侣。堪比翼。靑鸟传音应在卽。〔合前〕 

　　华堂喜见雀屛开。　　　　莫把姻缘作浪猜。 
　　万事不由人计较。　　　　一生都是命安排。 

　　第二十四出　谋踰东墙 
　　【画堂春】〔生上〕庭轩寂寞映斜曛。海棠花落纷纷。东风刬地客魂惊。寒怯围屛。闻道淸明节近。愁来倍觉伤神。莫敎绿鬓渐生银。世事春云。 
　　〔踏莎行〕雾湿楼台。月迷津渡。桃源望断无寻处。可堪孤馆闭春寒。杜鹃声裏斜阳暮。情引眉梢。音传尺素。砌成此恨无重数。凭阑徙倚盼佳期。梦魂不到花间路。小生久慕小姐花容。不得一见。前日多亏春英指引。在栖霞楼边。隔池相会。各道衷曲。彼此不能禁持。恨无缩地升天之术。若非荷池隔断。准准得成事矣。我想小姐这般人物。眞是天上有世间稀。说不尽他许多好处。 

　　【皂莺花】想象记难眞。玉精神带半醺。芙蓉艳冶同标韵。转秋波流盼浑无定。笑生春。语飞琼。最可爱翠鬟低。蝉影轻。最可爱黛眉匀。远岫横。况有兰情蕙性。幽闲可钦。千娇百媚。娉婷可矜。名姝绝代谁能并。 
　　小姐未见你之前。不胜想慕。旣见你之后。岂得从容。 

　　【前腔】入眼便熏心。这风骚不自禁。佳人才子殊相称。怎能彀鸳枕同盟证。几长颦。欲销魂。最苦是对花阴。剔短檠。最苦是听风声。拥冷衾。小姐在绣合。小生在掾房。两下裏呵。各天咫尺。侯门海深。同情千里。巫峰几层。黄昏淸昼无非病。 
　　栖霞楼边会后。将图新约。不料司空昨日已回。此事又成间阻。眼见凤约鸾期。裂如瓦解。花情柳思。涣若冰消。如何是好。连日司空在堂。人迹匆忙。不曾相见春英。未有消息。今日司空入朝。处置皇太子姻事。因此庭闲人静。或者春英出来。商量一个计策。寻觅一条门路。与小姐相会。未可知也。 

　　【天下乐】〔贴上〕蝶使蜂媒寄好音。屡经风雨阻花阴。 
　　〔见介〕连日因老爷在堂。有碍出入。不曾亲近官人。莫罪莫罪。〔生〕春英。我两次误小姐之约。自知多罪。前日亏你指引相见。各道衷曲。彼此畅然。但恨不能与他欢会。奈何奈何。〔贴〕小姐久有此心。自栖霞楼会后。愈觉眠思梦想。恰如中酒的一般。官人。你的尊容甚是淸减了。 

　　【香柳娘】〔生〕为多情可人。为多情可人。满腔春恨。幽居形影伤孤另。〔贴〕机会不偶。只索忍耐。〔生〕苦疎牕月冷。苦疎牕月冷。梦断楚山深。云期何日订。〔贴〕老爷旣回。急难相会。〔生〕望伊家曲成。伊望家曲成。撮合奇能。周旋欢庆。 
　　〔贴〕官人。不是春英不用心。 

　　【前腔】想裴航遇屯。想裴航遇屯。云英引领。奈蓝桥水溢波涛浸。〔生〕你可另寻一个便路进去方好。〔贴〕有回廊可循。有回廊可循。萱室并椿庭。经过必知警。〔生〕若是这等。事难成了。〔贴〕这姻缘炭冰。这姻缘炭冰。除非再生。方能交颈。 
　　〔生〕春英不要这等说。我与小姐宿世有缘。今生相遇。佳人才子。自古难得双美。你岂可坐观成败。不用些心力。不惟负了小姐情怀。必然断送我的性命。〔跪介〕没奈何。我的知心小娘。为我方便。〔贴跪扶介〕官人何劳如此。折杀奴家也。罢罢。我有一个门路。只怕你做不得。〔生笑介〕只除老爷夫人卧所经过。此外若有门路。上天也去。入地也去。怕他怎么。〔贴〕官人旣有此胆力。何故前晚进去。卽惊倒了。〔生〕这是初遭做事。被人撞破。不免受惊。如今兴高胆壮。凭你到那里去。〔贴〕后堂东边。僻静之处。有一带粉墙。亦不甚高。若能跳过此墙。径到小姐绣房。不必经由老爷夫人卧所。〔生〕有此便处。何不早说。你可指引一看何如。〔贴〕官人要看。就随我走。〔走介〕转湾抹角。此间就是。〔指介〕这墙若过得。小姐就得见面了。〔同看墙介生〕春英。这墙呵。 

　　【前腔】望岧峣起惊。望岧峣起惊。约高几仞。如何插翅能飞进。〔贴笑介〕官人。你这些儿战兢。这些儿战兢。怎去跳龙门。子阳蛙在井。〔生指介〕好了。墙边有这树。喜乔柯偃形喜乔柯偃形。跻攀可凭。如梯层引。 
　　〔贴〕你看墙内边。 

　　【前腔】太湖石易登。太湖石易登。外通内应。自高临下犹平径。〔生〕这计策倘行。这计策倘行。月殿虽高迥。嫦娥得相近。〔贴〕莫轻率逞能。莫轻率逞能。还须力挣。牢牷一念坚双胫。 
　　〔生〕临期须用竹竿竖起为号。但要约定几时。〔贴〕就是明晚罢。 

　　【前腔】〔生〕订来宵缔盟。订来宵缔盟。更阑人静。东墙月上移花影。〔贴〕整合欢凤衾。整合欢凤衾。海誓两心倾。情缘谅相尽。〔合〕这风流匪轻。这风流匪轻。着意温存。天长地永。 
　　〔贴〕官人。此会不是当耍。再莫误约。〔生〕春英若不相信。我有汗巾一幅。题诗为聘何如。〔贴〕绝妙绝妙。〔生〕客囊乏物。非玉镜台之比。〔贴〕秀才人情纸半张。如今有汗巾题诗。胜于温生多矣。何乃太谦。〔生写介〕鲛绡莹白出龙宫。寄赠佳人翠袖笼。留待来宵明月下。海棠枝上拭新红。〔笑介〕春英。将此送与小姐作为表记。〔贴收介〕普天下结亲的没有这様淸士人情。〔生〕休取笑。 

　　未跳龙门先跳墙。　　　　鲛绡题句聘红妆。 
　　冰人莫讶轻财礼。　　　　秀才人情纸半张。 

　　第二十五出　佳会赠香 
　　【意难忘】〔旦上〕人静更阑。正蟾光皎皎。花影珊珊。怀香愁满眼。羞怯若为颜。〔贴上〕今拟得践初言。云雨近巫山。〔合〕只恐是花深柳暗。佳会间关。 
　　〔怨王孙〕〔旦〕梦断漏悄。愁浓酒恼。宝枕寒生。翠屛尘遶。〔贴〕门外谁扫残红。晓来风。〔旦〕玉箫声杳。人何处。春又去。忍把佳期负。〔贴〕此情此恨。此际拟托行云。问东君。〔旦〕春英。你说韩生今夜赴约。此时不到。又是话靶了。〔贴〕汗巾诗句。特为聘证。他是风流学士。岂肯忘情。小姐耐心少待。卽刻就来也。〔旦〕待之已久。好不自在。且闲步一回。〔步介〕 

　　【五更转】轻移步雕栏畔。〔内鼓角介〕听楼头鼓角严。漏声滴沥莲筹换。韩生。你旣许呵。为甚有约不来。敎人凝盼。春英。只恐他为墙高峻。不易登。多稽缓。灯残香烬音踪远。饿眼将穿。愁魂先断。 
　　说的竹竿曾竖起么。〔贴〕早已竖起了。 

