<!-- { "loadSidebar": true } -->
　　〔捣练子〕红嫩嫩。绿深深。风递莺声出柳阴。怅望上林春色好。耳边消息正沉沉。自从窥见韩生之后。心动神驰。眠思梦想。深沈朱户。寂寂无聊。转辗绣衾。凄凄不寐。翠黛愁低敛。红绡泪暗抛。今早着春英去通言。未知如何。他若肯来。只恐门户重重。急切不能相会。他若不来。使我心猿意马。不能检束。当此昼长人静。空度靑春。怎生是好。正是乍雨乍晴花自落。闲愁闲闷日偏长。〔叹气介〕 

　　【驻云飞】泪界红妆。万转千回懒下床。一点灵犀放黛锁眉峰上。嗏。无语自彷徨。凭栏凝望。恨结丁香。芳草牵愁长。目断游蜂到蜜房。目断游蜂到蜜房。 
　　今行坐不安。神思甚倦。不免暂卧片时。多少是好。〔倚桌卧介〕 

　　【前腔】〔贴上〕匍匐街坊。只为多情窈窕娘。染却风流恙。撞了胡涂瘴。嗏。婉转覆兰房。将情传向。钻穴踰墙。密计须停当。免泄春光惹后殃。免泄春光惹后殃。 
　　阿呀。小姐睡哩。〔旦做梦低声〕韩德眞。你来了。我爱杀你也。〔贴倚旦听介旦手抱贴介〕想得你紧。你知之否。〔贴笑介〕小姐不要性急。韩官人就来也。〔旦笑介〕是春英。〔贴〕是我。〔旦〕好惶恐。〔贴〕见了春英。尙且怕羞。若见韩官人。还要怕羞哩。〔旦〕春英。今早自你去后。 

　　【素带儿】无聊赖。倚遍栏杆意渺茫。一便似鱼中纶钩缠仗。殷懃望阮郞。销尽金猊篆缕香。〔贴〕劳了小姐神思。费了小姐工夫。韩官人都知道了。教多上覆。来时面谢。〔旦〕他心谅。携云握雨。订在何方。 
　　【升平乐】〔贴〕休望。天涯咫尺。〔旦〕为着甚么。〔贴〕为海深潭府。山样巍墙。蜂情蝶思。自觉不便轻狂。〔旦〕虽则如此。思量一计便好。〔贴〕思量。探花须近上林傍。方可恣红酣绿酿。且姑宁耐。不劳神女梦迫襄王。 
　　【素带儿】〔旦〕春风入梦长。难禁断肠。相思处。这些病早在膏肓。乔才意未降。岂知恤孤鸣独舞凰。春英。那韩生呵。当相谅。香销玉减寝废餐忘。 
　　【升平乐】〔贴〕行藏。书生拘检。这偎香倚玉。岂曾经惯。小姐你是奇珍异宝。可深秘翠帏珠幌。〔旦〕若是这等。闷杀人也。〔贴〕端详。孤灯权自伴昏黄。待他那月儿几望。香温玉润。此时消却风魔灾瘴。 
　　【尾声】〔旦〕朱铅冷落心期谎。〔贴〕莫把精神暗裏伤。〔合〕管取两下相思债尽偿。 
　　〔贴〕韩官人设计。要禀老爷迁进内掾房安歇。方可成事。〔旦〕如此最好。 

　　心期共订结连环。　　　　咫尺天涯欲见难。 
　　此去全凭撮合手。　　　　免敎红袖泪痕斑。 

　　第十一出　氐羌谋叛 
　　【夜行船引】〔净领四将校上〕雄据西夷名号显。耻称籓频将须捻。一奋干戈。中原席卷。方见轰雷掣电。 
　　阴阳分内外。人物辨华夷。在外为酋长。王封亦不卑。咱乃氐羌国王是也。形体并生于天地。名称无间于古今。声教殊方。云为异习。僻居外域。往来紫塞。而闻所未闻。每觐中朝。出入玉关。而见所罕见。颇知华人礼乐。甚殊鸡骨之占年。窃仿上国衣冠。不比鹅毛之御腊。虽是蛮貊而袵服。实非马牛而襟裾。东之日蜮。南之炎洲。同涉鲸波。犯蜿蟑而归王。西之月螖。北之水天。共引绳索。荷毳毡而修贡。仰龙飞以输款。恪遵西服之仪。躬虎拜以献忱。忝在远人之列。叵耐中朝无道。皇帝屡更。如今司马篡位。国号为晋。仍旧要咱们朝贡。咱心中甚是不甘。且待宣鲁于来。商议一个长便计策。宣鲁于在那里〔将校请介〕 

　　【番卜算】〔丑上〕酣飮乐穹庐。琵琶弹不厌。一枕黑甜余。那觉流光转。 
　　生长在氐羌。又尙氐羌主。职称宣鲁于。荣贵眞无比。〔相见番语介净〕宣鲁于。中朝无道。皇帝屡更。如今司马篡位。国号为晋。仍要咱们朝贡。咱心中甚是不甘。特与你商议。他国大。咱国小。小固不可以敌大。为此历代称籓朝贡。目下若不朝贡。他必举兵来伐。如何是好。〔丑〕启大王知道。岂不闻在先中朝皇帝。设险而筑城。反筑了四海之怨。复雠以穷武。实穷了八荒之财。自古治世之明君。俱无御戎之上策。况那晋朝篡人之位。窃人之国。君臣之分已大乱矣。所谓夷狄之有君。不如诸夏之无也。难怪咱们不行朝贡。〔净〕虽则如此。他虑各国效尤。必举兵来伐。把咱们做个样儿。断不相饶。你且说个长便计策。〔丑〕大王放心。咱国中粮草可支十年。乃是足食。甲马可当十万。乃是足兵。能战能守。愁他怎么。〔净〕宣鲁于之言。深为有理。众将校以为何如。〔众〕这计策甚高。〔净〕咱好快活。咱好快活。你们听我道。 

　　【豹子令】自古华夷冠履辨。冠履辨。称臣朝贡例相沿。例相沿。今日中原轻簒夺。难将虚礼缚腥膻。缚腥膻。〔合〕算来各主一山川。从今彼此不相干。 
　　【前腔】〔丑〕雄霸西羌羞贡献。羞贡献。觊觎中国久垂涎。久垂涎。越志横行惟我独。攻城略地让谁先。让谁先。〔合前〕 

　　【前腔】〔二将〕铁骑铜驼当百万。当百万。休夸騋牝有三千。有三千。足食足兵能固守。中华虽大势难纒。势难纒。〔合前〕 

　　【前腔】〔二校〕执锐披坚经百战。经百战。餐风宿露历兵燹。历兵燹。听得一声厮杀也。张牙奋爪似飞鸢似飞鸢。〔合前〕 

　　发挥新号令。　　　　整顿旧山河。 
　　我自有防备。　　　　他人没奈何。 

　　第十二出　协谋出征 
　　【夜游朝】〔末上〕少攻学术鸣当世。蒙简取入侍储帷。密迩天光。筹量机务汲汲志存经济。 
　　日上彤庭侍衮衣。运谋廊庙赞枢机。逢时报国能忘己。尽吐丹衷映紫微。下官任恺。字符襃。乐安博昌人也。官拜侍中。兼太子少傅。学本谋身。材堪用世。懿文华国。亶居俊誉之隆。正色立朝。屡效排奸之力。践更众职。夷险一心。肆因铨总之余。入侍靑宫之邃。倚典刑于老成之重。崇道义于爵齿之尊。式敷卫护之功。仰副责成之意。喜得朝廷明圣。世道太平。但近日边上飞报。氐羌反叛。扰害地方。不免声罪致讨。又起兵端。且待中书令庾公到来。商议区处。〔小外上〕 

　　【西地锦】曾见淸风白简。更期霖雨黄扉。骤闻边报夷情事。怀柔之道须知。 
　　咫尺亲龙衮。从容接凤池。化原资赞画。陪位近台司。下官庾纯。字谋甫。颍川鄢陵人也。官拜中书令。性本不回。才优适用。发迹衡茅之下。愿倾葵藿之忠。早奋云霄。已际攀龙之运。继司耳目。常怀补衮之惭。遭遇圣明。久叨任使。屡前而却。知不足而心有余。旣仆而兴。威未加而恩已至。昨约任侍中议氐羌事情。特来相会。此间是他门首。不免径入。〔见介末〕庾大人。氐羌之变。朝廷深以为忧。为今之计。当何区处。〔小外〕氐羌之变。非偶然也。有个缘故。〔末〕愿闻。〔小外〕秦凉二境。比年屡败。胡虏纵暴。百姓荼毒。遂使异类扇动。害及中原。皆由鎭守不得其人。抚绥不得其道耳。〔末〕然也。我们明日早朝。当举荐一员才德兼全智勇俱备的大臣。出鎭关中方好。〔小外〕在朝公卿。难乎其人。必须司空贾充。实堪此任。〔末〕贾充虽有干理之才而无刚方之操。不能正身率下。专以谄媚取容。这人去不得。〔小外〕任大人。你但知其一。不知其二。那贾充为人。下官岂不晓得。 

　　【泣颜回】本是小人儒。恃元勋罔上行私。夤缘宫贵巧机关。女做王妃。贪心无止期。〔末〕女儿做了齐王之妃。遂其贪矣。怎么又无止期。〔小外〕任大人。你尙不知哩。他还有一幼女。又将图太子求婚配。〔末〕事尙未成。便成了呵。与我何预。〔小外〕倚椒房蒂固根深。弄权纲把众凌欺。 
　　因此要举荐他去。是疎斥小人之计也。 

　　【前腔】〔末〕嗟伊。狐假虎之威。惟患一身得失。那知四海安危。胡行无忌。从此后势盛难持。〔小外〕下官所言。正为此耳。〔末〕可先为远思。履霜必见有坚冰至。〔小外〕阴道之盛。必害乎阳。不可不虑。〔末〕这也何妨。且由他蔓引株连。怎伤吾瑶草琼芝。 
　　〔小外〕任大人。你不知我就裏。我们举荐他去。朝廷以为重用大臣。殊不知那边狼子野心。反复不常。略有骚动。卽为失机。他日借口论之。彼虽是椒房之亲。朝廷亦不得以私情而废公法矣。此正所谓将欲取之。必固与之之术也。〔末〕所言甚当。不可轻动。还要仔细踌蹰。 

　　【前腔】〔小外〕踌蹰。此举正相宜。借重臣威望。信服边陲。关中之地。又为冲要之枢。举荐贾充去呵。〔末〕去便怎么。〔小外〕怀柔远夷。假尊崇暗寓着牢笼计。管敎他逝水无回。恶寃家且得相离。 
　　【前腔】〔末〕行之。果决莫敎迟。同心协力。早奏丹墀。投机乘势。此言料得能依。庾大人。我和你密切干成此事。他们怎知。一便似平地风波起。纵使有口辩悬河。也难饶身落汤池。 
　　一封朝奏九重天。　　　　要使奸回离目前。 
　　心似神羊能触恶。　　　　管敎庶位布诸贤。 

　　第十三出　受诏安边 
　　【秋夜月】〔外上〕盖世豪雄。允作王家栋。身在朝廷为轻重。反遭羣小多愚弄。这怨忿满胸。这怨忿满胸。 
　　我以礼待人。人未尝敬我。横逆由是来。难释愁眉锁。近日边报氐羌反叛。扰害地方。只因鎭守不得其人。抚绥不得其道。致有此变。朝廷欲用一员才德兼全智勇俱备的大臣。出鎭关中。将以威服远夷。争奈侍中任恺。中书令庾纯。平素与我有怨。今早朝廷面前。举保我去。异口同词。极力称赞。阳为尊崇之名。阴寓疎斥之计。其实中伤我也。我想此行所系不小。可恼可恼。〔怒介〕 

　　【懒画眉】骤加鈇钺制西戎。忽若轰霆震梦中。神销股栗气冲冲。恐祸至无旋踵。我此去后。朋奸满朝。有谁在皇上面前。肯方便一言。甚日双旌返汉宫。 
　　我也想来。欲要上表辞官。朝廷决不厮放。众公卿诮我不忠不勇了。 

　　【前腔】金符准拟鎭关中。此去难占吉与凶。我平生呵。气冲天宇。光动斗垠。甲兵百万枉罗胸。怕狼子频骚动。怎免干戈战血红。 
　　〔净上〕金殿九重明日月。丹书一札下云霄。三呼三祝君恩重。敕使宣威山岳摇。〔见介〕听事官禀老爷。朝使到了。〔外〕分付连忙摆香案迎接。〔丑赉诏上〕 

　　【生查子】五色丽天文。特倚元勋重。当宁正怀忧。但愿皇图巩。 
