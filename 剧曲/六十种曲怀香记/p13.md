<!-- { "loadSidebar": true } -->
　　〔末〕圣上有旨。王浚素存大志。屡展奇猷。先除巴郡。全活遗男万余。已堪战役。继守益州。预修巨舰数千。久壮军威。足征谋国之忠。允称帅师之任。兹特命尔为平东将军。假节都督益梁诸军事。前往征讨。谢恩。〔小外拜介末〕山呼。〔小外〕万岁万岁。〔末〕退班。〔小外〕玉陛光生恩命锡。金铙声振凯歌回。〔下末〕圣上有旨。急宣司空贾充到来面议。〔内应宣介〕 

　　【临江僊】〔外上〕忽闻凤阙传宣语。料是征东之计。 
　　〔扣头介〕司空臣贾充。〔末〕圣上有旨。东吴孙皓不君。理应致讨。已命王浚为将。领兵前去矣。但王浚年力向衰。恐难独任。可推有才识一人。充参谋官以副之。卿当举其所知。〔外〕臣贾充稽首顿首上言。〔末〕何人堪充此选。〔外〕有堵阳韩寿。可以任之。 

　　【浪淘沙】嫓美管萧徒。文武兼敷。龙韬豹略贯如珠。参赞军机多伟识。不负金符。 
　　〔末〕据卿所论。可充任使。见授何等官职。曾立何等事功。〔外〕是魏司徒韩曁之曾孙也。虽抱奇才。未经铨选。 

　　【前腔】练达少年儒。誉溢皇都。司空作掾效勤劬。星斗胸罗聊一展。廊庙谋谟。 
　　〔末〕圣上有旨。据称韩寿素抱经世之猷。堪授参戎之任。兹特命为参谋官。卽同王浚征吴。克捷之日。不次擢用。〔外扣头介〕万岁万岁。〔末〕退班。〔外起介末〕凤阁已终纶綍语。龙阶渐远佩环声。〔下外〕谋事在人。成事在天。天随人意。岂曰偶然。我想韩寿乃文武全才。远到之器也。况是故人之孙。我甚爱重之。收在门下。以为他日依倚。谁料我不肖之女。与他通情。做成丑事。吾恐败坏家声。不敢明白。只得含糊罢了。前日夫人劝我。赘他为壻。我一时怒中。不曾依允。仔细思之。甚为有理。但我是当朝元宰。一人之下。万人之上。有谁为匹。多少公侯勋戚。求与为婚。皆不许诺。韩寿未受官职。不过一书生耳。吾家岂宜白衣之婿。因此持疑不决。适値王将军征吴。朝廷着我举用一人为副。正遂我愿也。特举他去。成得功回。必大富贵。吾乃议与为婚。倘有不利。难免失机之罪。他若死了。方绝吾女之念。 

　　【刮鼓令】狐疑事有无。偶乘机用意图。坐视他们成败。可因时作避趋。凶吉两模糊。人生得丧皆天赋。难将好恶预踌蹰。料应不久见荣枯。 
　　弄假便成眞。　　　　姻缘系赤绳。 
　　万般皆是命。　　　　半点不由人。 

　　第三十二出　受诏参戎 
　　【粉蝶儿】〔生上〕万种风流。一霎时尽成僝僽。分开交颈鸳俦。意中愁。眉底恨有谁知否。 
　　东风狼籍十分春。更有何缘见玉人。旅次孤身谁是伴。落花流水闹愁云。前日郑妈妈往贾府中打探消息回来。得知小姐春英赖有夫人护持。皆得保全。司空忿怒已息。含糊此事罢了。先凶后吉。都不出郑妈妈所料。只是我与小姐。别来许久。枕边恩爱。帐底温存。付之一梦。〔叹介〕月色空梁。不见知心到眼。风声泣树。徒悲弱质伤神。奈何奈何。 

　　【二犯解连环】离恨上眉头。寥寥袖手。凭栏望断双眸。寸心徒悴。孤踪强留。感时溅泪。比江水不停流。景悠悠。思悠悠。苦杀海山恩义。被他行摧挫得一齐休。〔合〕遥相隔。似女牛。天潢险阻。何日再绸缪。 
　　小姐。我与你相遇之后。时刻不忘。如今呵。 

　　【前腔】日隔似三秋。暌违旣久。那堪旅邸孤幽。暗魂飘荡。浮踪逗遛。忘餐废寝。空追忆旧缘由。小姐。你心头。我心头。黄昏淸昼。两下裏数不尽一般愁。〔合前小生捧诏上〕 

　　【窣地锦裆】恩光赫奕动皇州。简阅贤材为国求。丹书一札授参谋。帷幄行看速运筹。 
　　圣旨已到。跪听宣读。〔生跪介小生〕皇帝诏曰。底平四方。固不免乎薄伐。决胜千里。寔有资于嘉谟。兹者司空贾充奏称堵阳韩寿。性禀英明。才优练达。克绳祖武。夙怀谋国之忠。备历时艰。已裕济川之略。特命为平东经略使。以副王浚。往征孙皓。用扬大武。速建奇功。谢恩。〔左右递冠带生换介小生〕拜。兴。〔云云生拜介小生〕山呼。〔生〕万岁万岁。〔相见介小生〕参谋大人。君言不宿于家。况军务紧急。可速起马。〔生〕旣膺国命。卽赴戎行。有劳天使。待凯旋之日。踵门扣谢。〔小生〕手捧丝纶传宠锡。耳听甲胄建丰功。〔别下〕 

　　【前腔】〔丑上〕少年英俊试兜鍪。正是遭逢奋志秋。行看事业遍江南。尽洗今朝暗裏羞。 
　　〔见介〕老爹。且喜果不出老身所料。也应了卜课之言。〔生〕便是。我官虽有了但此行是塞翁失马。未知是祸是福。〔丑〕我见老爹做了官。不胜之喜。怎说那话。请问这官从何得来。〔生〕朝廷命王将军征伐东吴。贾相公举荐我做参谋官同去。〔丑〕元来老爷为小姐分上。自然要抬举你。〔生〕郑妈妈。你不知道。这举荐不是好意。〔丑〕却是为何。〔生〕贾相公呵。 

　　【雁来红】狐疑作我仇。恐昭彰反见羞。潜图阴中乘机偶。此举归他彀。我方攻翰墨。未习干戈。此去呵。暴虎冯河眞可愁。〔合〕临时候。枯荣戚休。任逆来须顺受。 
　　【前腔】〔丑〕请开怀莫过忧。正风云际会投。看奋神武肤功奏。喜庆消污垢。那时节老爷夫人见你做了大官。这姻缘仍旧。富贵双全得好逑。 
　　〔合前众扮将校上〕授钺辞螭陛。分符运豹韬。〔见介〕元帅王爷差小将禀上。大队军马已发。中军住札郊外。特请参谋爷去。一同起程。〔生〕知道了。多拜上王爷。我分付些家事。卽刻便行。〔众应介〕千里威风张武旆。一声号令促征轮。〔下生〕那边催得要紧了。只是小姐在府中。不能与他面别。怎生是好。 

　　【朱奴儿】论军务难容暂留。割恩爱泪血染袖。身似飘蓬逐水流。当此际岂堪回首。〔合〕惟愿取捷奏冕旒。终得遂鸾盟凤求。 
　　【前腔】〔丑〕望此去功名志酬。腰悬着金印如斗。拭目英雄奋九州岛。何须用啼痕襟袖。〔合前〕 

　　殷勤寄语泣临岐。　　　　两地相思各自知。 
　　若得旌旗旋凯日。　　　　便为花烛结褵时。 

　　第三十三出　夜香祈佑 
　　【天下乐】〔旦上〕玉碎花残事转非。双蛾频蹙泪偷垂。〔贴合〕不禁万斛相思恨。最是孤灯照独帏。 
　　〔旦〕墙角空遗狐迹痕。异香杳杳欲销魂。〔贴〕情深久断行云梦。愁极难回织锦文。〔旦〕自叹有天虽共戴。应知无地再通恩。〔贴〕郞心若似初相识。定觅佳缘慰拆鸾。〔扣头介〕春英得罪。已在死数。蒙小姐再生之恩。没身难报。〔旦〕这是我累你。何消谢得。只是韩生在你母家。如飘蓬断梗。我在这里。若覊凤囚凰。一时间忽见乖张。两下里遂成间阻。如何是好。〔贴〕运蹇时乖。璞坚难乎见玉。数穷理极。人定可以胜天。小姐与韩官人伉俪之情。旣已相孚。婚姻之事。亦将有待。老爷转展忿恨。虽则可忧。夫人动辄赞襄。实为可望。小姐且放宽心。不必多苦。〔旦〕春英。你岂不知我与韩生自那日别来。苦在寸心。终难自慰。形暌异境。岂易相通。〔悲介〕好苦呵。 

　　【四朝元】追思心素。娇羞强自支。听梧桐微雨。潇淅声细。寒润侵罗绮。这山恩海义。这山恩海义。做了比目离羣。连理分枝。凤只鸾孤。鴈遥鱼逝。空记当初事。嗏。忍不住泪交颐。倚遍栏杆。恍惚浑如醉。韩德眞。君心那得知。妾心愁欲死。羸形瘦影。凉凉踽踽。各天殊地。各天殊地。 
　　〔贴〕我小姐呵。〔长相思〕长相思。心不绝。思到相思心欲裂。罗帏素月淸不眠。泪如悬河积成血。山可崩。海可竭。人生不可轻离别。别时容易见时难。长叹一回一呜咽。 

　　【前腔】楼头鸿起。声声似怨离。苦孤灯明灭。欹枕憔悴。那堪愁万缕。这悠悠梦裏。这悠悠梦裏。最恨峡雨巫云。信杳踪迷。寂寞神魂。萧条风致。不比当初事。嗏。翘首望天涯。黄叶纷纷。乱逐西风坠。韩官人与小姐。紫箫久断吹。素笺不可寄。疎帘淡月。凄凄惨惨。照人无寐。照人无寐。 
　　〔丑上〕风触愁人分外寒。愁人含泪倚阑干。闲云阻尽相思路。消息聊通少慰安。〔见介旦〕郑妈妈为何能晚来。〔丑〕老身非为别事。特来报个喜信。〔贴〕小姐正在此愁闷。有何喜事。娘可说知。〔丑〕韩官人做了官。今日起程去了。临行之际。想着小姐。不能面别。两泪交流。多多传语。〔旦〕官从何来。今往何处。〔丑〕朝廷差王将军征伐东吴。少一个参谋。你们老爷举荐他去。今日受了勑命。许多人马簇拥去了。不久得功回来。姻缘稳稳成矣。〔旦哭介〕天那。可怜韩德眞。奴家害了你也。我爹爹是你宿世寃家。〔丑〕韩老爹做了大官。是老爷好意。老身不胜欢喜。特来相报。小姐反生愁烦。到怨着老爷。却是为何。〔旦〕郑妈妈。你但知其一。不知其二。我爹爹此举。不是好意。韩生此行。不是好事。〔丑〕韩老爹顶冠束带。威仪轩昂。前呼后拥。声势尊严。外人见了。称羡不已。其中委曲。老身岂知。可言其详。〔旦〕兵凶器也。战危事也。他是书生。未谙弓马。岂能身亲征伐。我爹爹怪他。无计可施。乘此机会。假公济私。举荐他去。或因战斗阵亡。或因失机得罪。实是中伤之计。〔贴〕小姐不必多虑。他是个有谋略的人。此去料能成功。因祸得福。不妨不妨。〔丑〕死生有命。富贵在天。愁他怎么。家裏夜间乏人。吿别回去。〔旦〕多起动了。倘有消息。再烦说声。〔丑〕为传消息因风便。不惜奔驰载月归。〔下旦〕春英。我听了这个消息。又增几多愁闷。韩生此行。途中未知安危。军中未决胜负。甚是放心不下。你可取炷香来。我在星月之下。对天祈祷一番。多少是好。〔贴〕这个到好。〔排香卓介〕香已有了。请小姐礼拜。〔旦〕满目云山。何处是凤凰栖止。一天星斗。几时成牛女欢期。总上心来。徒增浩叹。正是天长地久有时尽。此恨绵绵无绝期。〔拈香拜介〕 

　　【前腔】斋明虔意。祈天鉴我私。只为韩生年少。乍职军旅。这敷张恐未知。望阴加荫庇。望阴加荫庇。愿取耀武宣威。制变临机。不赤干戈。壶浆箪食。奏凯欢声沸。嗏。三锡下尧衢。纾紫拖朱。方显男儿志。那时节呵。身荣昼锦归。速图成伉俪。前愆克盖。轰轰烈烈。泰来倾否。泰来倾否。 
