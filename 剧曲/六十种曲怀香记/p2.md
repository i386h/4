<!-- { "loadSidebar": true } -->
　　【入赚】〔生上〕跋涉匆忙。纔到京都觅寓房。〔进见揖介〕推帘求见。自通历履道端详。〔丑〕官人住居何处。姓甚名谁。〔生〕吿娘行。堵阳韩寿遥相访。〔丑〕官人下顾。有何见谕。〔生〕欲暂借华居贮客囊。〔丑〕寓此贵干。〔生〕司空相。辟吾为掾来投向。特求依仗。 
　　【前腔】〔丑〕觑仪容举止甚相当。可信是南阳故主郞。〔生〕妈妈不要错认了。〔丑〕老身郑氏。原是官人府中奴婢。那时官人方四岁。只因兵荒。抛离多年。怀旧岂能忘。〔向贴介〕孩儿。这位官人。就是平日说的主人孙子。你可过来同我拜见。〔拜介〕官人呵。冒风霜。卒然失候希矜亮。〔生〕妈妈小娘。何须行这礼。〔丑贴〕得驻节蓬茅倍有光。〔丑〕官人。我女儿贾府通房。推恩周恤同姻党。且容来往。 
　　官人行李伴当在那里。〔生〕有两个小厮。担些行李。卽到了。 

　　【掉角儿】听伊言衷情甚良。思故旧眞诚怏怏。询行藏雍熙似春。叙寒温醇和如酿。〔揖介〕这看承岂能当。实过望。恩谊难量。〔合〕山遥水广。常萦怀想。今得聚萍踪梗迹。顿消凄怆。 
　　【前腔】〔丑贴〕羡郞君器宇堂堂。更德性谦虚慨慷。据今朝豹隐山雾。到他年龙翔云浪。论人生道行藏。时得丧。随机俯仰。〔合前〕 

　　【尾声】〔丑〕孩儿。你扫房廊。铺床帐。〔贴〕盘餐聊整劝壶觞。〔生〕还自愧不速三人扰老孀。 
　　邂逅邸中人。　　　　情缘故旧亲。 
　　久离天作合。　　　　枯木再逢春。 

　　第五出　司空受掾 
　　〔末上〕人生分贵贱。世事有低昂。我小他钤束。他尊我伏降。旣居堂候职。便属使令行。传命趋阶下。跟随走道傍。马前三步紧。轿后一声忙。出入虽冠带。勤劳没俸粮。有官无事管。喜得不贪赃。自家是贾司空老爷府中堂候官。老爷早朝未回。在此守门。怕有公干。只得伺候着。 

　　【寳鼎儿】〔生上〕征贤书一下。是处遗逸。忻忻称庆。欲行道先为之兆。羡仕途多通快捷方式。〔净丑上〕相府旁求诸俊彦。豪气文光冲莹。〔合〕似云润星辉。风扬月上。人材隆盛。 
　　〔相见介生〕相府招贤礼意勤。〔净〕英才毕集似云蒸。〔丑〕为麟为凤王家瑞。〔合〕唾手功名慰此心。〔生〕二位高姓贵表。仙乡何处。〔净〕小子河南陆舞文。〔丑〕小子山东朱弄法。〔生〕到此贵干。〔净丑〕为贾府辟取而来。请问老兄高姓贵表。仙乡何处。〔生〕小生堵阳韩寿。亦蒙贾府辟到。望二位挈带。同进参见。〔末介〕列位何来。〔众〕吾辈蒙贾相公辟取来此。乞为通报。〔末〕老爷早朝未回。少待一待。〔众〕承教。〔末〕道犹未了。老爷已到。〔左右引道外上〕 

　　【阮郞归】金銮渐远佩环声。归来户尙扃。〔众跪迎介外拱手介〕诸贤遮道拥车迎。深惭下士情。 
　　列位请起。〔众应起介外〕随从人都回罢。堂候官过来。〔末〕禀老爷知道。方纔门外三个书生。就是老爷文书取来。堵阳韩寿。河南陆舞文。山东朱弄法。〔外〕旣是这三人。乃天下名士。快请进来。当以礼待。〔末请介众拜见介〕某等久悬山斗之瞻。素乏涓埃之益。岂期庸品。遽値奇逢。〔外〕常仰声华。未亲意气。今蒙俯就。便觉生光。堂候官看坐的。〔众〕旣作家臣。难当客礼。〔外〕列位。今日士林之兰友。他年王国之桢臣。就坐何妨。〔众揖坐介生〕某等自愧菲才。勉承尊命。荷大造不遗于小物。俾涓流得委于沧溟。礼出非常。荣生望外。〔外〕韩生。你是我故人之子。丹山彩凤。洼水神驹。今为掾史。又是通家。比别的不同。你与我管机密事务。堂候官收拾内掾房与他住。〔末应介外〕陆朱二生。刀笔之才。变通之智。你与我管各衙门文书。堂候官可收拾外掾房与他住。〔末应介外〕自今日为始。各分职掌。〔众〕领钧旨。〔外〕台榭之榱。非一木之枝。太平之功。非一士之略。听我道。 

　　【皂罗袍】窃忝官居台鼎。正身当枢要。心切冰兢。须知大厦众材成。栋梁独耸难安定。卑词厚礼。敷求俊英。安民阜物。仰答圣明。从今以后。仗列位赞襄。〔合〕管敎世道雍熙盛。 
　　【前腔】〔生〕远被恩波涵泳。幸龙门容接。无任忻荣。敢陈芹陋效葵诚。家臣致主伊周并。〔外〕当今切务。以何为先。〔生〕务农节用。轻徭减刑。幷官省职。储粮练兵。 
　　相公若能行此数事。〔合前〕 

　　【前腔】〔净丑〕某二人呵。蓬户桑枢末品。忝敎承侍坐。谊列随行。识惭迂陋自知明。敢将刀笔轻驰骋。〔外〕尽二位所长。用心办事。〔净丑〕刑名律令。小纶大经。簿书典册。条分类整。 
　　这些都是小节。还仗韩兄总其大纲。〔合前〕 

　　【前腔】〔末〕恩相劳谦恭敬。素虚心下士。四海知名。今日天下贤人君子。拔茅汇进感孚情。气相求也声相应。指日可见治隆于上。天淸地宁。化行于下。民丰物盈。 
　　三位先生分理其事。老爷坐享其成。〔合前〕 

　　乍诣龙门拭目荣。　　　　仰酬洪造竭微忱。 
　　庶明励翼图新治。　　　　从此年年颂太平。 

　　第六出　绣阁怀香 
　　【薄幸】〔旦〕霁色含花。烟光蘸柳。看庭皋风景。年年如旧。幽禽巧语。游蜂轻逗。〔贴合〕人知否。恁蔼蔼酣红战绿。最恼是空闺独守。 
　　〔生查子〕〔旦〕林外鸟鸣春。声急惊人起。花雾润侵肌。衣怯黄金缕。〔贴〕紫陌动芳尘。车马多游侣。莫作妇人身。无任伤春苦。〔叩头介〕前日给假回去。蒙小姐厚惠。母亲多谢。〔旦〕不消谢得。因你连日去了。懒做针指。今日天色晴和。可同习些女工。〔贴〕如此甚好。绣绷花样。牙尺翦刀。都在桌上。请小姐动手。〔旦做介〕 

　　【罗江怨】轻绡细且稠。针穿线抽。〔贴〕今日描做甚么花样。〔旦〕先描并蒂莲在洲。〔贴〕周围做些水草。〔旦〕靑萍绿荇逐波浮也〔贴〕也做些禽鸟便好看。〔旦〕中缀鸳鸯交颈双双耦。〔贴笑介〕好有趣。上边空处做甚么。〔旦〕云霞覆上头。上头。见五采辉煌透。 
　　〔贴笑介〕小姐我到忘了。〔旦〕忘了甚么。〔贴〕前日回家。纔与母亲话间。有一个俊俏后生。走进门来。要借下处。他与母亲说话。我偷把眼儿一瞧。见他人物生得十分标致。世所罕有。〔旦〕怎见得。〔贴〕我说与你听。〔西江月〕肌润无瑕美玉。脸凝有灿轻霞。朱唇皓齿鬓堆鸦。眉耸远山如画。十指春葱嫩好。双眸秋水淸赊。身躯扭揑俏寃家。难数风流声价。〔旦〕不信有这般标致。〔贴〕不止容貌非凡。且是文才出众。〔旦〕怎见得。〔贴〕我说与你听。〔西江月〕意思云蒸波涌。才华斗炫星明。扬镳艺圃任纵横。早向名场驰骋。良玉不雕世宝。灵根非种天成。文魔秀士早梯云。含吐许多风韵。〔旦〕不信有这般抱负。〔贴〕果然才貌兼全。不是春英谎说。〔旦〕这后生家居何处。姓甚名谁。〔贴〕问其来历。到是我家旧主人。堵阳韩司徒老爷的孙子。名寿。字德眞。小姐。他是 

　　【前腔】簪缨贵胤俦。靑年懋修。〔旦〕旣生宦家。又习儒业。乃是个好人了。〔贴〕文光锐气冲斗牛。人中才貌独称优也。〔旦〕可比何等样人。〔贴〕曹植休夸。不让潘安右。〔旦〕若果如此。其人可爱。〔贴〕不只如此。他还有一种可爱处。一发说与小姐知道。温存性雅柔。雅柔。最多趣味生情窦。 
　　〔旦〕不信天地间生出这般十全的好人物来。〔叹介贴〕韩生自生得好。小姐。干你甚事。就嗟叹起来。〔旦〕春英。你那里知道。人同此心。心同此欲。人生百岁。光阴能有几何。我爹爹呵。 

　　【香遍满】旧勋元宰。声名冠九州岛。三女皆灵秀。我大姐呵。已去作王妃。我二姐呵太子将婚媾。惟有我呵。正芳龄妙质。无忝为好逑。〔贴〕小姐是阆苑奇花。椒房贵戚。怕没佳配。〔旦〕今日呵。奈三星未灿。寂寞了桃夭候。 
　　〔贴〕小姐。你道那俊俏后生的韩官人。来此何干。〔旦〕为何。〔贴笑介旦〕小妮子为何又笑。〔贴〕不说便罢。若说知了。连小姐也好笑起来。〔旦〕有何缘故。〔贴〕我老爷与他祖父通家。知他名儿。 

　　【前腔】茂材多学。移文特聘求。他怀宝乘时售。〔旦〕聘他何用。〔贴〕暂作掾黄扉。试展经纶手。昨日见过老爷了。待他明日进来。我报知小姐。去潜身靑琐。指示亲注眸。看文魔风韵。不谎了春英口。 
　　〔旦〕如此甚好。待他来时。你千万报我知道。看他一看。 

　　兰房寂寞苦伤春。　　　　躭悞工夫绣不眞。 
　　烧断金猊香篆冷。　　　　桃源偏杳问津人。 

　　第七出　靑琐相窥 
　　【金珑璁】〔外上〕弧南多夜采。祥光方暎三台。〔老旦上〕张绮席。酌金罍。〔旦贴上〕高堂春昼永。逍遥何必蓬莱。〔合〕当此际。且开怀。 
　　〔相见介外〕瑞锺光岳应名儒。日上天衢手自扶。〔老旦〕八表同风开寿域。五云异采映台符。〔旦贴〕神仙术妙何尝学。廊庙功成永不磨。〔合〕虽乏斑斓供老眼。门楣足慰膝前娱。〔旦〕今日爹爹诞辰。喜与母亲偕老。孩儿聊将旨酒称庆。〔外〕夫人。我和你膝下无儿。眼前有女。旣临初度。当乐此心。孩儿若有酒。可斟过来。〔旦递酒介〕 

　　【黄莺儿】残雪半含梅。见阴崖冻乍回。夜来南极光生瑞。〔贴〕童颜未衰。龟龄未颓。椿萱并茂春常在。〔合〕紫霞杯。年年此日。骨肉笑花台。 
　　【前腔】〔外〕自慨已虺尵。卫王家志未灰。汉庭鸠杖荣当代。〔老旦〕伉俪永谐。门楣可偎。满堂和气春常在。〔合前生净丑上〕 

　　【尾声】祝三台。祈千载。遶云仙乐出蓬莱。疑向蟠桃会裏来。 
　　〔末上〕治世尊三寿。高年见八朝。侯门初度日。贺客不须邀。〔众见介〕烦堂候先生通报一声。今日相公诞辰。吾等特来拜祝。〔末〕三位正来得好。老爷今早分付。只开家宴。不接贺客。倘在朝公卿大小官员下顾。但收帖子。登记门簿。不必通报。若是三位来。可卽禀知。想老爷要留三位一叙的意思。少待容禀。〔禀介外〕今日本不受贺。这三人是我门下。可请进来。夫人女孩儿且回避。〔老旦〕我身子劳倦。暂去安息。〔贴附旦耳介〕那后生来了。可去靑琐中窥他。〔老旦〕华堂延外客。〔旦贴〕靑琐敛幽踪。〔并下众见拜〕相公独立靑霄。早扶红日。今逢降岳。特造称觞。〔外〕深惭菲德。缪望长生。旣辱光临。足知眷爱。堂候官看酒过来。〔众递酒介〕 

