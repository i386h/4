<!-- { "loadSidebar": true } -->
《六十种曲 水浒记》

（明）许自昌 着

（明）毛晋 辑

水浒记

（明）许自昌 着 

绣刻演剧十本

第五套

锦笺
蕉帕
紫箫
水浒
玉玦
灌园
种玉
双烈
狮吼
义侠 

绣刻水浒记定本 

●水浒记目录 

第一出
标目 

第二出
论心 

第三出
邂逅 

第四出
遣訉 

第五出

发难 

第六出
周急 

第七出
遥祝 

第八出
投胶 

第九出
慕义 

第十出
谋成 

第十一出
约婚 

第十二出
目成 

第十三出
效款 

第十四出
剽劫 

第十五出
联姻 

第十六出
报变 

第十七出
义什 

第十八出
渔色 

第十九出
纵骑 

第二十出
火并 

第二十一出
野合 

第二十二出
闺晤 

第二十三出
感愤 

第二十四出
鼠牙 

第二十五出
分飞 

第二十六出
召衅 

第二十七出
博执 

第二十八出
党援 

第二十九出
计迓 

第三十出
败露 

第三十一出
冥感 

第三十二出
聚义 

第一出
标目

【玉楼春】〔末上〕东城渐觉风光好。皱縠波纹迎客棹。绿杨烟外晓云轻。红杏枝头春意闹。

浮生常恨欢娱少。肯爱千金轻一笑。为君持酒劝斜阳。且向花间留晚照。〔问答照常〕 

【满庭芳】义士公明。轻财任侠。由来豪杰倾心。生辰纲起。保正集羣英。劫自黄泥岗上。风闻处脱手飞腾。梁山泊内。从此结衔深。

好施多轸恤。姻缘撮合。红粉多情。靑琐偷香巧。剑底风生。激得有家难奔。相拯处变起江城。都因是罡纒水浒。忠义尽传闻。

打得上情郞的阎婆息。

担得起忠义的宋公明。

梁山泊为头的晁保正。

水浒传做记的高阳生。 

第二出
论心

【喜迁莺】〔生巾服上〕晏婴身短祇自笑。区区质赋优旃。盖世忠肝。包身义胆。然诺重似丘山。酬死士万金立散。答君恩一剑时悬。且雌伏自功曹。有日名垂鼎铉。

〔鹧鸪天〕身贱多惭问姓名。气狂羞与斗牛平。侧身天地更怀古。活得苍生几户贫。期郭解。效虞卿。剑横天外八风淸。生平志业匡唐舜。还待中原致太平。小生宋江。表字公明。山东郓城人也。气压三河。名倾六郡。非闾阎之豪右。设财役贫。岂今古之英雄。解纷排难。歌鱼系筑。堂前会列佳宾。屠狗椎埋。门下养成虎士。燕赵之声名不朽。萧曹之刀笔可投。正是壮志凌靑兕。精诚贯白虹。这也不在话下。小生吏隐公门。家中止有荆妻孟氏。不愧乐羊之妇。洵是梁鸿之妻。日来碌碌。未及归宁。今日公门闲暇。不免到家中探望一回。〔行介〕说话之间。早已到自家门首了。不免径入。呀。娘子在那裏。〔旦上〕 

【七娘子】香闺珠幕遮云槛。镜台前菱花照妍。玉凤雕钗。翠钿贴靥。画眉人对齐眉案。

〔见介旦〕外郞高步似神仙。〔生〕检束酬知四十年。〔合〕寂寞春风花落尽。满庭楡荚似秋天。〔生〕娘子。连日公务匆匆。无暇回家。且喜今朝稍有余闲。特地来家中料理。不知有甚要经理的事么。〔旦〕相公。只一室之事。何烦你料理。我看方今外寇不宁。内乱交作。那些腰金佩玉的。又只管肥家润身。不顾民害。似你这等挺生豪杰。却又婆娑胥吏。困踬簿书。全不去经营。却来碎聒家务。是何道理。〔生〕娘子。你道我宋江果是做押司么。 

【锦芙蓉】〔锦缠道〕我忆萧曹向公门栖迟有年。六月息鹏抟。际风云功扶汉室无前。论英雄龙蛇机变。肯守着刀笔如椽。〔玉芙蓉〕心悬念。待扫淸海甸。暂归宁一时蹑屩共盘桓。

【前腔】〔旦〕你生平气凌霄三河少年。意在古人前。肯悠悠饰蛾眉取世相怜。看当道豺狼无厌。怎不把枭獍都歼。私相劝。暂艰贞蒙难。待他年纵横江海效齐桓。〔外白发野服上〕 

【燕归梁】侠骨嶙峋老更坚。看白发上冲冠。不屑封侯鲁仲连。赍壮志守林泉。

老夫晁盖。郓城县一个保正便是。与宋公明意气相投。谬称知己。闻他回在家中。不免走去探望一回。早已到他门首。不免径入。〔见介生〕自昔萧曹任。难图卫霍功。〔外〕未为朱履客。〔旦〕已见白头翁。〔外〕公明。你我意气凌云。肝肠贯日。有意弃繻。击中流之楫。无因借剑。斩佞臣之头。如何是好。〔生〕正是。我们且藏器待时。随缘行事便了。晁兄。小弟见你平昔呵。 

【芙蓉红】〔玉芙蓉〕财疎邓穴钱。义仗夷门剑。是千秋知己。同调相怜。论交岂为黄金变。阅世惟将白眼悬。〔雁来红〕还堪念。鹏程未抟。淹公掾。非吾愿。

【前腔】〔外〕奸臣弄主权。墨吏酿民怨。我把??人忧切。漆室愁偏。怕田横倡义咸思变。陈涉凭陵遂揭竿。谁酿乱。濒危不安。诛谗佞。酬吾愿。

【前腔】〔旦指外介〕伯伯。你本待鹰鹯秋汉抟。〔指生介〕相公。你骐骥春风展。恨延津何事。两埋龙剑。他妖狐空穴城隅畔。你怒马终驰塞外山。休嗟怨。畴甘瓦全。佐王图。眞吾愿。

〔生〕怜君一见一悲歌。

〔旦〕世路无几奈尔何。

〔外〕霄汉逼来心不动。

〔合〕年年惆怅是春过。 

第三出
邂逅

【似娘儿】〔老旦小旦同上老旦〕弱息蕙兰姿。缘分薄归妹愆期。〔小旦〕柳含烟翠拖金缕。韶光媚眼。莺花入梦。抚景迷离。

〔浣溪沙〕〔老旦〕水满池塘花满溪。乱香深裏语黄鹂。东风轻软弄帘帏。〔小旦〕日正长时春梦短。燕交飞处柳烟低。玉窗红子斗棋时。〔老旦〕老身阎婆。女儿阎婆息。色夺楚娃。美娇宋艳。淡妆浓抹。无不相宜。敛笑含颦。举皆得体。翠翰眉。蝉翼鬓。足令下蔡迷魂。束素腰。横波目。可使高唐赋梦。只是摽梅有待。夭桃未谐。如何是好。我的儿。我们这样的人家。虽无附乔之萝茑。像你这样的容貌。定有倚玉之蒹葭。你若肯行奸卖俏。何必献笑倚门。你不惜目挑心招。无俟招摇过市。〔小旦〕母亲的说话。奴家岂不知道。只是有意偷香。无因投佩。若非分浅。定是缘悭。只索自家宁耐。 

【醉花云】〔醉扶归〕妆楼翠幌留春住。珠帘绣箔任风欹。年年桃李自成蹊。莺花渺渺浑无主。那堪眉黛镜台施。莫敎长袖阑干倚。〔四时花〕栖迟。〔渡江春〕芳草王孙叹路岐。朝日残莺伴妾啼。

〔老旦〕我的儿。我年纪高大。这事也不消说起了。 

【前腔】艳阳眼底谁知己。难道老梅花吐旧相思。只是可惜你这等靑年误佳期。朝朝暮暮迷芳树。孤负了摽梅眠柳及筓时。怎得个迷花醉月风流壻。还思。若有日浴暖鸳鸯对对飞。那时节自在娇莺恰恰啼。

我有一句话儿。不知你肯听我么。我思量如今桂薪无计。玉粒堪嗟。到不如寻着一个年少儿郞。潘安比貌。邓通比财的。只说生计萧条。要把你来戤几十两银子使用。那时便下他个迷魂阵。起发他些银子。你若得意着他。便与他多往来几时。若是不得意时节。一年半载之间。寻他几个衅头。大家撒开。你的意下何如。〔小旦〕孩儿的身子是母亲养的。但凭母亲便是。〔老旦〕这等我到茶坊裏去寻那王妈妈。与他计较。有何不可。正是手栽桃李非无主。落尽春红始见花。〔下小旦〕你看母亲去寻王妈妈。奴家只在门前等他归来便是。 

【一封罗】〔一封书〕临风半掩扉。悄含情暂倚闾。只见那结伴寻芳花外屐。选胜携樽陌上车。〔皂罗袍〕教我惜春无计。春光暗移。惜花良苦。花期渐踰。鎭无言独立长吁气。〔净巾服上〕 

【前腔】花闲鸟自啼。杜陵东步屧移。小生姓张。行三。与宋公明同为掾吏。今日公门无事。宋公明又归去了。独立无聊。不免到街坊上散步一回。〔见小旦小旦欲避不避介净〕呀。那女子生得十分标致。你看他遮遮掩掩。那风韵一发动人哩。隐约朱帘遮翠髻。掩映芳容倚绣扉。教我凝眸偷觑。神魂欲飞。看他含羞敛袂。天香暗霏。〔小旦见净避身低吁气介净〕似莺声呖呖偷吁气。

〔净四顾介〕且喜四顾偶然无人。待我上前去。看他怎么。〔小旦见净半躱偷觑介净背介〕你看他见了我。故意卖俏。待我只做借茶。走将过去。〔净见小旦揖介〕小生寻芳归来。一时火动。渴吻不能宁耐。敢借香茶一杯。胜似琼浆玉液。〔小旦含笑侧身介〕你要茶吃。立在这裏等一等儿。正是茗飮蔗浆携所有。瓷罂无藉玉为缸。〔小旦回顾虚下净望介〕你看那小姐进去了。他叫我只在这裏等一等。我怎敢那移一步儿。〔暗笑介〕 

【醉罗歌】〔醉扶归〕徙倚徙倚缘阶砌。延竚延竚望仙姿。依稀绰约洛川妃。炯含媚眼如秋水。〔皂罗袍〕翾风宋袆。翩翩遇奇。阳城下蔡。悠悠思迷。只怕螮蝀影阻高唐雨。〔排歌〕〔小旦持茶上〕携茗椀。整绣襦。〔净见小旦伸手接茶小旦放桌上介小旦〕为怜鸿渐思依依。〔净谢介〕 

【前腔】茗借茗借怜崔护。消渴消渴甚相如。琼浆一飮自踌躇。怎邀玉杵酬高谊。〔小旦〕相公。你说的话。都是偷情的故事。我好意借杯茶你吃。你到有这许多闲言闲语。我那裏睬你。我对你说。蓬莱海外。去时路岐。姮娥月裏。望来眼枯。〔偷看净背介〕春山懵懂频偷睨。〔净背介〕我想他心私许。目乱迷。何期相见便相依。

〔小旦〕我母亲回来快了。你自去罢。〔净〕小生怎么忍得就去了。 

数尺游丝堕碧空。

年年长是惹春风。

身无彩凤双飞翼。

心有灵犀一点通。 

第四出
遣訉

【生查子】〔副净扮戴宗上〕瞬息绕天涯。信步腾云驾。意气欲横秋。侠烈闻天下。

身轻一鸟过。铁马汗长趋。老骥思千里。饥鹰待一呼。自家戴宗的便是。捷足堪夸。神行无比。勇能挟荆轲之剑。义堪提朱亥之椎。向往贤豪。归依侠烈。久闻郓城县有个宋公明。慷慨好施。人人称为及时雨。有意识荆。无缘御李。这也再作计较。只是寄迹公门。专供奔走。此时蔡九知府正当升堂时节。不免在此伺候则个。〔末冠带杂随上〕 

【前腔】五马喜通麻．相府威权大。纡紫坐黄堂。富贵倾天下。

当年好跃五花骢。玉佩成行引上公。身着紫衣朝北阙。捧持尧日庆云中。自家蔡九知府的便是。籍父亲荫庇。为朝廷命官。紫绶垂腰。幨帷出守。这也不在话下。今年父亲生辰。例宜称庆。括尽奇珍。搜遍异宝。差人献纳。名曰生辰纲。我姊夫梁中书在家。不免差人去约了他一齐举行。有何不可。戴宗在那裏。〔副净应介末〕我要差你到中书梁爷处。说太师爷的生辰近了。那生辰纲礼不可缺。作速置办。免得临期有误。〔副净〕老爷。这生辰纲也要费多少金银呢。〔末〕你那裏知道。 

