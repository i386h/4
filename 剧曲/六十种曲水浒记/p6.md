<!-- { "loadSidebar": true } -->
〔净上〕姻缘姻缘。事非偶然。谋事在人。成事在天。我张三郞半世风流。一生落莫。前日遇着那女郞。十分丰致。十分有情。满望偷香窃玉。与他凤倒鸾顚。不意就是宋公明所定偏房。今日做亲。叫我做了一场春梦。好生败兴。只得在此纳闷闲坐。〔丑上〕媒婆媒婆。两脚奔波。成事时少。说谎时多。今日宋押司与阎婆息成亲。阎妈妈因前日张押司撺掇成了这个婚事。叫我请他陪宋押司过门。此间已是他的公廨了。〔见介丑〕押司。为何闷坐在此。〔净〕今日宋押司纳宠。喜气冲冲。你又不肯与我作伐。叫我不在此闷坐则甚。〔丑〕老身不晓得押司也要纳宠。得罪。如今慢慢的与押司寻有丰致似他的便了。〔净〕这阎婆息我曾见来。那裏还有丰致如他的。可惜到吃宋公明先下手了。 

【荷叶铺水面】〔净〕思娇艳。煞自怜。谁敎祖生鞭着先。只是宋公明不是个知趣着人的人哩。一朶奇葩到把游蜂采野蝶穿。我想他每今夜。两个好不受用。雀屛花烛焰。象床鸾凤顚。〔丑〕正是他们今日成亲。阎妈妈叫老身请押司陪宋押司过门。〔净〕我不去。〔丑〕押司怎么不去。〔净〕我去时节对面无缘。有梦难成。睁睁祇悬双饿眼。

〔丑〕押司。你还去一去儿。〔净〕这等待了宋公明同去。〔生上〕 

【玉井莲】馆舍萧然。良夜交欢嬿婉。

〔见介丑〕押司。老身在此候久了。阎妈妈请张押司奉陪过门。〔生〕旣如此。卽便同行。〔行介丑〕转湾抹角。此间便是。〔丑〕阎妈妈有请。〔老旦小旦同上〕 

【前腔】虚左堂前。此日红鸾光灿。

〔相见介净觑小旦叹小旦偷视净介老旦〕今日蒙押司不弃葑菲。使小女终身有托。卽备鲁酒。以为合卺之杯。女孩儿送酒。〔小旦送酒净小旦偷视介〕 

【海棠醉东风】〔月上海棠〕〔合〕酒合欢。杯浮琥珀光偏艳。〔老旦指生介〕看五陵侠少。裘马翩然。幸茑萝附木缠绵。更兎丝从风婉转。〔沈醉东风〕念奴暮年。〔指小旦介〕念伊少年。影形吊处。相依有伯鸾。

【姐姐插海棠】〔好姐姐〕〔小旦〕枉然。小星光灿。妬娥眉入宫难免。〔月上海棠〕怕形孤友凤。影只交鸾。〔净〕尊嫂请自放心。宋公明不是这等的人。喜今朝二姓交欢。管异日百年相眷。〔丑〕还须念我月下冰边。拈成缱绻。

〔净〕我们知趣些。别了罢。天上碧桃和露种。日边红杏倚云栽。〔净丑老旦下生小旦吊场生坐小旦移近生坐笑介〕相公。奴家种玉不虚。破瓜无负。今夜得侍君子。眞是三生有幸。百岁多缘。〔生笑不语介〕 

【拨棹入江水】〔川拨棹〕〔小旦〕三生愿。喜灯前绣帐悬。〔又移近生笑介〕拥鸳衾梦绕巫山。拥鸳衾梦绕巫山。〔贴生脸笑介〕但豆蔻含胎可怜。〔江儿水〕须要款款轻轻。呵护香温玉软。〔生作倦伸腰又坐介〕 

【玉枝带六么】〔玉交枝〕〔生〕酒阑人倦。我眼蒙眬神思黯然。〔六么令〕娘子。你灯前絮语煞堪怜。奈樵楼鼓已催残。那黑甜乡裏周公伴。

〔小旦〕正是。〔搂生颈介〕我们去睡罢。〔生作睡在椅上介小旦〕啐。遇着这等一个俗子。岂不孤负了奴家的终身也。〔掩泪背介〕 

【园林带侥侥】叹今生缘悭分悭。到今宵情怜意怜。看他月思风情曾不谙。教我寂寞若为妍。珠泪连。〔生醒向小旦介〕我们去睡罢。〔生〕楼前钟鼓递相催。〔小旦〕温峤终虚玉镜台。〔小旦〕此夜断肠人不见。〔生〕起行残月影徘徊。 

第十六出
报变

【海棠春】〔末冠带上〕心悬辎重浑难定。但愿得沿途宁静。何日到神京。偏怪鸦成阵。

事不关心。关心者乱。我蔡九知府。为那生辰纲一事。日夜在心。昨戴宗自梁中书处回来。闻说已差的当干办杨志押送至京。可保无虞。虽然如此说。我只是放心不下。必待京中有回信出来。方纔安稳。叫左右。若京师有人到来。卽便通报。〔生扮杨志上〕有事不敢不报。无事不敢乱传。我杨志押生辰纲到黄泥岗。被贼劫去。追赶不着。又不敢回到梁府中去。只得走到蔡九知府这裏来。求他缉获贼盗。此间已是他门首了。不免径入。〔进末惊介末〕杨志。你怎么这样光景。敢是生辰纲又被贼掳掠了。〔生〕便是。小人押这生辰纲到黄泥岭上。人迹罕有。忽被一起强人。不知多少。在林子裏冲将出来。众人俱已逃散。叫杨志一人难以抵当。竟被他们剽劫殆尽。小人不敢回去。特来求老爷作主。缉获强人则个。 

【六么姐儿】〔六么令〕途经兖城。黄泥鸟道。小憩炎蒸。乘墉谁料有黄巾。〔好姐姐〕干戈蠭起苦只苦无救兵。〔梧叶儿〕虎口逃生。拯救求怜切人。

【前腔】〔末〕闻言顿惊。我因庄蹻充斥。叫他们刁斗时鸣。那济州的北门锁钥属何人。任伏戎于莽纵容毫不禁。我如今不难移文到济州府去。叫他缉获便是。限勒严明。那管诘捕频惊邑人。

〔末〕杨志。我写书与梁爷。一定不难为你的。你自回梁府去便了。〔生应介〕 

辛苦贼中来。

茫茫何所开。

不知沧海上。

天遣几时回。

〔生吊场〕蔡九知府虽然写书与我。叫我回去见本主梁中书。只是我自羞见江东父老。怎么回去得。闻得梁山泊广招豪杰。不如逃到那裏去存身几时。再作道理。正是明知不是伴。事急且相随。〔下〕 

第十七出
义什

【颗颗珠】〔净扮公差上〕公务不容停。济州匹马。蚤已到郓城。

自家济州府缉事公差便是。连日因黄泥岗上劫了生辰纲。蔡九知府移文到府。要立刻缉获这盗。报闻蔡太师。我本府老爷好不心焦哩。昨日黄泥岗白胜到府出首。说劫了生辰纲。中间有个郓城县保正晁盖在内。故此我本府老爷立刻佥了文书。叫我来郓城县下了公文。协拿晁盖。星夜来到此间。天色尙早。县主还不曾升堂。只得在这茶坊少坐一坐。〔生上〕傲吏身闲笑五侯。人间不解重骅骝。〔见净介〕客官何来。〔净〕小子济州府差来县裏下公文的。〔生〕小生本县掌案的功曹。有甚么事。该对小生说知。少间纔好答应。〔净〕押司莫不是宋公明么。〔生〕小生正是。〔净揖介〕久慕久慕。这等小子便说与押司得知。料也不妨事的了。那黄泥岗上打劫了生辰纲。押司一定得知的。一向缉访。再没下落。昨日有人出首在本府。特地行文到贵县来拿人哩。 

【马蹄花】寇盗横行。为劫生辰纲内珍。一向明悬象魏。督责功曹。廉访无凭。陡然吿讦喜分明。尧天不共驩兜稳。因此上向沙中博浪追踪。还怕他做髠钳季布潜身。

〔生〕这个一定奉命。待县主升堂。小生卽便禀差几个的当人协拿便是。但不知是那几个。〔净〕押司下问。不敢不说。〔附生耳介〕是本县保正晁盖。〔生〕是那个出首的。〔净〕黄泥岗居民白胜出首的。〔生〕少待。小生略有些小事。转一身儿就来。〔净〕押司不可误事。〔生〕这个岂敢有违。 

【前腔】胠箧堪嗔。况令甲森然敢不遵。那人呵。好似笼中穷鸟。釜底枯鱼。顷刻成擒。我们县中百姓都是守分的。那有朱家仗义属明庭。那有邻邦须贾藏孙膑。只是神君未莅琴堂。你从容此地安身。

〔净〕正是鼎鱼犹假息。穴蚁欲向逃。〔生别净出净下生〕不想劫生辰纲到是晁保正。我若不预先去通知他。叫他逃走。临时怎能勾脱身。适谗赚了这缉事的出门。不免乘马赶到他家裏去则个。〔上马介〕 

【扑灯蛾】闻言胆战惊。闻言胆战惊。缉捕风声紧。株及惜雷陈。欲待旁观安忍也。那区区保正。眞成一掷赌乾坤。效渔人纵子胥星奔。驱驰传信。早见马足起红尘。

〔下马系介〕早已到他门首。不免奔将入去。晁保正在那裏。〔外上〕日间不干亏心事。半夜敲门不吃惊。〔见介生〕晁兄。你那黄泥岗上的事已露了。本府差人来县中。叫添人协拿。小弟特来通知晁兄。为今之计。古人说得好。三十六着。走为上着。〔外〕首人可是白胜么。〔生〕他说是白胜。 

【亭前送别】〔亭前柳〕倏见郅都鹰舞爪攫鹏鹍。须傍那阳乌朝展翅。阴魄夜飞轮。〔江头送别〕仓忙快把征衫整。敢卖心知做负义君卿。

〔外〕小弟此举。原不是一人做的。因刘唐来报信。随后又有道者公孙胜赞助。故此与吴用商议定了做的。又恐连累平民。特地叫白胜到本府去出首。他们都在后花园内。逃奔之计。已布定在此。只要待差人到来。显个手段与他看看。卽便起程了。〔生〕原来是这等。小弟不知详细。一时闻听得这个消息。到为晁兄着忙了。〔外〕公明。你的高谊。我自然佩服的。 

【雁过南楼】感君交存故人。肯临岐引手殷勤。小弟们此举。也不专为些须财宝哩。为豺狼当涂扰民。英雄发愤。甘共丛神一逞。这其间参谋有人。今婆娑三径。教你好把荆州识认。

〔生〕快请出来相见一面。县主此时想已升堂快了。小弟就要去答应哩。〔外〕学究那裏。〔小生末丑上〕客到但知留一醉。盘中祇有水晶盐。〔相见介外指小生〕这是吴兄。〔指末〕这是公孙师父。〔指丑〕这是刘兄。〔小生〕公明。小弟们 

【章台前柳】〔章台柳〕〔合〕瞻山斗仰止殷。恨介绍无从御李膺。谁料天涯知己存。你仗义知非浪得名。〔亭前柳〕入林把臂交盟订。〔生〕小弟就此吿别。会唔无期。前途保重。〔合〕赋别销魂。早结伴向通津。

关河万里秋风急。望见香山不见家。〔生别作上马同下净上〕祇因与朋好。且得慰蹉跎。你看本县将次升堂了。宋押司怎么还不见到来。〔生上〕往来星骑一相过。行尽淸溪日已蹉。〔见介生〕小弟失陪。得罪得罪。如今本县将次升堂了。我们同去罢。 

【尾声】狂且运落生应陨。看败露一朝难禁。管顷刻追踪不暂停。

官曹崇重难频入。

第宅淸闲且独行。

敢请相公平贼后。

暂携诸吏上峥嵘。 

第十八出
渔色

【秋蘂香】〔小旦上〕金井辘轳历乱。浑惊觉珊枕捱残。手揽寒衾窗内见。败叶萧萧风翦。

〔蝶恋花〕庭院碧苔红叶遍。黄菊开时。已近重阳宴。日日露荷凋绿扇。粉塘烟水明如练。试倚凉风醒酒面。雁字来时。恰自层楼见。几点护霜云影转。谁家芦管吟秋怨。奴家阎婆息。虽嫁了这个宋郞。卤莽有余。温存不足。那晓嘲风弄月。岂知惜玉怜香。夜月独衔杯。孤负梁鸿之案。秋云空掩鬓。冷落张敞之眉。衾冷炉烟。说甚么蜂交蝶恋。床闲明月。那些个凤倒鸾顚。眞个可人期不来。俗子推不去。好生闷人。且门首闲步一回。消遣闷怀则个。 

【忒忒令】叹寂寞沈吟画阑。暂徙倚徘徊雕槛。金风飒飒。景物增凄惋。悲摇落向谁言。悲摇落向谁言。嫁萧郞也枉然。鎭愁凝泪脸。

