<!-- { "loadSidebar": true } -->
万人来看笑啼姸，空巷倾城六月天。缟袂仙人疑緑蕚，【着白纱衫】红妆贵主号青莲。【剧本中公主号】紫云而后音谁继？【光绪初，余伶紫云为青衣旦第一，三十年来始又见兰芳也。】赤日之中暑亦蠲。【时盛暑如炽，观剧者千余人，坐无隙地，亦不知有暑。】冯【幼伟】郭【逋仙】娄【休莫】黄【秋岳】罗【瘿公】谢【苏生】我，固应唤作国花颠。【余于兰芳有国花之目】


○颐陔和余尘字韵，盖犹未知金伶被祸为误，转因和韵告之

环肥燕瘦尽成尘，讵免先生白发新。正以无鸠伤一国，遂将有虎误三人。黄金枉费怜才泪【张玉田词：『黄金铸出相思泪』。】碧玉终留待字身。亟谢良朋仍壮语，天公原为我回春。


○七月十九日纪事

秋波占断人间秋，流云遏回天上流。癸丑七月十九日，请歌一曲《回荆州》。义州女郎小香水，能作秦声妙无比。一歌子野唤奈何，一歌琅琊愿为死。向来惯演孙夫人，今日还呈絶代身。演赵云者小菊芬，演刘备者明月珍。子龙身手原无敌，先主须眉亦罕伦。玉帐刀光惊雪亮，戎装侍女环相向。刚猛生成大帝风。庄严显出天人様。华鬘璎珞涌诸天，翠羽明珰望俨然。强敌欲争三足鼎，仇人翻做并头莲。宁知大耳同重耳，季傀齐姜总弃捐。夫妇方如鱼得水，君臣已似虎离山。思亲泪落吴江冷，望帝魂妇蜀道难。郎似蜀君啼杜宇，妾如齐女化哀蝉。吞吴相枉留遗恨，思蜀儿偏乐此间。珠喉字字听吞吐，车子秦青谁比数。凄凉远胜琵琶行，浏亮真同剑器舞。一曲清歌泪万行，谁知别有伤心处。唐殿歌残是尾声，伊州舞错因眉语。怜卿怜我共无憀，家国平生恨未消。灵泽祠前曾酹酒，公安浦口屡停桡。生憎燕国丁沽水，卽是蟂矶子午湖。萧郎看剧潜收涕，本异刘郎是夫壻。刘郎不看看萧郎，侧面回身暗相对。四目相看阅片时，两心互照盟千■〈礻冀〉。心死庄周亦可哀，目成正则难为继。但听珠为一一声，宁知珠是双双泪。珠泪莹然眦上光，玉颜怆絶心中事。眼前别鹄对离鸾，此剧何名《龙凤配》？万种生离死别悲，一般儿女英雄意。拭尽鲛销鲛泪多，收来鸾影鸾肠费。骚客情能感美人，书生福已逾先帝。漫道萧郎是路人，萧郎今是受恩身。灵旗此日怀灵泽，析木明朝指析津。緑华无定行踪幻，红豆相思入骨真。本自无心在人世，不辞将骨化灰尘。


○小香水、小菊芬去都后，余始见男伶、女妓数人。就所见者以诗记之，得絶句十首

谁识三河侠少年，明眸皓齿步金莲。相逢不解寒喧语，自脱黄衫挂马鞭。【九阵风】

四十年来鞠部头，又看小凤擅歌喉。看花看到花三世，花对看花人亦愁。【小朶、小小朶父子。小朶之父朶仙尚在，小余三岁。】

姚家『四佩』并知名，姚二姚三秀且清。笑我玉山浑醉倒，不能向汝玉山行。【姚佩兰兄弟】

朱梅瑜亮不争差，争说桐琴【幼芬字】与畹华【兰芳字】。难得都娴刀马剧，桃花马上两桃花。【朱幼芬演陶三春，梅兰芳演樊梨花。】

韩潭夜静拂檀槽。弹出金台月正高。不见桐仙犹见汝，卅年泪满郁轮袍。【唐釆芝弹琵琶。光绪初，诸伶惟桐仙琵琶擅名，今尚在。】

剑器歌成自怆神，少陵岂独惜余春。寗知天地英雄气，剩付何戡一辈人。【王瑶卿、凤卿演《儿女英雄传》。】

能唱耆卿絶妙词，晓风残月恰逢伊。不论木石还冰玉，如此吴儿定可儿。【石曼君】

营口当年女状元，倭俄战日艳名喧。都将辽海风云色，带到枇杷花底门。【金秀卿】

两度相逢彭月楼，长身玉立信风流。元都今日刘郎老，便见桃花也合休。【彭月楼】

唐贤韵事宋贤摹，乞爱卿如乞镜湖。本属闲人无待乞，爱卿可似镜湖无。【花爱卿。陆放翁词：『镜湖元自属闲人，又何必官家赐与』。】


○以梅伶兰芳小影寄樊山石遗媵诗索和

京国珍丛第一株，秦宫花底若堪呼。欲题洛下君王后，却寄江南士大夫。【樊山诗有『牡丹洛下君王后，蕙草江南士大夫』之句】诗老留连宜紫稼，曲家评泊要雕菰。【焦里堂有《观剧评记》】圆姿卽是天边月，照取冰心印玉壶。


○冯凤喜謡【一作《十伶謡》。】

能愁我者梅兰芳，能醉我者贾璧云。能瘦我者王克琴，能杀我者小菊芬。能眩我者金玉兰，能娱我者孙一清。能温我者小菊处，能亲我者小香水。能恼我者小玉喜，能活我者冯凤喜。凤喜凤喜汝何人，天桥桥头女乐【读若『闹』】子。


○天桥曲十首【有序】

天桥，数十弓地耳，而男戏园二、女戏园三、乐子馆又三、女乐子馆又三。戏资三枚，茶资仅二枚。园馆以席棚为之，游人如蚁，然篓人居多也。乐子馆地稍洁，游人亦少，有冯凤喜者，楚楚动人。自前清以来，京师穷民生计日艰，游民亦日众，贫人鬻技营业之场，为富人所不至。而贫人鬻技营业所得者，仍皆贫人之财。余既睹惊鸿，复睹哀鸿，然惊鸿皆哀鸿也。余与游者亦哀鸿也。书至此余欲哭矣。

垂柳腰支全似女，斜阳颜色好于花。酒旗戏鼓天桥市，多少游人不忆家。

天桥桥外好斜阳，莫怪游人似蚁忙。入市一钱看西子，满村迭鼓唱中郎。

不待沧桑感逝波，已看龙种道旁多。牛衣泣尽肠雷转，犹自贪听一曲歌。【旗民旧习如此】

几人未遇几途穷，两种英雄在此中。满眼哀鸿自歌舞，听歌人亦是哀鸿。

燕歌、歌舞两高台，【男戏两台名】更有茶园数处开。【女戏皆称茶园】何处秋多人转少，却寻乐子馆中来。

秋寒翠袖如空谷，日暮黄昏似古原。那怪杜陵魂断尽，哀王孙又感公孙。【本作『女乐余姿映寒日，杜陵那得不销魂』】

疏寮茶坐独清虚，对菊人都号澹如。三五女郎三五客，一回曲子一回书。【一作『双鬟人本澹如菊，九月枫还艳似花。四五女郎三五客，二文戏价一文茶』。】

筝人去后独无聊，燕市吹残尺八箫。自见天桥冯凤喜，不辞日日走天桥。

哭庵老去黄金尽，凤喜秋来翠袖寒。汝久岂寒吾速老，赖寒博得几回看。

苎萝湓浦两红妆，感事怜才益自伤。两种人才三种泪，一齐分付与斜阳。【两种人才谓：一种未遇，如苎萝之类是也；一种失路，如湓浦之类是也。三种泪谓：感事一种，怜才一种，自伤一种也。】


○送兰芳偕凤卿赴春申，即为介绍天琴居士

碧云黄叶满郊畿，天遣吴儿见玉妃。花比牡丹真北胜，人如鴈白亦南飞。秋风帝子看初降，春草王孙望早归。管领吴淞好烟月，知君不负缕金衣。

申浦『三云』碧素青，【天琴有『海上三云青碧素』句，谓贾碧云、朱素云、张云青也。】更添『二妙』合双清。渡来碧海留鸾影，飞上丹山听凤声。洛巿羊车看卫过，延津龙剑待张评。江南若见樊夫子，为道覊愁满上京。


○午听中和圜秦腔，晚听聚美圜吴语，赋诗纪事

文章勋业两消磨，赚尽英雄为听歌。半日饱看三国色，【小玉喜、小菊芬、花元春。】寸心默领六秋波。【玉喜三、菊芬二、元春一。】本无彩凤双栖分，翻恨灵犀一点多。五万春花皆梦耳，大千人海奈愁何。


○樊山寄示《饯别梅郎兰芳诗》索和，元韵一首

吴淞雪水瀹茶罂，酿作清诗寄凤城。寒梅已催三九节，蜡柳还啼四五声。莺珠喉玉靥新图，画扇角裙旧姓名。今日知公翻羡我，梦华録又续东京。


○兰芳己至，再和前韵示之，并寄樊山

飙轮不假渡河罂，人与诗俱到帝城。岭外情怀倒挂凤，江南魂梦乱飞莺。梅诗曾写千余字，花榜亲题第一名。预祝樊山老居士，明年为汝谱还京。【宋词有〔还京乐〕】


○海郎为余置酒冯幼薇宅中赏芍药，留连竟日，因赋《国花行》赠之，并索同坐瘿公、秋岳和

梅花再生为牡丹，牡丹再生为芍药。君不见梅花落后牡丹开，芍药开时牡丹落。至人薪尽火仍传，天女花多衣不着。春兰秋菊无尽时，此是乾坤真橐钥。冯侯宅中芍药开，梅郎招我看花来。梅郎本与梅花似，合冠羣花作党魁。姑射处子称绰约，绰约须知卽芍药。古来姑射比梅花，芍药梅花合成珏。汾阳销尽唐尧魂，洧水羞同郑国谑。狂香浩态罗丰台，珠光吐出奇花胎。芍看梅耶梅看芍，我虽看芍还评梅。京师第一青衣剧，梅郎青衣又第一。梅郞每演青衣时，冷似梅花玉妃泣。时作菩萨垂华鬘，时作贵妇戴花冠。胡天胡帝庄严相，此际梅郎似牡丹。兼演花衫摹荡冶，纤腰近更娴刀马。天香国色此时看，斗大一枝红芍也。姚黄魏紫几千春，都借梅郎得返魂。阳秋义例通三世，华夏英灵集一身。樊南莫恨蓬山远，樊川莫恨寻春晚。每愁碧汉隔红墙，何幸紫云赠青眼。忆昔天寳三郎李，曾赏名花对妃子。昭阳却有梅花人，残妆竟日无梳洗。玉环飞燕本难兼，岂意春魂同唤起。旧恨楼东珠泪销，新妆亭北阑干倚。罗【瘿公】黄【秋岳】在坐并诗家，不羡金吾羡丽华。请将五色文通笔，品定梅郎作国花。


○中和三庆两圜女伶歌【中和、三庆皆戏园名。】

燕京暮春花事繁，游人争言看牡丹。有花诸寺半倾圮，仅存崇效与法源。谁知牡丹之生魂，乃在剧台中和园。何来女伶十数辈，其中四五香名喧。黄牡丹为小翠喜，色艳而正谁敢干？少年拜衮出高密，公子裼裘来太原。富贵花中更富贵，珠光剑气兼神寒。若将花榜例诗榜，美周合呼黎状元。红牡丹为小菊芬，紫牡丹为金玉兰。此皆尤物一敌万，菊芬尤抵杨玉环。长身玉立已絶世，狂香浩态真无边。美目盼兮巧笑倩，朱颜酡些遗视绵。一顾倾城再倾国，胡然而帝胡然天。瓌姿奇逸比甄后，玉体横陈思小怜。盈一尺围得天厚，开十分满如月圆，若得染衣并酣酒，乐死不复求神仙。緑牡丹为小香水，似有幽恨难为宣。白牡丹为小玉喜，淡妆素质真婵娟。一园有此花五朶，那怪观者成狂颠。此外尚有三庆园，牡丹两朶堪争姸。红黄牡丹孙一清，含苞初放云霞鲜。緑白牡丹于小霞，澹如秋菊超尘寰。一清年小名最大，色艺双絶万口传。去年早已魁花榜，状元尚在翠喜前。小霞艺胜年亦小，色与玉喜差比肩。吁嗟乎！佛寺牡丹开一月，剧台牡丹开一年。开一月者年年有，年年祗此一月间。开一年者日日有，一年以后将难言。色空二字佛所说，痴爱二字佛所捐。我来看花忽揾泪，天荒地老聊参禅。


○数斗血歌（为诸女伶作）

