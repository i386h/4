<!-- { "loadSidebar": true } -->
飘零法曲返豪头，踵武何妨南雅楼。天堑有灵当记取，落花飞渡海风秋。【余因君得识番禺沈南雅祠部，祠部以《落花诗》蜚声海宇，大江南北和者逾三百人，有《落花唱酬集》待刊。君能以是集并入丛书，尤大佳事。祠部尝导余倚声，且示以须向东莞伦丈哲如勤为请益云云。南雅既逝，余复有《南雅佳话》、《南雅年谱》之辑，惜未定稿，不足当名楼之选也。共和初建，祠部避地汉皋，已有法曲飘零之叹。观其赠各伶篇什暨与袁寒云诸人手书，可谂厥谊。君旧藏祠部杂抄手稿四十卷，初拟付梓，寻为郑韶觉次长索去。此书若在，当更为丛书生色，盖不乏梨园信史也。今所收者，特绪余耳。】

断碣残钟倚緑苔，软红十丈慨低徊。为怜天下才如海，不是矜香惜玉来。【君访古极勤，怜才若命，于梨园诸史尤见孜孜，虽粒金片石，亦靡少率忽，其意盖不在色艺间也。悲夫！贞元朝士，今已无多，不有斯集，则再十百年，不将湮没愈多耶？一代兴亡，固将于是觇之已】。

巾车历历恼晨昏，别有衡云巨眼存。坛坫要看光射斗，不妨獬豸换龙门。【君外舅蔚如公，虑君厌倦，劝以另谋清要之秩，俾从事文化。又以《清史稿》犹未恰，嘱君以补修律志。而时贤纂《北平志》，君亦躬与斯役。】

蓟门华表已凌烟，回首仙班玉宇宽。罗隐枢垣勤倒屣，鬅鬙偏碍侍书缘。【君曾约我以多谒瘿公先生，而蹉跎未久，先生竟作古人，甚憾事也。今于丛书再睹姓字，益深向往，盖不禁仙凡之痛矣。】

一楼抵掌又黄昏，十载轮囷肝胆存。虎鼠龙蛇身世感，夕阳红泪满都门。【君编有《林白水遗集》，余为序以千言。是集果续入丛书，则白水固君老友，今若有知，亦当首肯。白水操笔政久，所刊曰《生春红》，风行一时。又『笔端红泪剩春痕』，余哭白水句也。】

涛笺飞过万山头，眼底湘潭压胜流。雪涕孤檠愁便剪，长霄一样茂陵秋。【往岁君寄赠所刻齐白石先生诗，且媵以长札，谓白石先生诸稿，缓当次第刊入丛书。】

孤弦柳浪雨如烟，緑绮何堪阶下弹？懒向松涛吟万壑，一杯依旧愧青莲。【君赠余联有此词意。客岁蒙难时，每一展读，常觉汗颜。戋戋者固尝覊我矣。然君志已成，我仍潦倒，不愈增恧耶！】

莲台雨霁宝幢悬，且使修罗续万缘。漫道如来疎接引，拈香恰透祖师禅。【曩余蒙难，君以篁丈所著《南海康太夫子全传》见惠，余拜到是册，恰值雨后，念故人千里相贻，顿觉囚气都除，满身爽恺，是可感也。顷君又纂《南海年谱》，异时续刻丛书，有此尤足压卷。】

严武西川一少陵，百年美富几仪征？藜青我亦分光好，文举情怀海样深。【癸酉秋，余应郑友渔先生约，重莅故都，为宁武南都转佩兰先生理董仪征刘申叔遗着。君既任推毂，复受礼聘为都转顾问。而君辑丛书，实当刘书开印之后。今刘书校刊未竟，君书已成，亦云敏矣。】

骴骼天涯委梦痕，秣陵何日妥孤魂？秋坟磷篴山阳笛，一帙荒江吊暮邨。【金陵管运衡，客死天津，次溪拟为埋骨，且以其遗着梓入丛书。】南星久黯掞天才，箧草何堪负夜台。湖泖吞声三十载，一鸣黄鹄报君来。【次溪联姻徐氏，以南通范伯子一集。客冬范夫人姚藴素，曾以伯子手稿多种，长函托君刊行，盖知有丛书之刻也。】

菊丛泪涴墨痕斜，独倚姚山泣暮笳。却怪羣英缘便少，满门桃李负莲华。【贵筑姚茫父，恒与君函论梨园掌故，而未谋一面。姚殁，次溪复长步执绋。姚所居曰莲华庵。】

万宇而今一散原，冠裳揖揖鲁灵门。漫夸汉帝虚前席，敌体还他粤峤尊。【癸酉冬，义宁陈伯严先生重来故都，次溪以世谊往谒，跽且叩焉。先生殊不自安，竟亦五体投地。】

江湖明月闪晴空，侠气飞腾剑吐虹。怪道琅琊寒便解，有春无地不仁风。【君喜任侠，尝慨然有少陵广厦之志，虽自恨力绌，而所惠已多。吾友潍县王蟫斋、平山王二渠诸君尤被其泽，譬彼『阳春能苏万物』，其所建白，固不仅铅椠已也。】

草堂玩世祗危言，余子风尘安足论？惨緑有才须护惜，一双青眼为君存。【王小航先生愤世詈俗，傲名籍甚，而独优许及君，且以其著作罄付君刊，若入丛书，则诚艺林快事矣。】

葭莩喜撮茑萝风，笑领羣山是皖公。一曲瑶琴裙屐满，催妆补唱醉颜红。【君于去年八月成婚，实余脱险之前一日，亦卽中秋节之前十日也。暨余来此，恰后君婚五日，而桐城吴公北江，实为君证婚。是日走贺者多知名士，如杨公云史、夏公蔚如及程郎艳秋，都足为鱼轩生色也。】

不随簪笏恋金台，风雪寒沽仿老梅。酒沥歌痕齐在口，满街都督愧君来。【天津赵幼梅先生，今之耆宿也。其门下冠盖如蚁，而独喜交君，且优礼逾恒焉。君固感知音，年必数数往探，虽在祁寒，从未爽约，诗酒盘桓，每去几无虚日。君书既付剞劂，先生为之署签至三十余。老眼青青，从可想见。】

盘走明珠月转空，一襟红雨两贤同。曜灵东莞真无敌，恰使山林拜下风。【李审言先生屡报君长札，且以君为夜光，谓足配明珠。明珠者，古公愚也，古籍梅县，故又戏古为梅县精，许君为东莞精，并称其豪侠，深致倾服。李固老于丹铅者。君再刻丛书，当首釆也。李更以君比诸成容若、龚定盦两贤。】

巷掩乌衣梦影凉，陈思一赋许商量。愿随青鸟飞龛底，得傍金猊死亦香。【君感念离别，亦曾托兴天涯，寄怀兰茝，盖深愿有情人都成眷属也。当此风靡之世，使君当路，则一念所弘，怨女旷夫已各得其所矣，非有所缱绻于嗫嗫儿女之私也。今玩丛书，足谂斯旨。】

睥睨圜桥溯上游，榜花开谢几春秋。到今龙象非虚语，终许江河万古流。【余与君同师事新城王晋师，桐城吴北江、马岵庭、姚慎思、叶浦荪，清远朱聘三，闽侯林琴南，桂平程子良，桂林刘嘉树，高要陈重远，莆田张治如，永兴刘甓墉，长沙叶培之诸先生，曩年风雨联欢，极相亲昵，红泥緑蚁，时有商量。盖唯君契我，且日必过我也，出则共蹴飞花，居则同研点雪，旧游如梦，回首陈尘。比年则各以事牵，此乐不可复得矣。】

风高龙马焕精神，慷爽瀛寰有几人？一梦炎凉惊岁晚，律回君布万家春。【君精力过人，尤谙世故。炎凉之叹所恒发也。】

一砚家山春复春，风霜历刼祗伤神。自怜戢翼樊笼小，未有涓埃答故人。【余牢落里闬，垂四五稔，此度重来，复缺暇隙。匪第丛书之刻未克一助，卽题此俚句，亦须于风檐寸晷中窃窃为之。君自爱我，我则负君矣。韬晦方深，能毋自惭？】

低眉拾级拜飞霞，万里江山第一家。留取心香千瓣好，不同剪彩俗为花。【往君携肇瑛夫人同谒杨云史夫妇，杨夫人狄美南故植有好花，以肇瑛喜其硕且艳也，狄欣然割爱，剪贻多朶。肇瑛感甚，随执挚云史门下，丛书中不可无此佳话也。】

形骸一炬转闲闲，免度诸天关外关。便化烟霞千万缕，往来犹得近湖山。【小万柳堂主人廉南胡先生佞佛有年，素极善君。殁时，以手书遗嘱，托君转语家人，先为焚骨，并以刊行遗着及他事相諈诿，君亦慨任不少辞。廉夫人吴芝瑛尤感君意也。】

芸窗屏却绮罗香，待共名山老此乡。司马门庭韦布好，两家世业一青箱。【肇瑛有少君风，尝勖君曰：『名山一卷，须共珍情，禄位不足致慕也。』夫人虽生长华膴，而贫不改乐，于丛书雠校尤勤。君真有幸矣。】

笑煞蝇头溷酒垆，糟糠一例美鸿庑。要他泉水清如许，作孽青蚨半个无。【肇瑛素喻于义而深恶夫利，每归宁，輙手书『尽有粗粝，可养君廉』『非分造孽钱，半个莫轻爱』诸语寄君，意谓泉水虽出山，仍当念在山时也。有室如此，子孙之福矣。】

痛哭浮生绊沈郎，西风黄尹咽悲腔。纵能万丈光焰起，不值盲虫一品量。【余累阅坎坷，亲友隔絶，自谓穷愁所至，不减前贤。结客穷途，无复当年意气，『天涯涕泪一身遥』，我之谓矣。今春，伦丈哲如，览余狱中诸作，竟许以此诗此人都足直追仲则。仲则者，黄景仁也。得此赏音，良足感愧。】

湖海云霞蔚满身，月明仙侣一楼春。愿分万卷嫏嬛福，遍与人间祈福人。【君夫妇校刊丛书，此其始也。元鲁青箱，绳绳靡已，他日者所刻愈多，嘉惠愈溥，居此宾萌睽睽之都，清誉所届，当不止华夏一区也。『策勋千百转，到处勒铭高』，是句也，愿为君诵。】

年来范叔已愁寒，白眼青天知己难。却为琵琶沦落苦，累他司马湿青衫。【奄蹇愁城，无人置睬，独君为我热泪几倾，盖无间日之睽也。】

韦坚喜近佛航栖，四海汪汪一次溪。风雨长天撑住好，满身侠骨凤城西。【君侠骨天成，草木衔感。】

●双肇楼记

桐城姚永朴仲实撰

海盐徐君蔚如，夙慕南通范伯子肯堂为人，与其文学之美。肯堂殁后，其诗尝有印本，顾文多散佚不易得，惟东莞张次溪藏有全稿。蔚如之配王夫人，少师事肯堂，后复受业吾邑吴挚甫先生。次溪又吴先生哲嗣北江弟子，蔚如遂因北江求而得之，刊行于世。蔚如有女珞云，秉资聪淑。尝属北江择对，北江谓莫如次溪宜，由是珞云归于张氏，伉俪相得甚。次溪筑楼于旧都张园，以己名演肇，而珞云名肇璎，颜曰『双肇』。张园地轩敞，登楼四望，凡远近溪光山色，皆贡于几席之前。一时名人争记其事，或从而歌咏之，盖成帙矣。癸酉孟夏，复裒诸贤所作寄永朴，乞书数言于卷末。永朴老荒废学，何以告次溪哉？顾肯堂为予妹夫，而北江女弟又适予弟季谷，夫以张、徐二姓之婚姻，起于文字之作合，而作之合者，实为予之姻好，虽欲已于言，乌能已于言也。窃观古诗人之言国政民风，莫不溯其原于家庭，故风雅盛陈任姒之德，以着王季文王修身之效，而为治国平天下之本。及其衰也，士大夫述古贤夫妇相戒之意，亦不外夙兴夜寐，以弋鳬雁、御琴瑟，且赠杂佩于宾朋，助其夫讲道论德。迄今读之，犹觉其德之懿、词之芳润，令人低佪感慕而不能己。自此以降，若汉之鲍宣、梁鸿，晋之陶潜，唐之柳公绰，宋之吕公着，皆能夫妇同德，训其子孙，树为世教，不失三代遗风。迨于近世，稍稍衰矣。今观蔚如之所以训其女，与次溪夫妇闺房静好之乐，虽古所称美士为彦、美女为媛者，窃幸于衰老之日亲见之。爰不揣梼昧，记其事之始末，并为之说如此，试质之北江，以为何如也？桐城姚永朴记。

●双肇楼记

常熟杨圻云史撰

