<!-- { "loadSidebar": true } -->
道光丙申，春试报罢，余出居保定。适有小伶翠林，新自京师来，自言旧隶春台部。捧纨扇，乞填〔柳梢青〕词一阕。既而曜灵西匿，华灯继张，催花传筩，豪饮达旦。酒酣，相与纵论春明门内人物，乘醉捉笔，为《长安看花记》一册，授之。自序曰：『仆今说现在法，故但据目前为断。』虽第一仙人，广大教化主，如梅鹤堂之韵香，亦不得阑入。体例然也。嗟夫，仆年三十矣！万里未归，二毛将及，每念陈同甫『华灯纵博，雕鞍驰射』之语，能不怦怦。唐人王之涣与高适、李益、王昌龄辈，旗亭画壁，至双鬟发声唱『黄河远上白云间』之句，抚掌曰：『田舍奴，我岂妄哉！』诸伶官罗拜遮邀，尽醉乃罢。此千古美谈也。仆以负俗之累，久作寓公。日月逾迈，英雄儿女，一事无成，遂有燕市酒人之目。及时行乐，排日选欢，无过藉彼柔情，销我豪气。而任性疏脱，惯无覊检，虽不至如翁铁庵遽遭怡园爆竹炙面。【《藤阴杂记》：康熙朝，宛平相当国。元夕张灯，翁铁庵太史乘醉踏月，过青箱堂门外，适值怡园歌姬归院，避之不及。从者怪其平视，以爆竹炙面而归。】然黄仲则粉墨淋漓，歌哭登场，【乾隆间，武进才人黄仲则，名景仁，居京师。落落寡合，权贵人莫能招致之。日惟从伶人乞食，或竟粉墨淋漓，登场歌哭，如唐六如、张梦晋大雪中效乞儿唱莲花落故事。详余所为小游仙诗第一首注。】秀师拈槌竖拂，见诃者屡矣。尝自署大门曰：『南国衣冠，西京轮盖；东山丝竹，北海壶觞。』寻复易之曰：『敢拟蓬莱夸白傅，聊将丝竹慰苍生』。又集宋人句为楹帖曰：『书卷五千谁入室，【陆放翁诗】酒徒一半取封侯。『【刘龙州词】』又集慢词长句云：『仗酒祓清愁，花销英气；【姜白石〔翠楼吟〕】纵家传白璧，谁铸黄金。【张弈山〔渡江云〕】』英雄习气，豪杰初心，情见乎辞矣。中秋后，杖策卢龙塞上，边关风月，感慨尤多。《扶风豪士歌》不堪更读，因自榜所居曰『梦侠情禅室』。九月三日，秋窗听雨，用吴谷人祭酒〔高阳台〕韵曰：『一桁帘垂，一枝灯剪，如烟如梦光阴。又近重阳，秋痕易上秋襟。角巾已悔浮名误，甚传杯还劝深深？奈秋声，不住如筝，弹破蕉心。

客船换尽歌楼味，渐微寒斗帐，不耐罗衿。纵逼中年，谁曾惯听秋砧。樱桃记否开奁处，润琴弦、煮梦沉沉。剩今宵，笛里霖铃，自谱微吟。』【时方学歌《长生殿 闻铃》〔武陵花〕一出。】安定郡王《侯鲭録》载：『魏城君谓东坡曰：「秋月色不如春月好。」王子霞则谓：「奴所不能歌者，是『枝上柳绵吹又少，天涯何处无芳草。』」坡笑曰：「我方悲秋，汝又伤春。」』案：《毛诗》传：『秋，士悲；春，女悲。』理固宜然。惟是言者心声，与境推移。长笛一声人倚楼，断非谢镇西着紫罗袴褶，据胡床，临城楼北窗弹琵琶情态。倘使桓子野闻之，亦当但唤奈何而已。仆以辛卯六月离家园，今计当俟明年戊戌试后，乃得南归。偻指正合八年之数。回忆壬辰入都时，有『辛壬癸甲』之语，殆为之兆也。五载长安，四番矮屋。文章憎命，魑魅喜人。京洛缁尘，遽集衣袂。刘伶荷锸，毕卓盗瓮，阮籍眠炉，大抵有托而逃。古今伤心人岂独信陵君？醇酒美人为不可说、不可思议哉。屠门酤肆中，酒食游戏相征逐，阅人多矣。物换星移，风流云散。岐王宅里，崔九堂前，梨园菊部中老辈，存者寥落如曙星。昔乾隆年人，得吴太初郡丞撰《燕兰小诸》以传，嘉庆间虽有《莺花小谱》之作，今寂无闻焉。传不传固有幸、有不幸耶？近年《听春新咏》《日下看花记》及时品中人物，余已多不及识。以余所识诸人，今亦半成老物。倘不及今撰定，恐更十年后，无复有能道道光年太平盛事者矣。丁酉入春以来，彤云酿雪，峭寒特甚。帘衣綷地，愁春未醒。西望帝城，好春如海。剪灯命酒，坐忆故人。各为撰小传，命之曰《辛壬癸甲録》。志缘始也。何平叔景福殿赋辛壬癸甲，为之名秩。断章取义，于文亦词，是为《长安看花记》之前集。其中所见异辞、所闻异辞、所传闻又异辞。善善从长，弗为溪刻。世之有心人，于寒夜重合，玉帏四垂，氎■〈登毛〉重叠，烧椽烛四、五枝，参差列几案，设大小宣炉数事，选沈水结隔砂蒸之，温香静对，魂梦俱适。旁有知心青衣如紫云其人者，方且拨鼎中兽炭，暖越中陈冬酿，于梅花水仙影中，按拍引曼声，度〔赏花时〕北曲。不觉欣然，为浮大白。又或淸暑招凉于竹林深处，六扇文窗，茜纱尽拓。簟文如水，帘影如波。以大白瓷盂，贮新汲井华，水浸茘支三百颗，与调冰雪藕之人一同啖尽。已乃闻瓶笙声，水火相得，吟啸互答。当此之时，展此録、此记读之。此中有人，呼之欲出。如闻其声，如见其人。夕阳一片桃花影，知是亭亭倩女魂。是耶？非耶？以视落花时节，相逢定何如耶？中和节后三日，春风加厉，阴霾竟日，日色皆黄。窗纸淅淅作秋声，百花生日近矣。『二月边城未见花』，今始信然。排闷折纸，自咏自写，遂已褎然成帙。昔余澹心之作《板桥杂记》也，援道君在五国城作《李师师传》为说，岂非以『佳人难再』，故作此情痴狡狯耶？余读《竹垞词集》，自题〔解佩令〕曰：『十年磨剑，五陵结客，把平生涕泪都飘尽。老去填词，一半是空中传恨。几曾围、燕钗蝉鬓。

　不师秦七，不师黄九，倚新声、玉田差近。落拓江湖，且分付、歌筵红粉。料封侯，白头无分。』抗节长吟，不觉唾壶击碎。呼童子起爇火，炙秫齐半罂，慨然釂三爵。起，奋笔题门曰：『燕巢岂足乐，龙性谁能驯？』呜乎，我辈钟情，狂奴故态，一时呈见矣。书之当佛前发露忏悔。

梦侠情禅室主人蕊珠旧史记。


