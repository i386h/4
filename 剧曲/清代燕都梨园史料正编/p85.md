<!-- { "loadSidebar": true } -->
文安主人老矣，癖耽烟霞，且有『半闲』之好。每秋获一二头，与游荡者博，博辄负，子弟所得缠头尽掷虚牝，支持惟梅卿一人。自辛未以来，堂中食指七八，皆仰给于梅。二年已及时且蓄徒双庆，犹不使之自立门户，以数梅向人唶唶索赎金。主人之负梅多矣！辛亥夏，双庆出应客，梅卿始自立锦雯堂，寄居佩春。双庆轻灵儇巧，常现宰官身而说法，口角清利，其将为异日之钱树子乎。

范铜为干约二尺许，空其中，缀以环。杂剧有《打连厢》者卽此。盖一二雏伶乔扮好女郎，执檀板且歌且拍，先置干于指尖，旋转自如，铮铮作响。继移置眉宇间，仰面注目，不稍欹侧。复作势一耸，跳至鼻端，技至此为入神。于时翘足望、凝神睨者不知凡几。稍不谨细，卽铿然掷地，而恶声随之矣。方在眉宇间旋转时，左手敲板，右手旋扇，口唱《红绣鞋》曲，五官并用，汗出如浆。熟此技者，向推昆寳、艳侬，今则多云、亦云也。

寳云，『瑞春三寳』之一也。形貌纤小，可十三余人，其实已近弱冠。乔作老媪，颇得神似。惟声价远逊其侪，每预文宴，同辈咸揶揄之。乙亥间，声誉忽起，上计车者尤多招之，若辈戏谓之老运亨通云。『最难调护花情性，只合楼台远处看。』麋月楼主赠楞仙句也。楞仙性孤洁，见俗子辄冷面相向，恒不得人欢，色衰后竟无过问者。夫如脂如韦，滔滔皆是，楞而由此，谁其责者。乃以孤僻见絶，余未尝不笑其愚而悲其志也。

楞仙知色之不足博也，又知昆曲之非时尚。当隆盛时，潜受学于某教师。忆癸酉秋夜饮于闻德，酒酣，楞拔剑起舞，英姿飒爽，振采欲飞，故朱颜雕谢，犹能以技自存。

同治末，小游仙馆主人辑《菊部羣英》一书，于若辈里居姓氏，详哉言之。看花长安者，按谱征。麋月楼主择其尤者，订为续增一册。加以品题，赞以诗句。惜有以文害辞，以辞害意之病。

都下例，于中秋家家祀月中之兔，尊之为『兔儿爷』。逐利者肖其像如人状，有泥塑者、布扎者、纸绘者，堆积市上，几于小山。家人携小儿女购归，陈瓜果拜之。常问蓉秋，汝家亦祀此否？默不答。讵以语近于谑耶。

司坊称所爱者曰『老斗』，未详所释。或强作解人曰：『老者尊称。如元老、大老之类。斗者，望如泰山、北斗之意也』。细译其义，似非寒郊瘦岛所能堪此。卽若辈亦不易出之口，故《都门竹枝词》有曰：『身无百万黄金锭，老斗名难买到家』。尝质之琴香。琴香曰：『不然，俗传我辈赚人缠头，必以斗受之，名曰金斗。富者输予多金，其斗当如绰楔上之大。贫者竭其绵薄，其斗如薙发担上之小。至若清贵名流，则如魁星所踢之斗。硕腹贾人，又如粟米所量之斗。此乃通称，非专指也』。琴香从事乐坊久，谅非妄言，姑记之。

乐坊至今日，滥竽极矣。梨园子弟赚得缠头数百金，卽倩人为赎身，谓之『出师』。出师后，同辈尊之曰『老板』。优游岁月，甚自适也。欲世其业者，蓄雏伶二三，己则推尊为师父。教之度曲三五出，为置衣饰，使出应客。面首稍佳，不匝月已有羣空冀北之势。其困盐车者，师父扑责纂切，若辈计无所出，不能自秘，葳蕤然颇自文饰。坐间或述及某某效襄成故事，辄羣相诽笑，则耻心犹存焉。每值令节，必具衣冠，袖芳版，乘车往老斗家敬贺。然接见者寡。一缘是日适值主人亲出贺节，一缘有所费也。其接见者，叩贺起，命坐谭。须臾随赏以红封，多寡一视主人云。

芳诞将逢，先约所亲爱者赐临，或饮一酒，或嬲一饭。名盛者，三四日前卽有客往，亦祝花长好意也。若人衣冠出，遍叩主客。受赏讫，随更衣入坐，各各举觞为寿，尽欢而散。至邀其摆饭者，亦预期订明，以备罗列珍错肴核，维旅烹饪亦调。所需约倍何曾一食之费。故除其诞日外，卽甚膺重名者，胡麻亦不易设。慷慨为之，咸称豪举。于靡费之中寓撙节之道，犹古风也。

国丧例禁演戏，在词史辈各有其主，而倚此营生者不无仰屋之嗟，且有流为匪类。故剏为说白清唱名目，登场服时式衣冠，脚色不缺。武剧无刀鎗箭戟，空拳徒抟，殊堪一哂。期月后，渐而借箸击案，以节繁音，渐而旦脚戴花，渐而老生带须，渐而丑净涂面。期年以后，顿还旧观，惟不敢大鼓大吹而已。嗣为某侍御奏禁，稍稍杀其场面。演剧不在大栅栏著名各园，而于西城外之文昌馆、浙绍乡祠、财神馆。风景不殊，亦掩耳盗铃之举。尤可异者，内城向不凖开场演剧。逢国孝，各大班转入城演之，得毋谓说白清唱在不禁之例乎？

词史辈虽有主者，然期月间生计较窘，发且种种亦不雅观。当此之时，惟有闭门学曲，无所于及。卽艶播宣南者，亦不免门前冷落车马稀矣。

相君之面，虽不能尽似六郎，然白晳翩翩，鲜见黝黑。孟如秋言：『凡新进一伶，静闭密室，令恒饥，旋以粗粝和草头相饷，不设油盐，格难下咽。如是半月，黝黑渐退，转而黄，旋用鹅油香胰勤加洗擦。又如是月余，面首转白，且加润焉』。此法梨园子弟都以之。余笑曰：『卿之得有今日，亦正洗伐功深耳。』

粉郎一至，正如荀奉倩熏衣入坐，满室皆香。盖丽质出于天生者少，不得不从事容饰。芳泽勤施，久而久之，则肌肤自香。更佩以麝兰，熏以沉速，宜无之而不香矣。买香之肆，其施之膏沐者，别推桂林。余赁以佩带者，则数花汉。冲用以熏焚者，则有合香楼，皆著名老店也。

窄窄蛮鞾，小步花砖面上，亦殊可观。小史例着乌靴，正所以昭其敬。盖羔裘退食，吉莫常拖。彼童也纳履而登，转邻于亵。此例不革，良有由也。惟出师后，则挖云鞋子任其曳蹑。

一笑搴帘，卽宜遍敬坐客酒，次及主人及所识，去亦如之。今皆不拘形迹，入座时只以手提壶曰：『斟酒、斟酒！』座客卽羣止之。及其去也，惟举碟示意而己。觚不觚，圣人所以叹也。

鸟啼花落，輙唤奈何。杏春主人遇其下素虐，嗜阿芙蓉，短榻横陈，一灯相对，晏如也。燕秋辈侍宴归，恒令侍夜，非达旦弗得寝。一夕过醉，主人斥之，各褫其衣，令长跽通宵。秋等私相谓曰：『为人若此，不如死』。燕香曰：『请先之。』乘主人鼾睡，取芙蓉膏吞之，苦甚复吐。秋曰：『尔等碌碌无能为，余视死如归耳』。以膏和水，仰不复吐，喁喁泣诀，向晨疾作而逝。主人觉，亟解之，已晚矣。延阴阳生批殃榜，诡言暴疾。生廉得其情，上其事于有司，详鞫香等得状。系主人狱。耗闻，凡与秋有旧者，咸致书有司，属穷治。主人惧，厚赂秋父金。所司以尸亲既罢，遂寝其事。嗟乎！身轻似燕，飞去乌衣。命薄如花，飘沉黄土。从来彼美，祸肇龙蛇。谓主人偏是佳人，宫临磨蝎。情缘遽断，长依兜率之天。哀艶未忘，惯唱懊侬之曲。诗曰：『鼍鼓沉沉虬箭急，玉人斜背银釭泣。烟绡雾縠不胜寒，一瓯香露兰膏湿。金铺密鏁真珠房，雕檀夜蓺铜鳬香。重重寳帐双栖燕，于菟间卧绣墩旁。春泥香雨杏花醉，锦蜂翠蝶恣游戏。罡风蓦地送春归，落红凝就灵英泪。夜半无人各自悲，先教花影暗中移。飞飞遁入梨云里，正是梁园雪满时。兰房画烛飘金烬，碧纱私语脸波润。可怜红艶比芙蓉，谁知身以芙蓉殉。飞香入云春诉哀，文儒青绮沈郎来。化蝉寃魄空呜咽，门外碧桃无主开。蒙山寄我尺素鲤，背人剖读泪如水。天风缥缈迓羊车，远道凭谁荐芳芷。抱月飘烟一捻腰，当年欢向掌中销。而今绮障消磨尽，忉利仙宫度玉箫。绵绵此恨何能已，痴云间逐芳魂起。红楼一角带斜曛，愁煞梁间双燕子。』

《侧帽余谭》终

●《鸿雪轩纪艶四种》题词

艺兰生以《纪艶四种》函索题词，各赋二絶句赠之

侧帽当筵态欲仙，清歌妙舞泥人怜。如何幽赵佳人外，别有羣芳谱一编。

樱桃声价重当时，开卷翻嫌识面迟。客里闲情消不得，拈毫戏谱品花词。【《评花新谱》】

风月闲情老未忘，凤城春色属羣芳。劳他一管生花笔，姹紫嫣红费品量。

书剑飘零感岁华，人生会合等抟沙。客中我亦钟情者，不信才人例爱花。【《凤城品花记》】

十年京洛旧知名，过眼飞花感易生。旧雨不来春欲去，戏拈斑筦赋闲情。

工愁未许此身闲，锦瑟新篇仿义山。我亦三生狂杜牧，无题诗句未全删。【《宣南杂俎》】

翩翩裘马出乡闾，十载长安感客居。煞羡风流杨万里，软红尘里着新书。

嘲风弄月兴逾狂。韵事流传未忍忘。几度然脂劳记载，要留佳话在词场。【《侧帽余谭》】

海昌饭颙山樵题

《清代燕都梨园史料正编 鞠台集秀録》

（清）佚名 撰

●目录
鞠台集秀録光绪十二年作
　绮春主人时小福
少主人德保
　春馥主人郑秀兰
少主人丫头
三儿
禄儿
喜儿
金寳
□□
　丽华主人沈芷秋
　颕川主人陈石头
　芝秀主人陈根棣
　瑞香主人张天元
　嘉颕主人李艳侬
少主人官保
　平阳主人张敬福
　绚香主人江双喜
藕香
　树德主人孔元福
　春茂堂陈
顺林
秋林
　景龢堂梅
少主人二锁
升儿
　胜春主人余紫云
如琴
　景庆主人陈啸云
　敬华主人王福官
　景春主人朱莲芬
　寿春主人陈四保
亮儿
桂子
　忠华主人杨月楼
凤林
凤寳
　平阳主人汪桂芬
　景善堂徐
少主人宝方
宝荃
寳庆
　景华主人韩寳芬
　春福堂
馥云
扶寳
　安华主人王福儿
　绚华主人张芷荃
　安义主人胡喜禄
春如
春莲
春元
　春林主人陈杏云
　颖春主人朱桂元
　燕春主人吴在昌
　乐安主人孙心兰
　近华主人孟金喜
佩芬
　韵秀主人尉迟喜儿
少主人三儿
梅云
长儿
瑞麟
　颖和主人李丽秋
　国兴堂秦
三主人□□
寳琴
寳奎
寳顺
　云龢主人朱蔼云
　保身主人刘赶三
　乐安主人孙采珠
　德春主人杨桂云
翠凤
翠如
　宝春主人陈桐仙
顺喜
　庆春主人李小亭
长寿
长奎
　熙春主人钱桂蟾
素云
怡云
竹云
翠云
黛云
　钖庆主人陆小芬
五主人长林

●鞠台集秀録【光绪十二年作】

○绮春主人时小福

猪毛胡同

名庆，字琴香，一字赞卿，小名阿庆。苏州人。掌四喜部，唱旦，兼昆、弋，并唱小生。传载《明僮合録》。

