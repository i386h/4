<!-- { "loadSidebar": true } -->
古工师皆瞽人。其奏也乐，其节也舞，其声也诗，其容也礼。以致之天子，而锡之诸侯，有官司焉。逮于民者，庠序所教，以时习之。节奏声容之美，于人也普矣。故附庸而上，莫不国有。其《风》彬彬焉，与《雅》《颂》并列。皆其国人之所歌也。自乐正失其官，庠序失其教，民之循者，自赡其生而惟恐不给。然而，无用之民且自放于礼法，往往任其聪明谑浪，自适以成一艺之长。于是王豹、绵驹、薛谈、秦青之徒闻。秦汉以来，博士所属咕哔不遑，号为治经。然礼乐益残缺，歌者益得挟其术以为治生之具，而四民固不悉娴。于是也，歌者万数，汉李延年独传其传也。以为郎他不奏，御者不知其几，史失诸野，无征焉尔矣。六朝、隋唐殆缘此。则虽王郎、昙首、谢傅、安石并擅歌名，然名家贵盛，无与于斯业。其余载籍所书，皆王谢之比。惟诗人讽咏，不遗微小，一篇一什，时得所考据。读刘随州之作而何戡得名，今之优人宜祖。于是至龙门传滑稽而録优孟，庐陵史五代而独着伶官，皆官司之选。宋元相仍教坊色目，前闻至多，大抵为士夫之所玩弄，鄙屑猥贱，甚于市井。其能自振拔于流俗，蔚然以文釆相矜，周旋于士夫之间，使夫含毫吮墨之伦，不自惜其珠玉。歌者继何戡而作，作者嗣随州而起。则有清一代，优人之所擅。虽所操至贱，享名独优。殆缘其人之善自熏陶，抑亦时会使然习之也，岂一朝一夕之故耶？予尝考其所由，其原起于明季。士人自托豪放，不拘小节，以冠盖之望常自夷，而与舆台穷乞相逐，六如梦晋，其显焉者也。明社既屋，人心不死。匹夫之贱，不忘忠爱。时以歌哭，致其悱恻。有为当世士夫之所闻而生愧者。又尝以微长末技奔走清流，恢复之谋不成而其名已远。如苏昆生、柳敬亭者，其何愧朱氏之逸民欤。苏柳之与士夫习也久，其吐属至娴雅，台公巨卿十九优礼，以士夫接之。迦陵、芝麓诸家遗集犹在，可一一数也。自是而后，承其业多不肯自贬，益以风流自喜。而士夫宠之益高。王紫稼之狱，一时名流投间相援者，不絶于途，可以知一时之所好尚。又清法，职官狎娼律最严。杯酒之场，尤不可以无狎客。宅第相连，声伎相闻。乌衣子弟时弄粉墨，每每以优为师。土风豪习，兼濡并染，既无寒瘦可怜之风，亦少金银市侩之气。师传弟受，世世相承，常以不劳而致丰泽。故习其业者日众。国家无事，上下朝野相率以声色为欢。殊方遐土，能自致一第至京师者，莫不投缟素、豁耳目焉。快于一时之遇，辄不自已而吟咏之。或最録且被之篇章，以夸其秀。每春官贡士，则菊部一榜，殆若成例。然其文或传或不传。予不及见其盛也。自戊戍入都，闻榜孟小如以下十人。癸卯再来，又见榜王琴侬以下十人。迄于甲辰贡举悉罢，菊榜亦絶。不及十年而国变矣。建国元年，横被厉禁，而优人与士夫始絶。嗟夫，一业之微，而其盛衰乃与前朝一姓兴亡为终始。若是者何耶？夫其兴也。既承明季士流提倡之余，而又乘以塞外不事诗书之族，遂致贵贱之防，独施于优人。且教坊既废，不设官司。内廷燕享，取材民间优人，所接益贵盛。其尤名者至使至尊动容，侯王纳交，公卿论友，天下之美几若蔽于是焉。而天下之人，亦时时各输其材，以为之奉。其势既成，亘延二百余年。逮至晚近，每一政变，莫不与优人有连。呜呼！其盛若此，又孰知其斩然而遂止于是乎？是虽细故，然于民生之所托业，犹足以考见古今之变，又系夫一朝之掌故，乌可以无记也？尝欲网罗旧闻，列举前録，自《燕台花事録》以次，连得《帝京花样》《怀芳记》《粉墨余谈》诸作，而《燕兰谱》《莺花小谱》《金台残泪记》则或存或亡，其它与其事而先后成一篇者，当益不乏其人。东莞张次溪先生博学好古，最喜搜集菊部史料，先后所得凡三十余种。近又得山阴王眉子《菊部羣英》，驰书见示。予喜夫取材之地益宏，因更以昔之所见，益以今之所感，书其尾而归之。

贵筑姚华茫父识于宣南莲华盦



《清代燕都梨园史料正编 评花新谱》

（清）艺兰生 録



●目录
《评花新谱》序
《评花新谱》序
《评花新谱》题辞
　用温飞卿〔春江花月夜〕词韵
评花新谱
《评花新谱》自跋


●《评花新谱》序

曩读余不钓徒、殿春生《明僮合録》，叹其赵瑟燕筑，善陶情申栟畹兰，自乐佩带。数年华则不踰象舞，排姓氏而差肖雁行。固不啻摹向巷中，呼来纸上已。吾友艺兰生，以惨緑之年，恋软红之梦。湖州重到，岂恨生迟？长安可居，休言不易。入彼姝之兰室，纷笑盈盈；听法曲于梨园，珠歌串串。尔乃情移琴工，兴托豪素。侧理增色，隃麋腾芳。月旦恣其品评，香国长夫声价。萃冀北之名骏，寄江南之故人。水曲兰苔，珍丛可数；汉宫杨柳，粉本如描。或绰约如处子，或洒脱若高人，或擅翰墨之长，或工竹肉之技。盖《评花新谱》之作，与《明僮合録》相辉映焉。乃彼则檀板荒凉，车辙冷落，荀令之香久歇，秦宫之燕已飞。曾日月之几何，倏烟云之都过。而仆于是重有感焉。夫曜灵易谢，芳华难留。当其朱颜媚春，缠头之锦争掷焉。及其青鬓雕镜，同心之结虚藏焉。则虽铃善系金，幡争翦彩，而花终泣雨、絮必沾泥。是非釆勾漏之砂，乞姮娥之药，不足蠲兹离恨，涤此幽怀也。

时同治十一年壬申一阳生日，铁花岩主序


●《评花新谱》序

软红醉踏，风暖六街；大白狂浮，春深三雅。恨江南之草长，怨煞王孙；看冀北之花侬，忽逢仙子。春风香径，地尽铺金；夜月红楼，人皆倚玉。羡翩翩之裙屐，洛下风流；叹碌碌之琴书，客中愁绪。是宜招邀胜友，荟萃吟朋，联雅集于梨园，寓深情于藻鉴。赋王子渊洞箫之句，裁李玉溪锦瑟之诗。名刻苕华，印钤兰篆。靡不雕琼镂璧，摘艶摛英。拂十样之鸾笺，订羣芳之雁序。已则有弘农望族、燕市寓公，当兰成作赋之年，饶杜牧寻春之梦。江湖载酒，羡君先得骊珠；花月怡情，愧我忝居骥尾。每当曲尘春暖，璧月秋高，霓裳咏罢，星驾归时。菊部倦游，绮情脉脉；杏帘在望，逸兴绵绵。凭青鸟以传来，搴帘一笑；听黄鹂之啭起，把筯三挝。乃至玉漏春催，金尊酒罄。寻芳客去，步月人来。凤笛鸾笙，看我辈真能行乐；莺期燕约，到儿家且住为佳。窝入销金，认枇杷之门巷；人携联璧，登杨柳之楼台。于是蜡再烧红，蚁重泛緑；筵开玳瑁，觞捧珊瑚。何处吹箫，梦绕梨花院宇；伊谁弄笛，香飘桂子阑干。何须闻江上琵琶，青衫始湿也。应感中年，丝竹红豆闲抛矣。况复紫曲寻娇，无非遗恨；黄金买笑，只为多情。蕙质兰心，犹是相思之种；瑶林琪树，依然絶代之姿。问字谈诗，亦耽大雅；熏香傅粉，各具丰标。且品有兰茝之芳，操秉芙蕖之洁。谁云蕉叶有心，未能卷雨；杨枝无力，祇解随风乎？则尝韵写蛮笺，词霏翠管。骚兰颂菊，固异曲而同工。咏袖题襟，亦写声而绘影。或表弹丝之技，或推染翰之长；或传玉貌之娉婷，或记珠喉之宛转。梨痴棠醉，各述情怀；玉润冰清，难分甲乙。不有佳作，谁知风月无边；一遇词人，顿使莺花增价。仆鬻文入洛，联武游春。慨陈迹之难留，怅浮欢之易尽。歌珠舞翠，绮恨重题。醉墨题香，瑶思可证。听新乐府，倚阑唱遍，争传郑氏樱桃；看羣芳谱，信手编成，咸贵丰台芍药矣。

同治甲戌季冬之月香溪渔隐序


●《评花新谱》题辞


武林惜花老人

一枝花管散芳芬，燕瘦环肥次第分。淡我心怀同水月，艶君香梦续梨云。樱桃门巷春常满，杨柳楼台日渐曛。落拓青衫无赖甚，且揩醉眼读奇文。

长安有客倦题桥，曾记评花十载遥。【甲子春曾定花榜】联句罚依金谷酒，倚声谱入玉人箫。迷离梦暖知香醉，枨触情多感絮飘。昨夜华堂开绮宴，重提往事倍魂销。


长白山人

评花妙手惜花心，展罢瑶编春意深。但是有情皆满愿，新书一卷值千金。

楼台深处是儿家，遥指樱桃曲巷斜。余亦天涯潦倒客，漫将心事诉琵琶。【谓梅卿】

一曲清歌谱緑腰，含情脉脉黯魂销。干卿底事伤春甚，闲把筝琶慰寂寥。【谓亦仙、小侬辈】

鲸饮千杯兴未休，敢将诗酒傲公侯。阿侬别有关心处，拚醉垆头为解愁。【谓芙秋】

传来小影幻灵和，一笑微微红透涡。冰雪心肠冰雪貌，莲花毕竟让郎多。【谓楞仙】

烛灿银葩照座明，樽前丝竹最关情。玉人相顾时时笑，喜听琼箫断续声。【谓薇仙，湘航】


武源梦蕉居士

悔踏天街听碧箫，绮怀今日已全消。一枝彩笔凭君写，香渖应教编緑蕉

长安市上我曾经，檀板金樽梦乍醒。粉腻脂柔如觌面，笑他周昉枉丹青。


湘湖散人

蟾宫一一旧知名，玉笋班联次第清。试展瑶编证仙籍，霓裳风度记分明。

芝兰玉树好丰姿，写入生花笔一枝。我亦长安曾看徧，愿抛红豆寄相思。


古歙饮香词客

劳将韵事纂瑶编，菊部羣芳记北燕。铁绰铜琶容我醉，莺歌燕舞让君怜。庄辛狂语留成迹，张绪风流感少年。抬举烟花凭妙手，安排翠管写鸾笺。

枇杷巷里雨霏霏，游子天涯梦未归。琼液拚教人一醉，冰弦不惜手千挥。门留白板家犹是，浆饮蓝桥事已非。增我青衫零落感，春风无恙认依稀。


于越琴余阁主人

一曲帘栊梦里箫，思量歌榭夜迢迢。樱桃不是无情种，应倩编排上素绡。

漫道脂香与粉痕，斜回眸处最温存。红毺忽下惊鸿影，争不观场欲断魂。

酒滴金樽密意酬，问谁玉貌占风流。燕环肥瘦休相较，斜露弓弯应解羞。

低啭歌喉小步迟，闻君说着惹相思。阿侬此去京华路，也折如花第一枝。

用温飞卿〔春江花月夜〕词韵


香溪渔隐

莲花妙相鬘云黑，华严此界众香国。一枝湘管绘春风，梨醉棠痴皆弄色。金台韵事结重重，飞上瑶编舞墨龙。历数秦宫春色好，擎来朶朶玉芙蓉。韩潭烟月灯明灭，楼台处处清讴发。别有丰姿记玉人，艶如桃李冷如雪。【谓妙珊】歌声和月画楼西，华宴初停破晓鸡。柳絮随风空缱绻，怜花依旧隔花迷。【谓亦仙】软红十丈情波起，年年沈梦梨云里。而今绮障渐消除，莫向蓬莱求弱水。


西爽看霞客

裘马长安献赋年，闲将韵事写瑶笺。影图杨柳青春丽，名拟苕华翠婉镌。十朶花分新姊妹，三生石记旧因缘。平章风月参狐笔，纸贵争看洛下传。


鸿城涛华潭主

弘农才子少年场，狎客欢呼酒满觞。濡墨疾书一小传，天风散作好花香。

东风昨夜逗帘旌，展谱闲看花小名。回首三年前顾误，碧梧枝下倚桃笙。【忆凤宝旧事，故云】


珠江泛月客

