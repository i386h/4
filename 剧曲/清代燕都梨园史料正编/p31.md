<!-- { "loadSidebar": true } -->
附録芳草词人赠朱素春作【素春名麒麟，今暂回南。】
陆郎一曲忆春宵，一样丰神别样娇。絶调当年谁擅得，可怜瘦损素春腰。

○姚翠官
陕西人。【双和部】艺臻神化，触处生春。誉之者皆以为得魏三气息。余谓婉卿《滚楼》等剧，形容太尽，毕竟少一『含蓄』，惟翠官酝酿深醇，含情不露。《温凉盏》诸剧，绘影摩神，色飞眉舞，动合自然，絶无顾盼自矜习气。故年齿日增，声誉未尝少减也。

赠姚翠官
石林野史
翠影凌寒澹素秋，海棠庭院月如钩。笑侬一滴多情泪，流到花前便不流。
倾城佳丽倚沉香，占得花魁艶洛阳。一字昵卿商换取，当时品贵是姚黄。

○韩四喜
字韵笠，本京人。【大顺宁部】肌肤莹洁，体态苗条，作村妇妆极其神肖。《背娃进府》能与姚翠争长，而双翘莲瓣絶类婉卿【魏，三】为近来诸部之冠。且其珠藏川媚，极色飞眉舞之奇；舌底澜翻，集巷语街谈之巧。一经点缀，便足解颐。略作妖娆，卽成关目。尤为擅絶一时，名下无虚，于斯益信。

赠韩韵笠
小顽山人
清歌处处斗芳菲，欲启朱唇半掩扉。花底能消千户酒，妆成可要六铢衣。金闺梦醒香初试，玉笛吹残雪乍飞。三径秋深人寂寞，几时好唱《阮郎归》。

○飞来凤
姓戴，行三，年二十四，扬州人，始隶双和，今入三和部。玉肌莹洁，螺黛清疏，秋波一转，尤足消魂，淡服戎妆，传神俱肖。而《蓝家庄》一剧，描摩醉色，由白而红，非强为屏息者所能彷佛，歌坛中絶技也。

赠戴三官
石林野史
梦里昙花幻相呈，逢场妆点太分明。信知鸾影能旋舞，羞说蛾眉不弄兵。【武剧甚工】纔卧金铃惊月上，刚舒玉臂怕寒生。楼头不是箫声引，何处飞来彩凤声。

○玩月
姓何，字月卿，年十九，陜西人。【大顺宁部】姿容艶丽，体态■〈女便〉娟，秀媚之中饶有英气。壬戍、癸亥间，惟韩四喜为独絶，而何郎傅粉，光艶惊人，纔出歌台，声名藉甚。《无底洞》《杀四门》《庆顶珠》等剧，戎衣结束，莲瓣飞扬，握槊持刀，有雪舞风回之妙，娘子军中殊堪领队。
春史氏曰：月卿色艺俱絶，人亦温润。有某生，才士也，见而悦之。赠一册页，各体悉备，词翰俱佳，一时传为盛事。卿亦感其钟情，什袭珍藏，不轻出示。后卿回籍半载，数年积蓄尽供伊父呼卢。郁郁来京，未将此册带入，遂致情痴墨寳，淹没不传，惜哉。【闻卿近又回西矣】

赠何月卿
林香居士
身轻缥缈欲凌霄，双蹴莲钩一捻腰。风影万重花乱落，蜻蜒飞过緑杨桥。
星靥含情腻粉匀，红潮微晕色添春。登场便当姮娥看，皓月何曾少避人。

送月卿回陜西
小顽山道人
折柳歌残欲断魂，蓟门何处望青门。春明梦入章台路，认取青衫旧泪痕。
征尘无那滞京华，芳草天涯正忆家。见说汪伦情最重，水深千尺只桃花。

《听春新咏》别集终

●《听春新咏》跋
娭光眇视，招屈子之魂；粉板华衣，入庄生之梦。吴姝越艳，代舞巴歈。纪红事于花初，迟蓝杯于酒末。联吟既久，新篇渐多。留春阁小史集而成之，所以网遗珠、总众美也。小史过夏金马之门，寻春碧鸡之肆。怜才有素，钟情无所。叹蜂江之不食，破鲸海而尚遥。以彼闲情，成兹韵事。集中所録，皆关慧业，半杂风骚。采上国之莺花，汇清才之鸿藻。红渠九折，白波三迭，篇余百首，图轶十眉，莫不胜赏扶胥、秀情超拔者也。仆蹔赋远游，遂成小别，轮蹄既返，梨枣已雕。小史乃岀全编见示，琳琅满目，弥致叹于集狐；珠玉在前，敢贻诮于续貂。跋诸卷尾，用识倾心。
吴兴仲子书。


《清代燕都梨园史料正编 莺花小谱》

（清）半标子 着


●目录

《莺花小谱》自叙

《莺花小谱》题词
〔南仙吕入双调 步步娇〕
〔醉扶归〕
〔皂罗袍〕
〔好姐姐〕
〔香柳娘〕
〔尾声〕

《莺花小谱》题情
忒忒令
圜林好
尹令
品令
豆叶黄
三月海棠
凉儿水
玉交枝
侥侥令
尾声

《莺花小谱》目録

右花部十三人

《莺花小谱》
　评花十三首，调寄〔黄莺儿〕。
袁双桂　文艳
李发寳　婉艳
徐天然　柔艳
袁双凤　丰艶
胡发庆　秾艶
李喜贵　娇艶
程天秀　妍艶
杨发林　稚艶
王四喜　酣艶
瞿桂林　纤艶
项天禄　芳艶
胡红喜　浮艶
叶秀芝　冶艶


●《莺花小谱》自叙

种成山玉，来从羣玉之山；服媚国香，去访众香之国。阆风绁马，则俯视九烟；沧海扬颿，遂难为一勺。盖探奇必聚所好，而揽胜当拔其尤。况大地茫茫，偶尔飞鸿印雪；予怀渺渺，因而落絮沾泥。杜牧之到处多愁，谢安石中年易感。有佳人兮在空谷，宜名士之悦倾城。将种树以忘忧，聊借花而写照。此半标子所以恋游仙之梦，惟四喜班乃可称选佛之场也。尔其雅致宜人，好音惠我如搴兰茝，沾衣散十步之芬；譬种萱苏，见面愈三年之疾。价重连城之璧，未知璧可能完；光腾照乘之珠，但觉珠皆有慧。情中之情斯寄，味外之味谁谙。维彼月香，冠兹云队。鹤性闲而识字，鸥情逸而凌波。芦笳发车子喉声，玉麈混王郎手色。偷学昌宗之貌，除非出水新莲；巧传张绪之神，祗许当风弱柳。又有发寳，厥名雨香。秀自骨成，品以韵胜。前身金粟，相逢忉利天宫；半夜蘅芜，留作相思种子。故推袁者有如附骥，而御李者亦号登龙【双桂姓袁，发寳姓李。】倘并坐乎尹、邢，洵一时之瑜。亮。别有心如淡菊，号擅清蓉。冰壶濯而益显冰姿，绮曲新而略无绮习。林下孤标灯下影，自惊琴心；雨中神女月中仙【谓月香，雨香】，堪称鼎足。至于妖韶秾艶，则芸舫之修蛾敛怨，湘云之宝靥含春也；旖旎芊眠，则蕊仙之朗月投怀，天秀之好风入座也。杨蕙卿双声宛转，能为绛树之歌；叶秀芝百节玲珑，欲系丽娟之袂。南朝憨态，王花农自是可儿；西子矉眉，瞿桂林居然静女。胡晴霞之艳质，风流自赏，剧怜合德温柔；项天録之豪情，兀奡难驯，转觉魏公妩媚。斯为美矣，余无讥焉。我所思兮，见此粲者，莫不娇能解语，清可辟尘。八音竞奏而各具宫商，五味异和而并陈酰酱。雪儿座上，馋猧食猫子腥耶；云母屏前，居士闻木樨香否？兹诚尤物，仆本恨人。春雨缠绵，长春心于红豆；秋风落拓，发秋思于青莲。逝者斯夫，后视今犹今视昔；言之戏耳，人中景生景中情。适当风月良辰，爰録《莺花小谱》。言求莺友，同听莺啭一声；替写花神，试看花开四照。祝花身兮不老，报花信兮无愆。作什么生，向空际现来优钵；说如是法，愿人间洒徧杨枝。念此如狂，呼之欲出。见惠允宜阿紫，伤心岂独小青。漫明快意，当前笑买椟还珠，先生休矣！但使解人，可索将按图觅骏，何日忘之？或谓此外岂乏赏心，又云从前正多佳士。则将应曰：汝不闻乎？何戡虽是故人，前鱼毋宁始弃；宋玉唯知臣里，他乐不敢请观尔。

己卯上元，半标子书于艺香草堂


●《莺花小谱》题词

判花人倚声

〔南仙吕入双调 步步娇〕底事娲皇情天炼？酿岀羣花艶。怜花亦自怜。恁様风情，梦里都留恋。生怕青年，细描摹，别订神仙传。

〔醉扶归〕喜孜孜竞把芳名写，絮叨叨拚将丽句填。情知道搦管惹思量，怎当他艶骨教人羡。从今酒后与茶前，快花容词笔同华赡。

〔皂罗袍〕多只为花神倦，俏梨园，做了欲海情天。书生蓦地作花颠，也如蛱蝶深深见。红肥緑瘦，覊愁暗牵。香温玉软，丰姿又妍。愿时时省识春风面。

〔好姐姐〕年来也，思曲传。奈形容、形容难遍。如何妙手，竟传上小花笺。移痴念，除非化做双栖燕，或者权为并蒂莲。

〔香柳娘〕想前生夙缘，想前生夙缘，谪仙非僭，娇歌妙舞生前欠。绘全神几篇，绘全神几篇，笔底颊毫添。活把神全现。请从今细验，请从今细验，纸短意缠绵，直使名长擅。

〔尾声〕春婆梦里如花眷，一十三弦谱算全，那不推袁为艶艶。


●《莺花小谱》题情

半标子自识

忒忒令
涌情波，离怀易萦；袅情丝，吟怀难定。情天情海，幻情身一瞬。畅好是擘红笺、接红牙、拈红豆，重将花谱订。

圜林好
访梨园春光暂停，唤梨云春婆暗惊。把几曲阑干遍凭。从笔底惜惺惺，从纸上忆卿卿。

尹令
滟清樽玉山曾并，弄清光玉壶曾映，倚清歌玉箫曾听。心字香烧，仔细思量仔细评。

品令
痴顽自怜，鸿爪印痕轻。心中觅得，便向掌中擎。风流逸兴，不是无题咏。乌阑黄绢，化作满身花影。赢得个薄幸名儿，不枉做落魄江湖载酒行。

豆叶黄
是谁老妪生此宁馨。待丝丝绣出平原，待丝丝绣出平原，好付与知音心领。西楼红烛，南楼緑醽，恰许我蒹葭相倚。休笑我蒹葭相倚，抵多少乐府双鬟，下拜旗亭。

三月海棠
芳满庭，新歌玉树为题品。向巫山洛水，摹下丹青。分明他国香种就香情性，天香配得香名姓。将仙骨，证佛心，不强如笙鹤上瑶京。

凉儿水
夹路遗潘果，同舟覆鄂衾。盼的是好风传到梅花讯，喜的是和风漾透兰花韵，怕的是罡风吹薄桃花命。掉下闲愁野恨，法曲凄凉，唱彻烟横雾瞑。

玉交枝
衣冠优孟，意孜孜亲卿爱卿，美人香草厮徯幸。捧一串明珠奉赠。邯郸驴学断肠声，槐安蚁闹销魂阵。恣人怜心盟臂盟，殢人愁酒醒梦醒。

侥侥令
密意泥沾絮，浮踪水醮萍。他日何堪重回首，可省识真真画里形。

尾声
灯前谱就相思令，寡书生谁怜同病。只索要自注孙阳相马经。


●《莺花小谱》目録

半标子定判花人参

袁双桂【号韵兰，又号月香，扬州人。】
李发寳【号雨香，又号畹卿，扬州人。】
徐天然【号清蓉，又号蕙舫，扬州人。】
袁双凤【双桂胞弟，号竹香，又号蕊仙。】
胡发庆【号云卿，又号湘云，苏州人。】
李喜贵【号芸舫，又号云卿，潜山人。】
程天秀【号兰香，又号仿云，扬州人。】
杨发林【号蕙卿，又号韵香，扬州人。】
王四喜【号花农，又号荔香，深州人。】
瞿桂林【号枝香，又号小山，扬州人。】
项天禄【号芝仙，又号芳卿，山西人。】
胡红喜【号晴霞，浙江人。】
叶秀芝【号冷香，苏州人。】
右花部十三人


艺香居士

琴边酒畔染衣香，数见弥鲜味转长。摹得洛神风景在，小牕细写十三行。

替花欢喜替花愁，花也含情暗点头。絶似秦淮旧游处，轻烟淡粉十三楼。


●《莺花小谱》


○评花十三首，调寄〔黄莺儿〕。

袁双桂　文艳
体格冠羣芳。玉无瑕，月有香。从来不许风流莽。春兰露瀼，秋梧雨凉，个中写出幽人样。漫思量，痴牛怨女，银汉隔红墙。

李发寳　婉艳
