<!-- { "loadSidebar": true } -->
时琴香者，名小福，吴人。所居室曰『绮春』。色善事人，艺能倾俗。引喉一歌，广场百诺【缺落数字】余与琴香甚疏也，顾甚眷余。今年其三十生日，百镒之金，十日之馔，豪客接坐，华毂塞门。琴香独乞余书一横幛，以为光宠，至数十请不厌。夫李陵生降，乡里以为耻；褚公高寿，骨田之所羞。今则清议不申，中正失品，鹰鹯之疾，乃在斯人。至于思附题门，不嫌疥壁，较之会稽孤妪乞临川之数行，洛下名姬夸李端之一语，殆有甚焉。

钱秋菱者，名桂蟾，父故吴人，侨于京师，遂为燕人。所居室曰『熙春』。色秀可餐，清神善照。矑鲜秋水，颊艳晨葩。每当裹首登场，转喉按曲，伯龙为之失步，玉茗因以添豪。滇人高某者，奴隶之材，驵侩之行。始以进士官吏部，狭邪无行，几伍转尸。后内其女于总戎之子，胁取其赀万数，遂市裘马，逐轻薄。慕秋菱之色，岁耗其金数千。秋菱鄙之，不一卦齿颊。余以同人媒介，偶一招从，三年之中，席无十接，囊金未解，花叶都虚，而秋菱偏昵就余。往往衣香熨裛，荑玉温袪，脉脉相看，依依不舍。尝曰：『闻君招而不至者，盖非人也。』在昔牙郎卖绢，郑婢欲以陨主；太尉斟羔，党姬言而冷齿。彼为女子犹曰钟情，若其爱异分桃，缘非结佩。洞箫之谥，光上于歌筵。锦瑟之身，有怀于禅榻。求之近世，夐尔谁俦？

朱霞芬者，名爱云。父吴伶也，以善歌名。霞芬事景龢梅蕙仙为弟子，今年十五矣。琼枝擢苑，玉山映人，骨俊亭姸，肤清内朗。乐部故事，每届三年胪传榜发，则亦翘其尤异，目为状元。恩榜偶开，亦同斯例。丙子之岁，遂属霞芬冠。珠树之三英，是称极选。附杏园之双宴，持宠名花。黄绢同评，非冬烘之假手。皂纱一裹，何汗颜之让人。繇是百琲投珠，千环斵玉，金钱入市，争看西家。珥果盈车，共萦卫玠。彯缨多于星流，曳裾疑其云集。同郡汤某者，貌同獠犵，文昧偏旁。新由翰林改官知县，敢为债帅日拥淫倡。偶见霞芬，亦以大悦，遂朝夕从之饮酒，百计奉之，冀得欢心。而霞芬益自远背，辄唾骂之。呜乎，自钱神着论，君相因以无权；货殖名篇，史策从而失据。酱瓿浆儋，屠酤与封君絜訾，黼绣偏诸孼妾。以后衣缘履食何饰？孟谁问乎畦医酒。赵翦张远，跨于许史，降至今日，事益难言。朝无等章，士无禄糈。带重儓以金紫，假卒皂以锺县，客婢安舆，突王姬之仗内；苍头骏马，薄朝贵于沟中。其学士大夫，往往匄曲豉之余沾，骄鮿鲍之遗臭，效籧篨于败竖，峻门墙于寒人。家无孔方，卽非生我；国有颜子，何足与人？况乎此曹本以利市，而能不淆清浊，内别熏莸？龙门之登，乃慕乎棘下；骥旄之坿，独耻于新秦。是则传彼伶官，当改题以一行师乎？桐子宜易位于三公，春秋贵贱不嫌同辞。为之赞曰：

韡彼时生，英英韶爽。芳风远闻，孤云直上。削迹贼中，万花孰抗。钱生婉娈，天街壁人。爱弄临池，松雪夺真。出楼一曲，鱼鸟知春。睆尔朱生，绰约殊絶。翩来近人，荀香三接。冰霜在怀，胜于云热。惟此三子，风尘莫俦。报以银笔，为有位羞。


○哀傅生文（并序）

游桃之秋，瑟居不聊。一日与同岁生二三人过乡祠，闻有演曲者，入听之，始与傅生相见。后数日饮丰楼，遂招之来。年二十余矣，名芝秋，字曰四，京师人也。身长玉立，眉目入画，吐辞清亮，有士夫风。至改服登场，尽态极姸，光釆裴回，惊动四座。雅俗顽艳，齐口感叹，以为都下数十年来所仅见也。自是屡招之，生亦日与余亲。性善饮，工谈笑，尝为余言：幼入乐部为弟子，其师程长庚拗而愎，不许弟子出侍酒。及长，安徽某中丞阅其伎，赏之，遂邀与偕。某故满洲世家子，以军功积官。性挥霍，一嚬笑得其意，立畀千金。生固未尝乞一钱也。某在皖与故提督李世忠交最欢。李亦奇赏生，从某乞生去，欲留之。生以李故盗，渠意不可测，亟辞归。某擢两广制府，生从之粤。未几，某被劾落职，生遂还京师。盖其所至流落不偶，与余同也。生故善爨演，谐媚百出。然生言遇广场有妇女，辄改变其辞语，托之庄讽。见同辈有媟亵者，辄规之。或闻中冓帷薄之失，忿疾形于面。客沪上三年，未尝一入北里也。余嘉生之志行，卓出流俗，而悲其沈于乐伎，以色艺为养，招摇过市，盖非得已。尝两召生至越缦堂倚烛共语，皆至夜分。生初见余居处容服，以为富人也。一日，新折劵畜弟子需百金，告余，余嘿不应。生遽觉之，谢过不复言。数日，语余曰：『君之不得志，天下所知也。然私窥君澹定无戚容，君必非长贫者。以某测之，君不久当有所遇也。』又曰：『君倘岁有千金入，某必从君执鞭矣。』孟冬二十八日，余偕友人饮，两召生。生告余以近屡病，必戒烟药。当于明月朔日始，誓絶之。然须调息早睡，恐十日中不能侍君也。又屈指曰：『盖七八日亦可矣』。又顾座人曰：『诸君幸识之。』次日雪中，余饮丰楼，召生不至。又三日而生死矣。悲夫！岛夷之烟药流毒中国者，盖六十余年。自王公大人以至走隶庸丐，死于此者无万数。其始食之，而后絶之而死者，亦不知其数也。余深疾世之嗜此者，而不劝人以遽絶。其生禀脆弱者，尤苦止之。生之告余也，余谓之曰：『汝质羸，宜稍减之，毋遽戒。况日届冬至，病者所忌，宜慎之。』生不谓然。临去时，余再三属其重自爱，盖已心忧之，而不谓其遽至于此也。生未有子。其妇方娠，将以是月娩。为文以哀之曰：

嗟余生之屯邅兮，畴相许以知心。何斯人之慧憭兮，乃乍见而窥深。怜美质之陆溷兮，效薄技于审音。羌易服以呈媚兮，惧冶容以诲淫。秉贞姿而拂怨兮，薄一笑而千金。欲援之以为士兮，奈余力之不任。彼众惎之丛妒兮，久淹滞于俦类。夸菉葹以都朝兮，弃兰荪于幼艾。胡嫱嫫之颠倒兮，泣姬姜于蕉萃。悲实命之不犹兮，抱冰操而谁怼。迨色艺之倾羣兮，已逝景其催人。赏软舞而点留兮，眩光釆之缤纷。花沃沃以浓至兮，柳僛僛而骀春。一嚬笑之不自主兮，冀得奉君子之光尘。讶初儥之倾心兮，抚琴轸而相诧。执都养而甘荠兮，比下女之贻若。结殷勤以弗替兮，将蜕垢而离浊。胡坐席之尚温兮，倏鬼伯之下索。痛丑夷之蛊毒兮，几驱世而为壑。哀斯人之勇悔兮，翻速祸而僵踣。■〈鬯吏〉优昙之一现兮，遽霜摧以凋落。岂余阸之不瘳兮，遂貤殃于尔身。既死丧之孔迫兮，憗相见之无因。滋穷涂之泪涕兮，怨造物之不仁。祝孺子之生男兮，庶毕尔之娱亲。冀尔灵之不沬兮，识操笔而伤神。


○九月望日，偕贵筑徐介亭司马【皋】、武昌李天台【士、垲】宜昌王鼎丞孝廉【安、定】及户部赵、陈两同官，携歌郎六七人宴游天宁寺有作

联骑城西出，寻秋到上方。林烟飞茶火，塔影界花光。夷语红绒酒，【是日有法兰、俄罗、米三国男女会饮山上】吴歌紫鹘装。天涯惜良会，分策又斜阳。


○夏日，偕汝翼、匡伯、彦清、弢夫、仲彝、子缜、云门饮满洲某氏且园，复从弢夫饮对门朱郎家，夜归，即事呈诸君

城南马廐新为园，杂花稚竹深映门。池台简略半未就，时有客至罗琴尊。面东开轩数弓地，佳日停云暂相憩。穷途犹喜交材贤，余力同期治文字。庭前烟雾横窗纱，石榴如火纷天斜。清风时来入帘隙，玉缸酒面飞红霞。长髯短屐互行炙，雄辩清言共骆驿。朱郎手持团扇来，玉树一枝照瑶席。芭蕉展叶桐阴交，此外尺地皆炎歊。醉中不觉人世窄，仰见赤日行天高。是时至尊正忧旱，神畿千里麦苗断。我曹宂食何所为？对此盘飱得无赧。柳边隐隐鸣轻雷，西邻重见华筵开。檐花一阵过疎雨，转向银屏看月来。


○弢夫挈霞芬来，同彦清诸君夜话听歌

緑蕙香无歇，言愁奈尔何。晚风吹鬓暖，初月媚人多。诗意宜吴语，茶光上越罗。王珉白团扇，掩泪不闻歌。


○九月十三夜，菊花盛开，雨后月出，偕弢夫、仲彝、梅卿于寓斋燃灯看花，小设杯勺，并招霞芬、芝秋诸郎即事有作

锦屏小试菊花天，人影秋光一倍姸。曲坐衣香添酒暖，隔帘月影避灯圆。风尘客感搔青鬓，兰蕙骚歌托素弦。莫道夜深霜渐白，小车油壁在门前。


○赠朱郎霞芬调弢夫

碧栏新茁一枝花，璧月团栾是旧家。劝客不辞金凿落，向人羞舞玉鸦叉。偏移翠袖偎灯影，常得红颜映鬓华。为谢笼鹅王内史，肯教丹诀换胡麻。


○丙子季冬十七日，孝仲、敦夫、敦叔、彦清、匡伯、弢夫、仲彝置酒越缦堂，为余豫作生日，且招秋菱、霞芬两郎奉觞赋诗为谢

游桃嘉平月既望，风日和霁如春姸。南窗喜见晴旭满，不须榾炭红炉然。岁事渐促百不理，室中坐卧依寒毡。故人相约共治具，为我衰暮开愁颜。古人生日不称祝，况我孤露尤堪怜。行年五十无一就，所得霜雪滋华颠。二亲未享一日养，弟侄饥饿耕无田。生值灾星逼残腊，蓼荼百萃攻中坚。幸恃顽钝得不死，支撑病痼能增年。每逢此日辄惨戚，何敢口腹恣珍鱻。素心知我益缱绻，特先十日开华筵。芳醪佳果满几案，蔌肴脍炙纷盈前。冬笋寸寸斵寒玉，蒸凫肥滑堆吴绵。谈谐互作务酝藉，礼数虽设无周旋。舍人博雅守家学，穷经矻矻争前贤【谓孝仲】诸君各擅词赋妙，葩华络绎供丹铅。就中鲍叔【敦夫】同里巷，清漳夹岸连华椽。盐官羊仲【敦叔】居稍远，海航一日能来还【海宁与越之三江口海岸对峙，相去仅数十里】。王翰【弢夫】迥絶隔回浦，会稽东部同山川。其余四君尽同县，斜桥光相衡相连【孝仲居斜桥】。新河近汇郭西水【匡伯居新河】，陶堰时泛城东船【彦清居昌安门外，仲彝居陶堰】。同学同岁分少长【孝仲、敦夫同学，匡伯、弢夫、仲彝同年，敦叔、彦清亦兄弟同年】，旧雨今雨无拘牵。长安冷落守素业，不附时局夸飞骞。天涯难得一朝聚，对此不饮真痴顽。名花照眼更殊絶，酒波艳映双枝悬。钱郎肤清秋水鲜，朱郎双颊争红莲。手持翠琖劝我醉，玉山未倒先蹁蹮。庭前翠竹千琅玕，斜阳晼晼催暝烟。卷帘俄见明月上，更分银烛擘华笺。


○丁丑元夜，孝仲、禔盦、彦清、弢夫、匡伯、仲彝小集寓斋，并招钱、朱、蒋三郎

杯盘乡味试初筵，既调才华尽若仙。生世几逢元夜饮，帝都幸见中兴年。灯衔画烛争花艳，坐簇春人比月圆。转瞬杏园风信好，锦屏佳语喜先传【是夕有灯花之瑞】。


○上巳日，禔盦招集极乐寺看海棠，携霞芬同往。是日大风，花尚未开

簪盇春明慰寂寥，重三携酒款僧寮。风声挟树全趋水，山色浮青欲过桥。弱柳低垂留客醉，好花迟发避人娇。年年不负寻春约，又向高梁趁锦镳。


