<!-- { "loadSidebar": true } -->

余三胜于《三国演义》一书素所研习，颇能贯串其词句。记得某科团拜堂会，有巨公欲令程、余、张三伶共演一剧。提调戏事者令三人自行商酌，议定演《战成都》，程饰刘璋，张饰刘先主，余饰马超。佥谓此剧之马超无可表见。迨余登场，于刘璋诘问其因何投降刘先主？超将刘璋如何闇弱，先主如何仁义，且为景帝裔孙，谱系班班可考，人心所附，天命归之，弃暗投明，实由于此。洋洋数十语，顿挫有法，英气逼人，观者无不拍掌。盖程、张此剧之佳，在人意中，余之竞胜争奇，出人意外也。能者固不可测哉。

张二奎最擅长袍带戏，其《打金枝》『金乌东升』一段，俨有『九天阊阖开宫殿，万国衣冠拜冕旒』气概。盖其仪表既英伟，而喉音嘹亮，又复高唱入云，演剧者神动天随，观剧者心倾意满。名伶之移人情处，固有不解其所以然者。至张剧，西皮调为多，板眼极迟缓，宗之者目为奎派，迄今五六十年，奎派犹相沿不絶，一似必效其唱法始合轨辙者，可谓能自辟风气者矣。

王九龄喉音清脆，如初炙簧，如新调舌，能令听者心旷神怡。如《除三害》《骂王朗》《战蒲关》，《五彩舆》之海刚峰，《宫门挂带》之唐高祖，皆其擅长之剧。当时梨园中无第二人演此数剧者，程长庚亦称其独擅胜场。揆他伶不演此数剧之心理，以为効颦而增丑，不如不効之为愈。其心原为己而非为人，而不与人争长，卽所以让善。俯仰数十年，余犹及见此古风，感慨系之矣。

汪桂芬又名大头，本安义堂弟子。满师后，殊偃蹇，先在三庆班与程长庚司胡琴，间演老旦之剧。而程伶之唱工白口身段台步做派，无不默识而心通，但其喉音刚浮于柔，程则柔寓于刚，故与程同唱高调而意趣各别。盖程如杜诗之精深博大，无美不臻；汪如苏辛词之豪迈纵横，举头天外。相似而不相似，非仅毫厘之差。余观二伶之剧多矣，体验颇久，非讏言也。

卢胜奎，学余三胜者也，隶三庆班时，与程伶配演。其专演者如《碰碑》《珠帘寨》《空城计》等剧，皆规仿余伶，惟妙惟肖。其争胜处，不但不删减词句，且复多多益善。如《碰碑》之〔反调〕，多至数十句，《空城计》于王平差人献地图时，上场添〔正板改二六〕一大段，《凤鸣关》表功〔二六〕一段，较他伶多至数倍，其词句之抑扬高下又参互错综，以变化之自然引人入胜。余常与之闲谈，卢谓余曰：『《三国演义》固小说家言，吾尝取陈志校核之，虽不无增饰装点，而相合处颇多。』伶人有此谈论，亦难能可贵矣。

张奎官不唱高调却极有韵致，盖嗓音幽细，剧家所谓『云遮月』者。其宗派与余三胜相近，但余唱汉调，途径微有不同。其最擅长者，如《一捧雪》之《搜杯》、《审头刺汤》、《雪杯圆》，《天雷报》，《法场换子》等剧，皆注重作派，低徊往复，宛转关生，耐人寻绎。其尤出色者，《一捧雪》蓟州堂一出，描摹义仆愿以身代死情状，可使观者陨涕。昔人谓戏剧之佳者，可以感发人心，裨益风俗，良不诬也。

杨月楼为张二奎弟子，其所演《探母》《打金枝》《取洛阳》《五雷阵》《牧羊圈》等剧，恪守师门衣钵，观者咸称其不坠宗风。但杨本以武生著名，后始兼演须生，二者并负盛誉。予独喜其武生各剧，如《恶虎村》《连环套》之饰黄天霸，《昊天关》之饰赵义，《贾家楼》之饰唐璧，皆奕奕有神，与他伶迥异。至《长板坡》之饰赵云，每岁只演一次，大率在腊月封台前二三日献技。癖好者渴想至一年之久，始得一观，无不目眩神摇，如睹顺平侯飒爽英姿，当日与魏将十荡十抉，挥戈酣战时情状，真絶技也。其子小楼，今亦以武生得名，亦以《长板坡》一剧博观者之赞赏。余亦屡屡观之，遇其高兴演此剧时，实不愧为肯构之子。然六十余年前之事矣，余常论之。陆抗为孙吴名将，然视其父帷幄运筹，火烧连营七百里之伟烈，似有未逮。卽悬揣小楼之心，谅亦不敢信其能跨灶也。

谭鑫培名金福，后以字行，湖北人，与其父同隶三庆班。其父演老旦剧，鑫培演武生剧。其父嗓音高亢，同人以『叫天』目之，其原名反晦。余屡观其剧，年虽老而所唱之汉调娓娓可听。鑫培既知名，人遂以『老叫天』、『小叫天』分属其父子焉。鑫培于光绪八、九年后，始渐以演须生戏著名，驰誉二十年之久，宗之者如众水归壑，骎骎乎无不奉为泰斗矣。然于程长庚掌班时，辄跃跃欲试，思演须生之剧，而程不许。嗣其父与其伯叔行为之力请，谓后辈争强爱好，何妨试令为之？程曰：『我之戏，渠敢演乎？』佥曰：『渠何至谬妄若此。令演班长从来不演之《战北原》可乎？』强而后可。余是日适遇其演此剧，观者无不惊讶，盖不悉个中情事也。此剧将完，余到后台探询此事原委，见程谓之曰：『虽属难能，亦不过尔尔。汝之武生剧若精进不懈，将来可独出冠时，毋见异思迁也。』当时深有味乎其言。程掌班时，余观其须生戏，只此一出。迨己丑展觐入都，谭已在中和园立同春班，为班主，须生剧常常演之，武生剧如景星庆云，不易睹矣。谭之身材修短合度，功夫极纯熟，加以喉音清亮，白口爽利，扮演武生戏尤于靠把为宜。其擅长者如《定军山》之黄忠，《阳平关》《黄鹤楼》之赵云，《挑滑车》之高宠，神完气足，观听一新。尤佳在光釆奕奕中别具一种儒雅气象。辛巳岁乙亥科团拜，余值年提调戏事，延吾友孙春山驾部及周君子衡、杜君衡斋相助为理。诸君于戏剧一道皆研究甚精，菊部各名伶无不虚衷请教。驾部谓余曰：『俞菊生、谭鑫培同是武生而宗派不同，何不以一剧令二伶分时演之，以观其变？』议定演《挑滑车》，菊生下晚登场，演至挑车时，再接再厉，真有气吞丑虏，奋不顾身之概。夜间鑫培又以此剧登场，于登台守大纛旗时，指画战状，惊讶奋怒情形，一一毕露，真画工所不能到，观者无不拍掌，无一人嫌此剧之复演者。信能手各有过人处，不可以常情测也。

谭鑫培久负盛名，至有『伶界大王』之目，其自命亦有俯视一切之概。至道及程长庚，则尊为『大老板』，奉若神明，俯首皈依，所谓中心悦而诚服者。而其须生之剧，则独辟蹊径，别有会心，与程毫不相似。殆如蜂之酿蜜，见蜜而不见花，非依傍他人门户，仅学其皮毛，毫无心得者可比。譬诸名手作文，虽根底于大家而自具锤炉，不为虎贲貌似，故能自立宗派，名噪一时。不似今之宗谭者，陈陈相因，千人一律，名为谭派，其实谭之佳处固未得其毫末也。

俞菊生亦张二奎弟子，掌春台班有年，虽为伶官而武勇絶伦，确有真本领。评剧者谓其与杨月楼同出一门，同饰武生，而宗派则异。余于武勇一道茫无所知，故于二伶宗派之所以异，不敢妄为品评。惟酣战时，步步吃紧，咄咄逼人，对敌者稍有迟缓卽为所伤。闻人言：『俞尝与侪辈为扑打之戏，数十人不能近进其前。』则演剧之武艺可知矣。至其白口，则字字探喉而出，一字不肯放松。尚和玉为其弟子，其白口颇与相近。光绪甲辰冬十月，余在杨文敬公方伯署中观万寿戏，俞饰《贾家楼》之唐璧，舞刀一场，有如万道金光，回旋上下，不可逼视。彼时年近七旬矣，真好身手也。

伶官之有小生，昆剧极重之，以生旦相配之剧多也。乱弹剧著名者不多见，往往备数而已。间有小生正剧须唱工者，如《孝感天》之共叔段、《黄鹤楼》之周瑜、《天水关》之刘后主，则以演青衫者代之。以各剧有生、旦、净、武生各脚色在内，不能以小生缺乏，俱废而不演也。至如《射戟》《叫关》《小显》等剧，则几如广陵散不可得闻，二十年前卽如是，今则更无论矣。初不料小生行中竟有空前絶后如徐小香者。徐正名炘，字蝶仙，苏州人。道光季年来京，为某堂弟子，初习昆剧，后唱乱弹，二者均擅胜场。咸丰中，京师乱弹日盛，遂在戏园演乱弹剧，而堂会则多演昆剧，以士大夫嗜昆剧者多，故常烦其演唱。其昆剧亦实在超神入化，不能形容万一也。余观其与长庚同演者，昆则《水漫》《断桥》《探庄》等剧，乱弹则《黄鹤楼》《镇澶州》《天水关》《举鼎》《挂画》《羣英会》等剧，皆如初写黄庭，恰到好处，戏剧之能事备矣。

名伶演剧，固独有过人处，然亦须相配者一律整齐，方无遗憾，谚所谓『牡丹虽好，还须緑叶扶持』也。卽以《羣英会》一剧而论，徐小香之饰周瑜，程长庚之饰鲁肃，可称双絶矣。而饰诸葛公者为卢胜奎，饰蒋干者为昆丑二阁，【不知其姓，亦未知是此阁字否？】饰曹孟德者为黄润甫，饰黄盖者为钱宝峯，其它饰蔡瑁、张允、甘寗、太史慈者，无不配搭匀称，无懈可击。余尤爱徐伶于《打盖》一场，走场时，手拂雉尾，摇曳多姿，尽态极姸，无美不备。迄今四十余稔矣，犹历历悬吾心目间也。

