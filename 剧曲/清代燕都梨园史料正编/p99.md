<!-- { "loadSidebar": true } -->
我昔游春醉无限，燕台遍识羣花面。迷香从不履平康，惟有歌郎征逐惯。春官毷氉几东风，荐祢无人似孔融。却看梨园喧状榜，写来花榜榜花红。霞芬双凤如昆弟，各向金堂自栖憩。状元榜眼属两郎，与我追随结深契。霞郎秀絶凤郎娇，两朶国花为近侍。舞台双演《荡湖船》，香车屡约天宁寺。别有如秋及紫云，问年略长亦相亲。此皆光绪初元事，卅七年来化梦痕。霞郎标格云霞置，射雀乘龙旋作壻。凤郎色衰逐舆儓，宠燕娇莺不如婢。一时多少宁馨儿，齐向花前着舞衣。月皆十四十五夜，人尽十八十九时。游丝十丈天风绊，身作天边劳与燕。眉头秋色满大千，梦里春花迷五万。连番物换复星移，消瘦东阳减带围。红烛照颜年少去，青山如梦旧游非。十年六度看花榜，怅别修门独长往。全抛玉雪几家儿，自作金风一亭长。爱晚霞频独自看，买春雨供何人赏？忏绮先删小史诗，参禅祗听高僧讲。紫陌重来听管弦，如花似水感流年。瑶空底事罡风恶，吹堕芙蓉七寳冠。紫云久不操歌曲，如秋墓上樱桃熟。怆絶霞郎亦古人，尺波隙驷浮生蹙。韩潭第几小朱门，凭吊霞郎不返魂。寡妇离鸾弹怨曲，诸孤雏凤继清尘。小霞小芬并美秀，更有佳壻称梅云。梅云亦复冠花榜，樱雨时来伴酒尊。人世光阴真转烛，小者幼芬复如玉。都夸芝醴有根源，谁道英灵非岳渎。梦华回首说东京，两世清歌一世听。曾向红氍看几度，恍从绛树谱双声。昔见幼芬汝黄口，今见幼芬吾白首。花尚依然崔护桃，树犹见此桓温柳。燕市吴淞两地逢，旧游枨触一生中。虎生豹子非凡品，鹤立鸡羣有父风。世族儿孙多不肖，名门罕见箕裘绍。最难惨緑是佳儿，大半雕青成恶少。鞠部居然有世家，兰阶何况皆英妙。生子当如孙仲谋，呼祖何妨李存孝。沧桑变后访歌场，金狄铜驼事可伤。百千万刼此残刼，二十五郎余几郎？鼠儿年又鼠儿月，新剧《江宁》《鄂州血》。【《江宁》《鄂州血》，皆沪上近演新剧。】青衫旦曲已罕听，青衫客泪还重说。名篇且复和今非，【樊山别号】无奈天涯又别离。不知今夕是何夕？似说归期已有期。

○万古愁曲（为歌郎梅兰芳作）

一笑万古春，一啼万古秋。古来有此佳人不？君不见古来之佳人，或宜嗔，不宜喜，或宜喜，不宜嗔。或能颦，不能笑，或能笑，不能颦。天公欲断诗人魂，欲使万古秋，欲使万古春。于是召女娲，命伶伦，呼精精空空，摄小小真真，尽取古来佳人珠啼玉笑之全神，化为今日歌台梅郎兰芳之色身。天乐圜在鲜鱼口，我为兰芳辄东走。香风吹下锦氍毹，恍饮周郎信陵酒。我见兰芳啼兮，疑尔是梨花带雨之杨妃。我见兰芳笑兮，疑尔是烽火骊山之褒后。我睹兰芳之色兮，如唐尧见姑射，窅然丧其万乘焉。我听兰芳之歌兮，如秦穆闻钧天，耳聋何止三日久。此时观者台下百千万，我能知其心中十八九。男子皆欲娶兰芳以为妻，女子皆欲嫁兰芳以为妇。本来尤物能移人，何止寰中叹希有。正如唐殿之莲花，又似汉宫之人柳。宜为则天充面首，莫教攀折他人手。吁嗟乎！谓天地而无情兮，何以使尔如此美且妍？谓天地而有情兮，何以使我如此老且丑？兰芳兰芳，人人知汝梅兰芳，岂知尔祖为梅芳？或如拿破仑第一，更有拿破仑第二。勿令林和靖成独，要使林和靖成双。尔祖先朝第一伶，内廷供奉留芳馨。儿童亦称『大老板』，天子亲呼『胖巧龄』。岂惟艶色擅歌舞，侠迹流传不胜数。数千余金券屡焚，七十二家火待举。我见尔祖出葬时，多少邦人泪如雨。文宗皇帝之末年，我父上计来幽燕。当时海内忧患亟，书生痛哭空笺天。佣书典衣一寒士，声伎颇满文山前。能同歌哭惟尔祖，亦如毕秋帆遇李桂官。尔祖之师罗景福，对于吾父心拳拳。每云易老爷乃非常人，能教此子以正，不仅深爱怜。吾父忽复幡然折节讲学屏声色，移居萧寺遂与尔祖割爱絶往还。德宗皇帝之初季，我向幽燕又上计。尔祖才如卅许人，我年甫过二九岁。不知当时兰芳之父堕地业已十余龄，岂料今日乃与兰芳论交两三世。正月二月百花生，东风如虎吹王城。考旧闻于日下，忆梦余于春明。记残泪于金台，録梦华于东京。我亦尝呼明僮，召神婴，集舞燕，招歌莺。如意馆，沉香亭。樱桃斜畔樱桃熟，胭脂坡上胭脂盈。或白虎鼓瑟，或苍龙吹笙。或金鱼换酒，或银甲弹筝。梦境堪追忆，人才可品评。孟如秋、朱爱云、蒋双凤、王蔚卿、顾玉仙、孙梅云、陈鸿喜、果香菱，虽有兰芳之色，而无兰芳之声。紫云、紫仙有声而无色，乃知非有九天声、倾国色，不能饮此万古第一之香名。兰芳兰芳，尔年二十余，颜色真好姣。我年五十余，容貌已枯槁。且莫叹枯槁，昔日故人皆宿草。且莫悲宿草，今日天荒兼地老。我如蓟子训抚铜驼，又似丁令威返华表。玉马朝周宋国人，金仙辞汉咸阳道。南内无人泣杜鹃，西台何处招朱鸟。道家龙汉换开明，杜老龟年话天寳。去年我见贾璧云，卫玠璧人当代少。去年我见朱幼芬，宗之玉树临风皎。今见梅兰芳，使我更倾倒。使我哀贤才，思窈窕，坐对真成被花恼。犹忆尔祖之楹联：几生修到梅花，何所独无芳草。茫茫三十七年间，影事前尘如电扫。嗟我生平喜少不喜老，恨寿不恨夭。未见兰芳兮，自恨我生死太迟。既见兰芳兮，又幸我生死未早。兰芳兰芳兮，尔不合一笑万古春，一啼万古秋。尔不合使天下二分明月皆在尔之眉头，尔不合使天下四大海水皆在尔之双眸。尔不合使西子、王嫱、文君、息妫皆在尔之玉貌，尔不合使韩娥、秦青、謇姐、车子皆在尔之珠喉。尔不合破坏我之自由，尔不合使我回肠荡气无时休。吾将与尔北登恒岳，东观之罘，西上峨眉，南入罗浮。追黄帝于襄城之野，叫虞舜于苍梧之陬。索高辛于有娥之台，招周穆于无热之邱。枕不必洛妃留，香不必韩寿偷。使常娥弃后羿，使织女辞牵牛。丁歌甲舞兮昆仑醉，翠暖珠香兮赡部游。照影于恒河，老死于温柔，含笑于神州。兰芳兰芳，吾无以名尔兮，名尔曰万古愁。

○读樊山《后数斗血歌》作后歌

无真性情者不能读我诗，我诗得失我非不自知。时至今日身之得失且勿计，尚何计及诗之得失为。我诗本来又非诗，我诗乃合屈原庄周而为之。我诗皆我之面目，我诗皆我之歌哭。我不能学他人日戴假面如牵猴，又不能学他人佯歌伪哭如俳优。又不能学他人欲歌不敢歌，欲哭不敢哭，若有一物塞其喉。歌又恐被人谤，哭又恐招尤，此名诗界之诗囚。时至今日，世界已无界，一切界说皆破坏。岂复尚有诗界能存在？若谓我诗凌乱放恣不得谓之诗，是必欲尽今天下人欲歌不敢歌，欲哭不敢哭，如曹蜍李志而后快，其人眼光毋乃隘，此名诗界之诗械。嗟我不思两庑之特豚，岂尚欲与苏李曹陆陶谢李杜来争墩？诸君此时犹斤斤分唐与分宋，真唐真宋复何用？真所谓痴人前说不得梦。嗟我作诗未下笔以前，胸中本有无数古人之精魂。及其下笔时，无数古人早为我所吞。此时胸中已无一二之古人，此时胸中岂复尚有一二之今人？他人下笔，动作千秋想。我下笔时，早视千秋万岁如埃尘。他人下笔皆欲人赞好，我下笔时早拚人嘲人骂，不畏天变兼人言。萧统小儿讵解事，赵陀大长聊称尊。陶弘景云『山中何所有，山中多白云；祗可自怡悦，不堪持赠君。』我之诗卽我之白云，自舒自卷长氤氲。陶元亮云『可为知者道，难与俗人言。』我之诗卽我之桃花源，世上无人能问津。樊山述他人语，云我诗《数斗血歌》『下者浅者不能作，高者深者不屑作。』 我亦不知如何为高，如何为深；高者何人，深者何人。我自作诗，何预他人事。且自大嚼兮过我之屠门，遑持布鼓兮过人之雷门。樊山又有诗，谓我『贪财好色不怕死。』 谓我好色不怕死，诚哉乃我之知己。不知贪财何所指？他人视财如性命，倾身障簏家家是。我无一钱人共知，展转沟壑将饿死。典衣买醉尚挥金，未向陶胡奴乞米。人言樊山颇多财，我亦未假盖于彼。不知人贪抑我贪，此语一笑置之斯可矣。又谓我诗拉杂复鄙俚，我诗拉杂诚有之，果何句俚何句鄙？我诗虽恶人难学，似我者病学我死，强学我者必至鄙俚而后已。若以『贪财、鄙俚』四字妄加人，正恐出乎尔者反乎尔。樊山又谓京师十一女伶我所夸，我之好色乃好鸠盘茶。顾五亦谓我，看到人间鼓子花。樊山、顾五并未见此十一女伶面，岂有不釆舆论、不考声价又未见其一面，而以武断专制来相加。然则如贾璧云、王克琴亦皆我所好之色，樊山屡作歌咏相褒嘉。可见我好之色并非鸠盘茶，何以未见者则不表同情，已见者又表同情耶？忆昔懒残云：『那有工夫为俗人拭涕？』此语自来颇难解。不知拭涕者卽懒残自拭，俗人者卽懒残自谓。懒残尚无工夫为自己拭涕，哭庵岂有工夫与他人置喙？樊山先生非他人，我姑与之一游戏。而且樊山先生爱我深，我方流涕感其意。笑矣乎！他人以东风吹我之马耳，我以目光出他人之牛背。

○癸丑年本事诗（除夕作）

孙一清家作端午，五色彩丝缠角黍。雄黄酒异白蛇妖【用小说《雷，峯塔》故事】牡丹花兼黛螺妩。此时无家胜有家，一室干爷对干女。传奇踪杳黑白卫，歇后语惜红黄牡。【余作女伶诗，以孙一清比红黄牡丹，小香水緑牡丹，小菊芬红牡丹。】小香水家作中秋，疑到广寒宫里游。嫦娥亦称诗弟子，天女能陪老比丘。露脚斜飞湿寒兔，画屏无睡待牵牛。【集成句】吴质公然絶，啻虫倚桂树。杜陵暂免思鄜州，今夕何夕一年毕。小菊芬家作除夕，亲辇梅花赠菊花，奇香冷艶俱无匹。佳人絶代本无双，才子当今惭第一。【菊芬之父对许养田、张致和诸君，称余为天下第一才子。】天津银鱼白如雪，清苑酱菜甜胜蜜。主人长斋客饱啖，不用椒盘伤白石。我如渔父善探幽，又似飞仙能絶迹。曾问桃源两度津，更上莲峯万仞壁。【孙一清、小香水家皆闭门谢客，小菊芬家则更无能问津者。】何须乞食到墦间，乞食歌姬院一年。贪看公孙剑器舞，屡抛玉局画叉钱。月斜仙掌销魂路，春到华鬘忉利天。恨不早从花下死，醵金定葬柳屯田。

○余今春入都，最赏女伶孙一清。夏秋间忽隐去，近乃知已归一佳公子，适如余所愿也。赋诗志慰，兼志佳话

平原浊世本翩翩，彷佛乔家始嫁年。得李药师拂壻，异乔补阙緑珠篇。花锺国色开三月，【在舞台极盛时间，仅三数月，余曾以牡丹比之。】人带歌声上九天。【元微之《赠念奴》诗云：『飞上九天歌一声』。】乡里本同苏小小，【一清杭产。】更教佳话胜圆圆。

