<!-- { "loadSidebar": true } -->
蝶使殷勤几往还，认香猜影意回环。萧韶不作分身将，恰恼江南庾子山。【榴海、寳岩招小琴、素霞皆来，独珊珊留他处，屡催不至。】

意钱旁舍闹如雷，射覆当筵冷似灰。怪底一双惊蛱蝶，几番飞去懒飞来。【同榴海、宝岩就珊珊饮，榴海招韵珊、双禄，适有博者，亦其素识，两地周旋，座中颇形寂寞。】

锦髻红裈唱鹧鸪，正欣得见雪肌肤。无端被客拦教饮，错过当前一斛珠。【珊珊演《山歌》一出，恒卸衵服以自矜衒，余未之见也。偶过梨园，闻当演是。会被胡晓槎挽入酒肆，珊珊登场而余已去矣。】

邂逅勤斟酒一廵，何来飞鸟亦依人。【都中谚语，以与彼辈不期而遇为『飞来凤』。】星星细语深深恨，桃核中间别有仁。【同冠卿饮某处，与珊珊遇。】

沈腰骤转动星眸，嗔向人前作闹侯。何意肯当三爵后，身同楚水入淮流。【珊珊颇自矜持，一日酒坐，顿易旧观，意殆醉也。】

真珠密字写乌丝，碎事零星只自知。谁似西川杜工部，等闲漏却海棠诗。【寳岩谓余独于珊珊无诗，故云。】

刘藜仙落第，归有期矣。忽作过夏之计，喜而戏赠。藜仙近与杨曼卿【庆喜】昵

杜鹃啼月客思家，谁悟当归作计差。我爱三山狂小四，勾留一半为杨花。【心香先生自称刘四，有『不敢骂人』印，藜仙亦第四，有『小四』印。】

赠汪一香【全林】

学得铜鞮第一歌，前身莫便是韩娥。回腔入破摧藏久，煞调添声顿挫多。清历语音如戛玉，轻盈体态不胜罗。世间只有情难遣，玳瑁筵前奈汝何。

玉李星低烛影红，帘钩惊响见秦宫。含情偶授兜罗手，不语频回翦水瞳。凤纸招来愁缓缓，羊车捧去苦匆匆。低头欲下曹邱拜，石烂难忘说项功。【珊珊善一香，屡向余称其长。昨饮珊珊宅，复以为言，因招之至。】

又赠

闪电窗前月似潮，独骑白凤下三霄。投壶勾得羣仙笑，乱掷莲花五十骁。

南山种豆唱乌乌，一吸何妨罄百觚。却恐白云人醉死，顿将玉手夺银壶。

金筒私递语函胡，碧唾黏香醒酒无。从此相思消不得，残宵愁对淡巴姑。

四月十五夜，寳岩邀同藜仙及曼卿、韵兰【双林】、珊珊、一香饮穉琴【天然】宅，席间赋

劝君满酌金屈巵，听我狂歌金缕衣。如此良宵如此酒，人生能得几多时。

四月十九日卽席赋赠一香，时冠卿在座

雨后半轮月，相随到绮疏。有人深妬汝，何意又怜渠？骨弱花难匹，肤清玉不如。谁能辞酩酊，一笑百砗磲。

赠毛莲仙【广陵人】

本是琼花种，何来得两株。名羞盲子夏，【三庆部有清香者，亦字莲仙。目短视，某赠诗有云『慧眼能开一寸光』者是也。人因呼莲仙为『小清香』以别之。】曲擅小单于。【打番】，舌底回文锦，胸中记事珠。兼能谙食法，请客好监厨。

友人有訾莲仙者，作此调寳岩，并解友人之惑

莲仙姿态耐人看，无怪濓溪割爱难。佳境可能同噉蔗，当门何至遽锄兰。满轮月肯教星替，径寸珠谁向雀弹。妙语解嘲齐一粲，风吹池水孰相干。

醉后狂吟

未容俗眼识狂奴，快意当前拍手呼。飞上青天抱明月，车干海水看珊瑚。琼舟花泛双骰酒，银管尘飘一串珠。归制樱桃新乐府，更扶残醉问吴趋。

朱抱和席上晤柏芸湘【霞林】，抱和为索诗，赋此以赠。时抱和将出都矣

赤城天半起朱霞，回首天台万里遐。十色九光描不尽，错教小谢擅诗家。

口占赠玉珊【三寿】

十指纤纤软玉枝，当筵蘸甲捧琼巵。不辞一吸西江尽，愁絶姜芽欲敛时。

答友人问

蝴蝶庄周都有情，移居喜近艹兮城。狂呼何与旁人事，痛饮焉知后世名。自料羲之当乐死，更怜叔寳独神清。麻姑送酒长源笑，笑指花梢月又生。

赠李瑶卿【玉庆】

红罗百匹柘枝颠，何处闻歌不可怜。一串明珠抛更转，几人得似李延年。

赠怜慧音【法林】，戏为叶兰谷作

纤弱乍逢疑善病，温存一见许多情。石林居士风旛动，六尺桃笙梦不成。

闱中怀诸小史

小衖如弦矮屋开，此闲难遣酒人怀。漫将凫盏成孤醉，安得鹅笼带尽来。头上焰光劳想象，梦中颜色动疑猜。朦胧睡眼揉难醒。讶是东邻趁月回。

齐朗山饯予于冠卿宅，予使陈鸾仙【凤林】弹琵琶，歌以侑酒

仙云扰扰玉亭亭，劝酒鹍弦不暂停。月底恰宜歌宛转，樽前惟解醉沈冥。空花现影原无着，短梦催人苦易醒。他日重逢谁料得，可怜潘鬓渐星星。

见有题小史十人甲乙于旗亭壁间者，一香乃居第九，漫赋示一香

尽将珠玉付量称，十客推排若足征。数到元长偏第九，世间月旦更何凭。

将之楚南，留别兰卿

三眠三起亦何心，回首金城思不禁。荀令熏垆空自爇，王公玉枕杳难寻。人间路有燕台远，望里情如楚水深。从此懒书换鹅帖，记携丝竹醉山阴。【兰卿喜草书，余教作鹅字。】

别一香

杜宇声催柰若何，尊前不觉唤荷荷。回眸再认凝酥面，入骨难忘散雪歌。【《赶三关》】背影浅斟推我醉，斜肩悄语怕人多。销魂滋味非今日，更遣江郎赋緑波。

别冠卿

一度相看一惘然，清愁冉冉思绵绵。催将去后难成醉，行近前来便可怜。堕落几时容脱刼，思量无计得升天。填胸此恨凭谁诉，不独离歌惨别筵。

赠汪韵香【双禄】

昔艳花游曲，今逢玉骨仙。芙蓉岂初日，杨柳尚当年。早抱三生愿，虚留一面缘。谁如房次律，终始得相怜。【谓某】

韵香，一香之兄也。一香白晳纤长，巧笑善睐。然燕、赵丽人，虽极妖冶，而温雅之态不足。韵香独以韵胜。道光戊子夏秋间，余以应京兆试，客都门。韵香年十四矣。见其演《花鼓》一出，柔情绰态，冠絶侪偶。眠梦中啧啧不置。迄今四年矣。然当朋饮，商佐酒者，或举韵香，余辄乱以他语。迫之，则曰『待吾行，当与饮』。众以余口憙之而已，后遂无言韵香者。壬辰九月，京兆报罢，先出都二日，夜偕赓唐、寳岩过珊珊，遽折简召韵香。时韵香尚覊他所，未能卽来。彷徨凝伫，惟恐其不至。众为愕眙。独珊珊竖一指目余微笑。余颔之。盖珊珊以是测余之将行矣。呜呼，结三年之铁网，只为珊瑚；泻百斛之珠尘，敢遗明月。乃待檀公计定，院籍途穷，始与侧帽花谈，掎裳月坐。摅怀未罄，握手遽离。余独何心为是不情哉。因成短什，聊当劳歌。兼示珊珊，当同惘惘已！

对影闻声意早移，招邀何事待将离。春蚕作茧先防缚，秋蝶寻花敢恨迟。市骏终偿怜骨愿，画龙恰到点睛时。多情转似无情极，只许铜盘绛蜡知。

别珊珊

都护歌残剑气盘，买丝合绣范珊珊。腹中鳞甲撄人易，皮里阳秋可意难。笑我尚余狂态在，【昨珊珊谓余曰：『君尚能狂耶？』】得卿只当酒徒看。蚿蛇酷有相怜处，莫怪临分两尠欢。

三小史诗【并引】

一香与其兄韵香，同属春台部，先后齐名。足微蹇，登场促步若横行。然趁作姿媚，转益其姸。京师尚楚调，乐工中如王洪贵、李六，以善为新声称于时。一香学而兼其长。抑扬顿挫，动合自然。口齿清历，又燕产也，昵昵作燕儿女子恩怨尔汝语：声情曲肖，令人心动。时无出其右者。一香不好与众狎，众谓其恃长而傲，咸嫉之。独珊珊与之善，极口称誉。座有一香，欢笑辄倍于平时。珊珊不甘居人下，何倾倒一香如是？言曰：『不知子都之美者，无目者也』。彼珊珊者，殆不甘为无目人哉。

镜里轻鸾舞，琴中大蟹行。憨传儿女态，凄动别离情。郢曲声声妙，燕言字字清。怪招同伴妬，早掩阿千名。

冠卿闻本良家子也，戌削明靓，口微吃而善歌。眉间时形恨色。诘之，辄强笑语，终不自明。余以是怜之。师贫，服饰苦旧。莲仙常讥之。然不以掩其美也。冠卿尝属余为推算星命，余漫应之。忆去秋，歌楼遥见，卽为心醉。适屡有从旁挠之者，迟至仲冬，殆从欵洽。是区区燕聚，迟速间亦若有数存焉，况其它乎！数不可变，命不可夺。冠卿之为冠卿，诚其命也。虽然，美伶艳倡闇然不彰者，古今不知凡几，而冠卿独能以色艺倾动一时，其亦可以无恨矣。

眉黛愁含思，腰肢瘦着人。莺喉圆善转，燕语急难匀。自有西施美，何妨南阮贫。幽香非俗艳，生及菊花辰。

珊珊温雅可念，然有所忤，辄形于色。好使酒骂座，有灌夫风。尝与优劣诸伶，心折一香，而韵香次之，余皆羞与伍。余前诗所云『腹中鳞甲撄人易，皮里阳秋可意难』，指此也。珊珊善谈笑，余好与语。一日从容谓之曰：『子齿亦长矣，不当自为计耶？』珊珊凄然曰：『如君言。谁肯以千金相赎者？』珊珊意盖嘱余。余谢曰：『吾不能。若豪华子，日与若辈相征逐，其能视眉睫为俯仰者，恒倾囊与之不少吝。子则谁肯以千金相赎者？』语未竟，珊珊慨然曰：『已已！命也。吾弗能改已。』时其同列，色艺或与埒，或且逊之，而声价每出其上。非其不自贬损以取合于时，有以致之耶？余于一香取其姣，于冠卿取其婉，于珊珊取其狂。呜呼，若余者，非珊珊之知己欤！

独解怜真色，终难和众香。我看偏妩媚，人道太轻狂。一柱非无观，千金未有方。佩刀持赠意，知为割愁肠。

留别诸小史

何福能消倚玉缘，痴心但祝月长圆。欢场放手无三日，酒国遨头近一年。见惯浑忘谁主客，情多都觉费周旋。花间暗把香名记，恨未书残九万笺。

唱彻阳关酒半酣，夕阳影里暂停骖。梦回春草人千里，情在桃花水一潭。蜡泪有心怜杜牧，歌喉无处觅何戡。天教重踏长安路，认取当年熟魏三。

别寳岩

黄菊初花蟹正肥，等闲分手出星畿。与君直是同功茧，一样疏狂一样归。

《燕台鸿爪集》终

清代燕都梨园史料正编 辛壬癸甲録

（清）蘂珠旧史（杨懋建） 撰

●目录
辛壬癸甲録

●辛壬癸甲録

蕊珠旧史

