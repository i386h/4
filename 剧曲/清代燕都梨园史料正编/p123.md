<!-- { "loadSidebar": true } -->
李次青《先正事略》：秋谷先生名日高，忌者亦日众。朝士某以诗集遍贻台馆，先生甫展卷，立还其使，其人衔次骨。钱塘洪升昉思以诗词游公卿间，所演《长生殿》传奇初成，置酒高会，名流毕集。时尚在国恤，衔先生者因腾章入告，遍及同会先生。至考功独任之，在座者得薄谴，而先生罢职。综上诸说，知演剧被劾事在康熙二十八年己巳。【据《清史》赵传】秋谷是时年甫二十八也。上弹章者碻为给事中黄仪，亦卽《柳南随笔》所谓王某。东溆常熟人，操吴音，黄、王不分，故有此误。《两般秋雨庵随笔》所载，则直书黄六鸿矣。余意黄为秋谷所轻，所谓『大集奉璧』云云，必有其事。《清史》赵传所载，以诗文贽者，不合则略视数行，挥手谢去，此固秋谷恒态，而《先正事略》则明言『朝士某以诗集遍贻台馆，秋谷甫展卷卽还其使』，此朝士卽黄仪。黄仪亦常熟人，故赵星瞻以同县之故，馆于其邸。赵以不获与宴，而促黄上封事，于理亦或有之。黄实读书人，精舆地之学，尝与阎若璩、顾祖禹修《一统志》者，诗文或非所长，故为秋谷所轻视耳。演剧之地，或曰生公园，或曰查楼，或曰卽在昉思邸中，今不可考矣。演剧之时，在康熙二十八年，是年七月孝懿仁皇后新薨，【孝懿后，卽贵妃佟氏，薨之前一日，册封为后者。】而孝庄文皇后则以太皇太后之尊，甫于前一年【卽康熙二十七年戊辰】薨逝，尚在八音遏密时也。或谓演剧之日适逢忌辰，大误。三絶句中固明言『国服虽除未满丧』也。至传奇脚本，或言先达禁中，梨园子弟咸被厚赐，遂演剧以酬洪昉思之劳。或言因被劾而后圣祖见之，于是内廷亦盛行此剧。然据毛西河所述，则明言洪应庄亲王世子之请，遂作《长生殿》院本，则此曲必先为内廷所赏，卽竹垞所谓『禁中乐府柳屯田』也。至于违制演剧之处分，有谓洪昉思编管山西者，有谓仅削去四门弟子者。余意秋谷被劾罢官，昉思必同时斥革，似无屏诸远方之理。或因此不能徜徉都下，遂归老吴越间耳。其后朱竹垞《赠昉思诗》则作于康熙四十年辛巳。【诗曰：『金台酒座擘红笺，云散星离又十年。海内诗篇洪玉父，禁中乐府柳屯田。梧桐夜雨声凄絶，薏苡明珠谤偶然。白发相逢岂容易，津头且缆下河船。』】明年壬午，竹垞又有《题洪上舍传奇絶句》，洪上舍卽昉思也。【诗曰：『十日黄梅雨未消，破窗残烛影芭蕉。还君曲谱难终读，莫付尊前沈阿翘。』】又二年，为康熙四十三年甲申，则昉思堕水死矣。【金壑门《巾箱说》：『往予杭州寄亭，去昉思居咫尺，每风动春朝，月明秋夜，未尝不彼此相过，偕步于东园。游鱼水曲，欲去还留；啼鸟花间，将行且伫。昉思辄向予诵「明朝未必春风在，更为梨园主少时」之句，且曰：「吾侪可弗及时行乐耶？」迨甲申春初，昉思别予游云间白门，甫两月而讣至，所诵二句竟成其谶。至今追思，为之叹惋。』又《疑年赓録》亦载昉思卒康熙四十三年甲申，年五十余。生年未详。】又赵秋谷《赠竹垞诗》结联有：『各有弹文留日下，他时谁作旧闻传』之句，注云：『竹垞在长安着《日下旧闻》』。按：秋谷此诗作于康熙三十六年丁丑，去己巳被劾时已八载，竹垞亦尝以携小史入直，为掌院学士牛钮所劾，故秋谷谓『各有弹文言日下』也。先退庵公《浪迹丛谈》卷六，谓《长生殿》戏最为雅奏，谙昆曲者无不喜之，而余颇不以为然，卽如《絮阁》、《搜鞵》等剧，陈陈相因，未免如听古乐而思卧。而《醉酒》一出尤近恶道，不能人云亦云也。又引王东溆、梁应来两人笔记中语，谓两书所记各有不同，百余年中事，焉得博雅君子一质之，云云。盖虽不满于此曲脚本，固极重视此曲之旧闻也。康、雍之间有项生者，以演《长生殿》名，去洪、赵时，已三十年矣。厉樊榭征君书项生事一篇，可资嗢噱，文曰：『甲寅冬，【按：甲寅为雍正十二年】十一月十六，夜饮小玲珑山馆主人许，歌酒间有狐旦色项生者，意态融冶，婉婉似好女子。曲能唱情，殆杨琼一流。坐间皆为之回肠荡气，不复知其为三十许人。主人因告予言：「项生故吴产也，十余年前曾隶江淮大吏某家乐部，大吏昵之，令习《长生殿》新声，为杨玉环。项生素慧黠，不数日，尽其妙。大吏益以为天下声色之选在是，凡饰歌舞具，金缯锦翠，珠珰犀珀，刻意精丽。至玉环马嵬缢后，明皇泣玉环像，则令好手雕沉水香，肖项生像，傅以粉黛，饰之如生。明皇泣，大吏亦泣。后大吏竟以贿败。项生沦落，乃鬻歌以食，话旧事尚时时流涕」云云。此亦《长生殿》剧中最哀艳故事，故附记之。当项生演剧时，昉思早死，而秋谷尚健在，【秋谷卒于乾隆九年】惜未能亲聆雅奏，与某大吏同时揾泪，哭项生沈檀象也。

《北京梨园掌故长编》终

《清代燕都梨园史料正编 北京梨园金石文字録》

（近人）张江裁 辑

●目录
《北京梨园金石文字録》序
《北平梨园金石文字録》题辞
北京梨园金石文字録
　梨园馆碑记在右安门内陶然亭，今已磨毁。
　重修喜神祖师庙碑志在崇文门外精忠庙
　重修喜神殿碑序崇文门外精忠庙
　重修安庆义园关帝庙碑记在崇文门外四眼井戏子坟
　春台班义园记在南极庙街南极庙旁
　潜山义园记在右安门内盆儿胡同
　安苏义园碑在右安门内猪营松柏庵
　重修天喜宫祖师像碑记在崇文外精忠庙
　梨园聚议庙会碑在崇文门外精忠庙
　铁香炉在彰仪门外天宁寺塔院三圣殿内
　蜡台一对在彰仪门外天宁寺塔院三圣殿
　花筒一对在彰仪门外天宁寺塔院三圣殿
　八卦大铁香炉在樱桃斜街梨园新馆内
　又铁香炉一亦在梨园新馆内
　铁磬一亦在梨园新馆内

●《北京梨园金石文字録》序

天津姚彤章

余与东莞张子次溪，同历吾乡赵幼梅先生门，而初未知也。乙丑春，息影蓬庐，阅所刊明史弱翁《旧京遗事》，已叹其关心燕都掌故，为时辈所难能。向往之者，盖有日矣。岁庚午，余应国立北平研究院聘，获与次溪共事史学研究会，适会中倡修《北平志》，次溪及余复同襄搜检之役。由是昕夕聚处，欢然互道身世，乃憬然于彼此同门之谊。厥后相契既深，渐谂其述作裒辑之富，而益慕其搜访之勤且淹博。盖次溪于理董志乘之余，犹能屏居家燕处之闲，以恳恳从事于故实之访求，卽一人词组之微，亦佥关此邦文献。今兹所辑，尤足与《北平志》相表里。然则余之于次溪正昔贤所谓『私情公谊两难忘』也。况次溪方有丛书之刻，万卷怡情，嫏环福厚。是録之成，正如龙衮九章，此特其一领耳。双肇楼高，朱霞天半，不能让海山仙馆专美于前也，于是弹冠振衣而乐为之序。

●《北平梨园金石文字録》题辞

鲁潍王篔生蟫斋

双肇楼中香芬郁，诗成多被红袖拂。金石搜访到伶官，从来张华工博物。云郎紫稼尽风流，都是当年菊部头。玉貌珠喉无觅处，残碑断碣足千秋。瘗玉埋香无定所，莓苔满地多风雨。生前纵使怀异才，寂寂泉台与谁语？好事幸有张次溪，访古到处留雪泥。片石遗文索求遍，珍重传钞费赫蹏。编成一册弥愉快，莫教看煞同卫玠。红香翠暖如有知，定有芳魂来罗拜。何时盼得成此书，价值应许同璠玙。为卿不惜因情死，我是琅琊王伯舆。

●北京梨园金石文字録

东莞张次溪辑

○梨园馆碑记【在右安门内陶然亭，今已磨毁。】

义冢，朋友以义合者也。居处相倚，缓急相恃，忧乐与共，盖甚重乎其义也，而况于死生之际乎？鲁论记孔子交朋友之义，朋友死无所归，曰：『于我殡。』孔子立万古人伦之极，后世敦伦常笃气谊，不欲以伦薄自处者，皆取法焉。间有为人所不能为之事，盖亦贤豪者流也，然而往往难之。今夫人有高下、品有雅俗、术有贵贱，亦不同之极致，而揆之方以类聚、物以羣分之意，各有俦侣，各有相爱相恤之道。其不同者，类也；无不同者，情也。义缘情而起，欲立欲达者，秉彝同好也。安在流俗中必无古处自期，而敦伦仗义，不复见于里巷间乎？众等，梨园馆中侪伍也。夫梨园为小技，梨园之子非大人之侣、非君子之俦，而持其患难死生，必无有异情焉者。又况背井去家，寄迹数千里，外亲族党所不能顾向，而一抔之土未营，七尺之躯安托？众等恻焉念之。义冢之设，盖诚笃于义者也。于是辟草披荆，计亩若干，东至西至南至北至，置之门内，以备同侪无以厝其骸骨者。斯举也，勒之于石，以垂不朽，梨园之子生而有业、死而有托也已。夫死生贵贱乃见交情，衣冠文物中观光帝畿者不少，当共握手缔交、文章酬酬、酒食言欢、指金石而矢同心，自命为君子之朋，一日可足千古。一旦蝇头微末、得失所分，心如冰炭，掉臂不顾，而歧路彷徨莫一援手者尽然也，又况于死生之际乎？此亦梨园之子所深耻而不为，而斯久愿为之。呜呼！其亦人杰也哉，其诚笃于义者哉！【右安门内】

大清雍正拾年岁次壬子中秋前三日，吴门闵源栋撰

大成班箱上众等和成班箱上众等惠成班箱上众等瑞祥班箱上众等紫林班箱上众等桂林班箱上众等桂云班箱上众等永兴班箱上众等玉成班箱上众等公府班箱上众等紫英班箱上众等桂□班箱上众等桂□班箱上众等寳成班箱上众等紫成班箱上众等玉秀班箱上众等裕和班箱上众等嘉成社箱上众等秀雅班箱上众等

会首邹致善系顺天府宛平县人李□文系保定府深州长家屯徐家庄人□□桂系山西太原府阳曲县人孙国豹系山东兖州府■〈艹溜〉阳县人□芝贵系直隶人郭凤山系山东人

○重修喜神祖师庙碑志【在崇文门外精忠庙】

盖闻诗书典籍，深严褒贬之词，杂史歌曲【剥落四字】之【剥落二字】以千百世以上之行为，千百世以下犹在目前也。文人学士诗书触目惊心，庸夫愚子无【剥落二字】终身昏【剥落一字】何以【剥落二字】何以【剥落一字】过，能得性情之正而已。夫得性情之正者，贤愚共乐，莫善梨园之【剥落二字】也。夫【剥落一字】者，创自明皇【剥落二字】元纪，【剥落一字】其出剧叶其宫商，虽小子顽童无不悦观而乐听【剥落一字】是以【剥落一字】甚【剥落三字】以恶其奸，是以补经史之不及也。然出剧宫商，必待伶官，始演其真情，【剥落三字】泣【剥落六字】以【剥落三字】现今【剥落十字】精忠庙侧立祖师庙焉，孰知年深日久，风雨损坏，于乾隆三十二年，梨园【剥落十四字】报不【剥落二字】而然一新，美奂美轮，流丹飞阁，更显然梨园之【剥落二字】也。今将以为【剥落二字】注意重修之功，【剥落四字】原以传不朽云。

