<!-- { "loadSidebar": true } -->
隶天仙部，擅长《闯山》《摇会》《女店》《茶馆》《荷珠配》《红鸾喜》等剧。尤妙者，演《小荣归》《变羊计》二剧，真乃微步凌波，乘风吹去。

俏学垂杨一搦腰，品声合谱玉人箫。

寳钗摇会眉横妩，堃履娉婷步送娇。


○逸品第十

国兴堂　釆芝，姓唐。年十五岁，本京人。扮演花旦，兼擅琵琶。

隶天仙部，擅长《打扛子》《卖饽饽》《翠屏山》之莺儿。尤妙者，演《别妻》面缸》二剧，自弹琵琶，真乃落花流水，妙造自然。

逸民自古七贤偕，品骘名优得九佳。

釆干搜岩添一格，芝房乐府忍尘埋。

按天仙部不乏美才，元音未希，散而复聚。

《情天外史》正册终


●《情天外史》续册


○超品第一

韵秀堂　梅仙，姓任。年十六岁，本京人。扮演老旦。

隶同春部，擅长《断后龙袍》《探窑》《望儿楼》《钓金龟》胭脂虎》等剧。尤妙者，与二丽、吟香演《孝感天》一剧，真乃幽情苦绪，月冷风凄。

超然台上问名花，品列孤山处士家。

梅点寿阳添艶额，仙逢蕚緑比清华。


○上品第二

颕春堂　凤卿，姓王。年十四岁，苏州人。扮演须生。

隶四喜部，擅长《鱼肠剑》《御林军》《战蒲关》《醉写》《挡谅》等剧。尤妙者，演《芦花河》一剧之薛丁山，真乃应弦赴节，高唱入云。

上下谁将明月分，品流消息近来闻。

凤凰未合题凡鸟，卿子何须号冠军。

花榜殊，弗沿袭，易炉金，采昆玉。【此品有故移置，详见《消遣记》。】


○媚品第三

复春堂　韵芳，姓杨。年十五岁，本京人。扮演小生，兼习正旦。

隶同春部，擅长《教子》之薛乙哥，《寄子》之邓方等剧。尤妙者，演《铁莲花》一剧之扫雪小儿，真乃体态娇柔，声情激越。

媚生一笑奈何情，品肖闺中静女多。

韵把小阑花向午，芳搴曲沼芰横波。


○妍品第四

颕春堂　瑶卿，姓王。年十五岁，苏州人。扮演正旦。

隶四喜部，擅长《彩楼》《击掌》《祭塔》《祭江》《跑坡》《落园》《芦花河》《五花洞》等剧。尤妙者，演《战蒲关》一剧之二夫人，真乃鹃啼夜月，蛩语秋风。

姸色原难妙艺兼，品评应不混施盐。

瑶精山草千年媚，卿手春葱十指纤。


○憨品第五

德春堂　小朶，姓杨。年十五岁，本京人。扮演花旦，兼善胡琴。

隶四喜部，擅长《闯山》《入府》《摇会》《女店》《荷珠配》《双沙河》等剧。尤妙者，演《铁弓缘》一剧之端茶小丑，真乃珠喉一串，椎髻多姿。

憨然情态美丰仪，品貌团团亦可儿。

小曲细喉频弄响，朶钗椎髻自生姿。


○殊品第六

德厚堂　贵寿，姓樊。年十五岁，本京人。扮演须生。

隶丹桂部，擅长《捉放》《鱼藏剑》《文昭关》《战蒲关》《洪洋洞》等剧。年甫十五，音稍近哑，听者惜之。然其吞吐抑扬，宗派殊未易得。

殊好酸咸岂俗同，品诗合遣唱玲珑。

贵声宜在竹匏土，寿世还须笔墨工。


○妙品第七

景善堂　菊仙，姓孙。年十一岁，本京人。扮演花旦。

隶天仙部，擅长《算命》《挂画》等剧。学戏无多，是以人罕识之。然其粉雕玉琢，姿媚最足动人。

妙格簪花似女流，品饶姿媚胜同俦。

菊觞应许陪佳士，仙曲宜歌上小楼。

【此品临刻补遗】


○美品第八

绮春堂　彤云，姓陈。年十四岁，上海人。扮演花旦。

隶鸿奎部，擅长《嫖院》《摇会》《锯缸》《借妻》《打灶》《闯山》《烧灵》《背櫈》《双沙河》《双钉记》《绒花计》《红鸾喜》《下河南》等剧。履法习熟，出色当场。

美堪说怿少人知，品与金莲步步宜。

彤管贻予谐雅韵，云鬟助尔骋姸词。

【以上均住韩家并此三品，书出后核考移置】


○静品第九

绮春堂　慧寳，姓时。十四岁，苏州人。扮演须生。

隶鸿奎部，擅长《天水关》《五雷阵》《乌龙院》《除三害》等剧。乌衣子弟，曾冠花榜，相见恨晚，附録于此。

静观自得语从容，品画评香莫负侬。

慧业三生缘夙具，寳传一字衍真宗。


○絶品第十

绮春堂　岫云，姓王。年十四岁，本京人。扮演小丑。

隶鸿奎部，擅长《嫖院》《摇会》《锯缸》《借妻》《打灶》《闯山》《烧灵》《背櫈》《双沙河》《双钉记》《绒花计》《红鸾喜》《下河南》等剧。姿趣横生，赶三流亚。

絶辞应纪鲁郊麟，品擅诙谐逈出尘。

岫半金乌饶艶色，云中白鹤显精神。

按各徽班亦多妙选，见闻未广，探采或遗，谅之。

《情天外史》续册终


●《情天外史》后序

书寓繁华莫如沪上，司坊色艺无过都中。扮美妓、作名优，插宫花于帽侧，饰小童为少女，理云鬓于窗前。巾帼焉？须眉焉？倐忽变相。清扬也，婉娈也，绰约生姿。天下事是非莫辨，好恶无凭，昼夜混淆，阴阳反复，情天外史窃有感焉。当其舞衫映日，歌扇随风，节方赴而袂投，弦乍调而响应。不含愁而自美，勿庸效西子之颦。每换征与移宫，常恐动周郎之顾。选胜在黄河远上，固应双鬟发声；逞妍于残月晓风，恰称红牙按板。斯编亦信史也。若乃肆筵设席，授几侑觞，耳鬓厮磨，履舄交错，值灯红与酒软，尽堪射覆藏钩；念圭白与木柔，何忍踰闲荡检。叹我生之靡乐，聊以自娱；辟尔德以俾嘉，庶无大悔。斯编亦佐史也。又如香车驰骋，美景游观。或布金于祇围；或致赂于仆从。或青衿挑达，悠悠我心；或断袖垂怜，耿耿不寐。寤言一室，谁知乌之雌雄。执策三年，竟忘马之牝牡。斯编岂秽史哉。嗟乎！微危之关，几希之界，忍之顷刻，清白两完；纵之须臾，衣袽均涴。木犀香发，美矣味回。银海炫生，油然光黯。艾豭贾祸，娄猪荡情，容或有之，伊可畏也！识者谅不河汉斯言。

光绪乙未三月中浣


●京华消遣记

予宦黔十载，任冲难，调冲繁。捐廉俸，募亲兵。卫闾阎，丈田亩。捕积匪二十余起，复匿粮五千余石。不合于大人先生，乃罢官去。家无立锥地，亦无担石储。就养于予弟，督儿辈习举子业，送考游梁燕。思以家学矫挽浮薄风气，于乡会试及大考辄拟作，大人先生或否之。

越癸巳甲午，儿辈有所成就，家学幸不坠，拟作亦无庸矣。年逾六十，耳聪目明，贸然无所事。惟遣兴梨园，击节赏奇，倚歌属和。或讪笑见者，予自适其适，弗较也。渐以顾曲周先生者，今垂青于雏伶后进也。华衮之荣奚过是。有以雏伶行酒者邀予，诸伶来见时，各眉飞色舞，作小鸟依人状。询及予姓氏，羣呼予『老头』。予喜其情亲而意切也，遂受之。或以先来傲后至者曰：『汝讵识若耶！』仿西洋气，学制造莱菔枪，分赠诸雏伶，为郎相引重。京华各乐部，非老手颓唐，即才人胆大，格格不相入。日从事于小天仙。

忆年时七夕，听他班《鹊桥》甫散，出大栅栏，有艶品坐车中，搴帘呼曰：『胡未听小天仙？』貌则滴粉搓酥，声则吹兰振玉。方稠人过市，未及通姓名，忽独顾予言：『向不白于大人莱菔枪队，藉谂其色艺，并悉其性情焉。』

小天仙班中多后起之秀。知音苦希，座客不满，予心为不平，作《情天外史》正册表扬之。益以各班之翘楚为续册。正册十人，首神品。续册十人，首超品。此二十人者，有经岁之周旋，无通风之关节，视向之花榜不侔焉。有曾冠花榜而次二，弗甘易炉金之跃冶，斯秀品阙文矣。有曾冠花榜而次四，亦悦釆昆玉之韫山，斯上品者録矣。有夜光暗投，按剑相视，如正册隽品，不理人口也。有呼声甫絶，飞钩着胸，如续册媚品，善解人意也。又详加考核，于简末移置三人。《情天外史》之全册乃定。二十人皆善予，惟正册第三人与予为尤善，倘亦佛家所谓前世因耶。嗟夫！三闾之香草尚在山中，二姚之美人不离世上。东坡有言曰：『风月山川无主人，得间者便是主人。』予幸得间于京华，平章风月。行将游江浙，泛淮泗，归隐光黄，盘作山川主人，不若灵均郁郁也。汨罗有知，当投《情天外史》全册赠之。即以为反《离骚》也可。

光绪乙未六月中浣情天外史自记


《清代燕都梨园史料正编 越缦堂菊话》

（清）李慈铭 撰



●目录
题词
越缦堂菊话
　花部三珠赞
　哀傅生文
　九月望日，偕贵筑徐介亭司马皋、武昌李天台士、垲宜昌王鼎丞孝廉
　夏日，偕汝翼、匡伯、彦清、弢夫、仲彝、子缜、云门饮满洲某氏且园，复从弢夫饮对门朱郎家，夜归，即事呈诸君
　弢夫挈霞芬来，同彦清诸君夜话听歌
　九月十三夜，菊花盛开，雨后月出，偕弢夫、仲彝、梅卿于寓斋燃灯看花，小设杯勺，并招霞芬、芝秋诸郎即事有作
　赠朱郎霞芬调弢夫
　丙子季冬十七日，孝仲、敦夫、敦叔、彦清、匡伯、弢夫、仲彝置酒越缦堂，为余豫作生日，且招秋菱、霞芬两郎奉觞赋诗为谢
　丁丑元夜，孝仲、禔盦、彦清、弢夫、匡伯、仲彝小集寓斋，并招钱、朱、蒋三郎
　上巳日，禔盦招集极乐寺看海棠，携霞芬同往。是日大风，花尚未开
　丁丑九日京邸，偕子宜庆乐楼听歌，即送其之官闽中
　秋夜饮霞芬坐中作
　花朝夜饮霞芬新居
　观宣府伶人侯纫珊演《仕女图》剧
　春夜饮丰楼酒家，同禔盦、敦夫、弢夫招霞芬
　九月初三夜，集饮韩家潭朱霞精舍，以『露似珍珠月似弓』为韵，余得『露』字
　又代人作得『似』字
　十月十六夜，偕敦夫对饮朱霞精舍看月
　霞芬馈木香花
　九月十三夜，饮霞芬家赏菊，是日暖甚，月如春画
　夏晓，雨后偕霞芬出城，入天宁寺
　偕霞芬坐天宁寺看山院
　夏晩，偕霞芬自陶然亭携酒登南郭敌楼二首
　丙子生日，定旉、弢夫、萼庭、仲彝、梅卿枉过，留之小饮，即席赋呈
　凉秋月夜，子缜邀听歌郎李雁侬弹琴
　玉漏迟
　三姝媚
　珍珠帘
　寿楼春
　金菊对芙蓉
　解连环
　醉蓬莱
　百字令
　三部乐
　解蹀躞
　贺新郎
　台城路

●题词

一老都门宦隐身，莳花艺竹费精神。更分余暇谈今乐，笑骂衣冠琐屑人。

侈谈精舍辟朱霞，老眼模糊爱看花。不畏人讥与鬼妒，莼翁心境本无邪。

一官肮脏不随时，话到科名泪似丝。更似曝书亭上客，风怀留得早年诗。

我与公无一面亲，文章曾荷品题频。及门最羡樊山老，刻烛摊笺共买春。

公曾主讲天津学海堂，拙作诗赋颇得佳评。樊云门先生，公入室弟子也。

甲戌十年幼梅赵元礼初稿


零落人间越缦堂，春明旧事溯同光。

而今谁为征文献，歌舞原来有典章。

《越缦堂菊话》

