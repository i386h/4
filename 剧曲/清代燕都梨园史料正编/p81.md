<!-- { "loadSidebar": true } -->
徐金儿，字逸仙，蝶仙之弟，人恒呼之曰『阿二』。妆小生，昆曲最妙。蝶仙虽压倒一时，而知音者皆谓逸仙实胜之。譬之于书，蝶仙不免侧笔取妍，逸仙则笔笔中锋也。与芷秋并演，如红莲渌水，相得益彰。所居曰崇德堂。【蝶仙产过中人，『阿二』则大困。】

杜蝶云，以字行，苏州人。所居曰玉树堂。余见时，齿已长矣。本扮旦，至是则生末净恣意为之。或妆吐火判官，观者哗讶，是聪颕人也。有弟曰阿五，能度昆曲，妆正旦，其声清脆动听，常祗奉藩郎。【蝶仙岀都，至上海为客串，生净杂扮，科白草草，而名重沪渎。】

曹福寿，字韵仙，闻德堂弟子。离师后，堂名闻憙。扮花旦，风情娟丽，妍而不妖。盈盈袅袅，大似苏产。洗妆入座，风神顿减，而性格憨柔亦可贵也。【韵仙亦扮太真，颇詄丽。岀都依四川一监司而不终。】

王桂官，字楞仙。闻德堂弟子。年可十三四，弱柳当风，新花出水，可以方其韶冶。扮戏极多，《回猎》《西谍》固已可爱，妆伍子胥《寄子》尤工，观者或为之泣。凡小伶年与相若，尽在下风。可以继艳侬之美而夺其席。燕台花案，大抵亦阅三年而一为论定。若有持衡者，必以楞仙为首选。楞仙自谓是北产，而殊不类。【有续《燕台花谱》者，品桂官为牡丹，容光照入，惜目大而无神，有时木立如痴。十五六时，耳忽聋，又不能饮，而喜嬲。天生丽质，何以遂自弃哉。】

余紫云，楚人，景龢堂弟子。父曰三胜，黄腔中老乐工，有盛名于时者也。齐名者三人，三胜之外，尚有程长庚、张尔奎。三人者，名满海内。凡工黄腔之正生，既负重名，则薄视诸旦，不屑与伍。长庚，尔奎乃蓄弟子，令妆旦从客饮酒，非旧法，三胜心弗善也。顾其子乃妆花旦，三胜如在，必不肯听。紫云婉嬺，尚有女郎之致。能弹琵琶，唱小曲。【同时有吴凤鸣者，亦净末，黄腔之选。蓄弟子玉凤，湖州人，温雅不恶，后沦落，乃歌场卖酪。】

△软红重踏，乐府都非。可供赏鉴者祗此十数人。艳侬、楞仙便为翘楚。然追忆昔时诸美，终隔数尘。以艳侬方莲卿，以楞仙方寳琴，差似而犹未逮，向上者更无论矣。或以慧仙方倚云，则郑之配雅也。尚有有名者曰：绮春堂时小福，字琴香；春福堂郑秀兰，字素香，犹可相近。其次寳善堂陈芷衫，馥森堂陆竹卿，蕉雪堂王顺福，皆木强人也。又有春和堂刘倩云者，前数年颇有盛名。徐娘已老，无复风情，相对令人败兴，特不至如汤金兰之老丑耳。岫云堂弟子五，曰『五云』。春华堂弟子四，曰『四芷』。皆憨跳鄙倍，所谓顽童者是矣。凡平生未至都门者，一入春明门，但见『五云』、『四芷』辈，瑶环瑜珥，文袿绮襦，置之檀板金尊间，便以为是天下之佳丽。又见艳侬、楞仙，更托以为是骖鸾骑鹤，天上仙人，非世间所有。而不知『五云』、『四芷』，固不当一盼。卽艳侬、楞仙，上拟旧时名辈，风流亦远不逮也。人才日替，卽秉钧衡、建节钺者，往往有『一蟹不如一蟹』之讥。矧在区区主讴哉！【时小福当同治初国恤时，以清唱登场，有弦索无金鼓，揭帘一声，重垣属耳，遂负盛名。性又谐媚善合，久而巧龄妬之，至置药茗饮中，哑其喉。治之愈。俊至歌场，自携饮食，不啜杯水。巧龄乃教弟子余紫云，尽习小福所能之剧，欲以掩之。紫云名遂噪。岀师后，所居仍名胜春堂。啭喉发响，终不及小福之自然。予观巧龄之毒小福，乃知太行孟门，岂云险絶，人生世上，何在而非危机哉！郑秀兰年既长，遂创阜成都。性幽远，曲室中絮絮倾谈，絶似朋旧久离，一旦促膝。芷衫爱玩文墨，喜近雅人。竹卿最谐，俗名为『肉丸子』。近得一弟子周素芳，字绚秋，所谓永嘉之末，复闻正始之音，不知与卷中所许倚云、倚香何如？若予所见之宝珠、宝儿，尚非其匹。详见《羣芳续集》中。予撰《羣芳小集》，以顺福及弟湘云为逸品，固一人之私言。而此卷评论，似亦见其杜德机也。『五云』、『四芷』，小时鄙倍，诚如所讥。后来长成，亦惟度云、芷荪可为谈友耳。】

△或谓予：『此軰北产固不如南产。顾常至苏州，见歌者率凡猥无可爱，则何也？』予曰：『北人俊，病在生硬；南人婉，病在闇弱。必以南产置之北地，浚其性灵而振其骨采，则精神发越，不同奄奄无气者矣。倘以北产携入南中，导以和柔之词令，教以娴雅之举止，亦必远胜于苏州之庸庸者，在化南北之短，而集其长耳。且都中歌伶之教子弟，雅步媚行，绰有矩度。掉头掷眼，各具精神。虽雅俗不同，而一颦一笑，皆非苟作。故如『五云』、『四芷』，亦足以动人观听者，半系乎此。苏州则但知度曲而已，于语言笑貌，絶无修饰，故不能致人爱也。』【离乱二十载，都中南产几尽。惟时琴香、郑素香为吴人，张芷芳为皖人，尚应客，年皆近三十矣。】

△都中歌者之侍饮，稚子如骄子之戏于侧，长者如姬妾共谈衷曲，可以娱情而适意。外间歌者之侍饮，则如仆隶，兢兢焉恐失主人意，是有何乐哉？

△余谓曲子师今苏产既不可致，尝以燕产童子慧黠者，附海舶往苏州，就清音队学度曲。四五年后，不但曲调娴习，并动作声音亦改观。乃挈归，再教以扮演登场，使与吴娃无异。闻者心善之而不能从。再阅数年，南产终不可得。目前之知名者老去，恐传派益失其初。才皆下劣，而昆曲有腔无韵，亦成广陵散矣！

○补遗

陆金凤，字翼仙。所居曰桐华堂。【桐华堂后有任小凤者，色艺可望前人。潘侍郎与水芷絶后，乃赏之，不使见客。】

松龄，隶和春部。色艺压同軰，名噪一时。齿既长，颜色不衰。既蓄须谢去，司事者啖以重金，薙须复登场焉。殆五十余岁，评者以为人妖。

△都中菊部，曰『四喜』、曰『春台』、曰『三庆』、曰『和春』。四部虽齐名，和春独不为士大夫所与，衣冠公宴未有呼和春者。市井小夫乃乐观之。有友呼别部羣应，而特从和春招松龄来演《翠屏山》，余得寓目，妖冶诚无匹也。

旺儿，是茶寮中捧盘童子，貌白晳，心性儇巧，遂为好之者怂恿入鞠部。为花旦振动一时，趋之者如蚁附膻。余入都后，见其登场，黄腔最工，惟步武不中绳尺，盖小时未从师之故也。

△歌伶虽贱技，而品格不同。其为贤士大夫所亲近者，必皆能自爱好，不作谄容，不出亵语，其令人服媚，殆无形迹之可指。爱身如玉，尤如白鹤朱霞，不可卽也。别有一派，但以容貌为工，谑浪媟嬻，无所不至。且如柳种章台，任人攀折。此则我辈所恶，而流俗所深喜者。松龄、旺儿，固流俗所喜，似可置而不论，然皆絶顶聪明，超絶流辈，譬之婆罗辟门支果，虽落旁门，其精诣亦未可磨灭也。【都门二十年前，惟长庚、三胜、二奎以黄腔负重名。青衫旦、刀马旦往往年稍长，艺始长。近五六年，师以教其弟子，卽有喊黄腔，妆武旦，为异日包银地一变而为西皮，则秦声激越高哀怨盈耳，无雅俗趋之若骛，坐上客满，至不能容。『万方声一概，吾道欲何之』？吾有私叹！西讴中有十三旦者，登场如惊风蛱蝶，所扮演皆淫佚之剧。广庭属目，如陈秘戏。江河日下，遂至于此。】

《怀芳记》终

清代燕都梨园史料正编

侧帽余谭

（清）艺兰生 撰

●目录
《侧帽余谭》叙
侧帽余谭
《鸿雪轩纪艶四种》题词
　艺兰生以《纪艶四种》函索题词，各赋二絶句赠之

●《侧帽余谭》叙

夫炼京都之赋者，咸骋志乎繁华；删郑卫之诗者，尚采风于狂狡。是以乐府唱樱桃之曲，叛儿传杨絮之歌。燕入秦宫，锦袍铭夫旧宠；翰乘鄂渚，绣被挹其余音。莫不播诸篇章，抑且衍为稗说。吾友以四杰才名，就三征币聘。司马题桥之际，意气自豪；士龙入洛之年，声名藉甚。偶以退食余间，忽发游春雅兴。踏软红之土，犹是少年；披惨緑之衣，惯居末座。襟期自远，独携璧月登楼。垒块何消，时取金裘换酒。则有宜人婉娈，粉亸莲花；絶世聪明，香吟荳蔻。红笺一寸，迟来瑇瑁筵边；翠袖双垂，时值柘枝舞罢。闲倚东风之曲，燕语雕梁；偶游北部以归，马嘶金埒。固已手编芳谱，价长丰台矣。而乃季子上书，叹黑貂之徒敝；司勋乞郡，怅緑叶兮成阴。爰辞市骏之台，来作飞鳬之客。碧筒自劝，旧雨无多；红豆相思，春云如梦。谈挥麈尾，好趁月白风清；帽侧乌纱，真个金迷纸醉。推之乐坊善材，尽罗珊网；旗亭名胜，亦付瑶签。仿《酉阳杂爼》之编，踵《日下旧闻》之録，伸其雅愫，权当系树金铃；托诸寓言，卽是迷津寳筏。翳昔稽山修褉，壶觞成今昔之悲；邗水题襟，宾主兴去来之感。当良辰而共赏，慨胜事之不常。况乎花好月圆，芳痕易堕，珠温玉软，绮恨长盈。惟名士之风流，斯达观而放浪。笑看杭州，襟上酒有余香；顿教韦杜，城南春堪不老。仆自应甲科，预闻丁曲，未能遣此不忘。豪竹哀丝，何以为情，已是晓风残月。春深驿路，催归望帝之魂。夜半鲸声，敲醒春婆之梦。通观巨制，僭识弁言。深惭花管无灵，入梦久衰乎江令；所冀木天联武，观光重到夫皇州。

戊寅春仲铁笛生识于申江舟次

●侧帽余谭

杜门郄扫，悄焉寡欢。回忆匹马长安，六经寒暑。承平景象，窃幸躬逢。时与乡士大夫联襼游春，娱极视听，琴觚杂陈，履舄交错，致足乐也。倦飞知还，倐成陈迹。茶余酒后，意之所及，信手剳记，凡得若干条，颜曰《侧帽余谭》，不类厕者杂纪例也。岁月骎逝，今昔殊轨，悲夫！

强圉赤奋若橘冬苕溪艺兰生

都门酒肆，向推四大居。近年煤市桥头，新起泰丰楼。地甫三弓，室近十座，皆精雅有致。正厅尤胜，厅旁植竹数枝，颜其堂曰：『解虚心』。室中悬古画一、联一。置天然几上，供秘色瓷瓶一、镜一、垆，他物称是。旁室置博古厨，杯箸酒具及招友之简，悉贮其中。游春余兴，且住为佳。顾客常满，座非豫订不得焉。中有小楼甚湫隘，说者谓鄂君覆被处也。余情未之信。

戏园盛于大栅栏，栉比鳞次，博有十数。广厦甚旧，而无尠朽倾欹之形。各班数日一轮，不拘某园必演某班。三庆、四喜、春台三大班，为司坊所承值，亦于此轮演也。他若肉市之广和楼，间亦值之。至东西城内之景泰、泰华诸园，则单演杂耍。间有自宣南来者，皆山陜小班，脚色既蠢，砌末尤劣，不足登大雅之堂。

时下盛尚黄腔。黄腔起于湖北黄冈县，词意俚鄙，皆若辈随口诌成。不经文人笔墨，宜无当于大雅。其中亦具音节，使改窜稍顺，则歌者转觉聱牙。然亦有以调旧厌闻，新易一二句，便觉铿锵动听，但此非老协律不办。

