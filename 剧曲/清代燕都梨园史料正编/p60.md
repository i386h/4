<!-- { "loadSidebar": true } -->
忆初逢，半遮团扇，画阑携手私语。秋深多少相思恨，都上病时眉妩。留不住，化一缕游丝便逐歌尘去。柔情漫诉，算人面当年，衣香竟日，此事总轻负。羣芳谱，姹紫嫣红几许？只今风月长聚。独怜啼宇催春色，惆怅落花无主。君记取，借翠管、鸾笺替写伤心句。招魂是处，但院落莓苔，墙阴薜茘，徒倚碧云暮。【调寄〔摸鱼儿〕】


●明僮续録

春龢刘庆褤，字倩云，皖人。师为梅巧玲，负时名，授徒众，而倩其称首。所演唯《舟配》《游湖》数剧，雅非所好，故登场絶少。而人亦不以此少之。习篆书、工铁笔，遒润有法，似具宿慧者。貌清扬婉娈，秀色可餐。如处子，如冰雪，爱好天然，纯以韵胜。东家之矉，徒取病耳。性和易，无疾言遽色。与人游，不以喜愠区厚薄。而孰贤孰否，恒心识之。夫风尘物色，巨眼实难。倩尚弱龄，涉世也浅。乃能称物平施，明辨以晳。谓之未尝学问，可乎？吾爱之，重之。青出蓝，蓝谢青，古也有之，而何异于巧玲。

巧玲者，字蕙仙，景龢主人也。齿加长与倩比肩者，皆其后辈。色艺不具论，论其轶事。蕙与某公善，居久之，某公得监司，贫无以治装，蕙贷以资，且不责劵。某公强予之。囊橐既具，未成行而某公殁。会吊日，甫辨色，蕙遽至，人谓为索逋来也，相愕眙。蕙入帏哭且拜，探怀出劵就烛焚之，大恸去。今之古人哉，乃于伶也一遇之。嘻，异矣！

怡云王彩琳，字绚云，淮阴人。孤芳自挺，目无下尘，于侪辈中有鹤立鸡羣之概。而柔情艳思，时于氍毹一露之。其演《醉归》《独占》诸剧，粉亸香酣，寗仅卖油郎心醉欲死也。含茹冷隽，町畦独辟。虽朝夕所与游，淡然恝然，不少假借，似不苟为妩媚者。脂韦之俗，匿其性情，尚虚车以逢世者多矣。吾不知绚所操术，其真洁清自好者欤，抑亦矫饰售欺者欤？

丽华沈全珍，字芷秋，吴人。玉立亭亭，擅硕人其颀之胜。演《游园惊梦》《鹊桥密誓》等剧，体闲仪静，缠绵尽情。每登场，恒芷侬偶，璧合珠联，奚啻碧桃花下神仙侣也。强多力，擅拳勇，举碌碡如弄丸。距跃曲踊，视短垣犹户阈焉，然不以豪气伤其艳。时论谓与『二云』同工异曲，一时鼎足，嗣响其难，知言哉。

棣华万希濂，字芷侬，吴人。秀骨天成，意态闲适。貌骚人墨士，惟妙惟肖，性相近也，吐属温雅，无叫嚣之习。善奕、工书，孜孜不倦。笔意似赵吴兴，秀媚可喜。十余年来，诸名伶唯莲芬工行楷，以能书著称。芷侬晚出，书名几与之埒，可谓能自立者。

畹春郑秀兰，字素香，吴人。神清骨秀，顾影无俦，以演剧雄于时。娴丝竹琵琶，尤胜捉弦运指，有雨洒芭蕉之韵。雅自矜重，羞作数钱姹女；态径行直，遂倜傥不覊。顾用情则独挚，与某君善，时济其乏。逼岁阑，某君妙手空空，深虑无以酬素也。素微闻迫见之，多方慰其意。会有饷以巨金者，卽转纳某怀，俾卒岁。吁！世不乏风义自高者。居恒诩诩，视朱家郭解，未足多寻，諈诿及之，则瞠目结舌，谢不遑矣。若素也，其未奉教于君子乎？

绮春时小福，字琴香，吴人。瓌姿靡丽，神采飞扬。当其被袆，翟尚琼英，细步登场，俨然华贵，盖醲粹胜也。善谈噱，觥筹交错时，舌本澜翻，辄倾四座。所谓人皆劫刧，我独有余。尤善昵就人，故乐道者众。与素香齐名，今则骎驾其上。芝兰空谷，曷若桃李漫山。斯世悠悠，宁唯是耶？噫！

联星沈振基，字燕香，吴人寳珠之子也，故又曰小寳。性聪警，善解人意。眉目娟秀，俊爽不羣。口素吃，期期艾艾，拙于言辞，唯度曲则应弦赴节，圆转如珠，致足异也。初寳珠以色艺擅盛名，早殁。燕时仅七龄耳。洎舞勺乃从执钥，后慧中秀外，绰有父风，尝演《双官诰》，至童牙孤露处，辄声泪俱下，盖中心是悼、随感而生。观者咸叹异之。夫误读金根，贻笑千古。燕少失怙，鲜辟咡之教。毁龀且后于诸郎，乃能负荷析薪，颉颃名辈，其视胥原皂隶、景升豚犬何如也？诗云。『无忝尔所生。』燕香有焉！

春华陈润官，字芷衫，皖人。丱角登场，卽有声。菊部人见其括发丫叉，环而覆额，遂以『小辫』名之，沿至今未改。明眸皓齿，真香粉孩儿也。喜技击，所演多长剑大戟。英姿飒爽，振采欲飞，一洗粉腻脂柔之态。英雄儿女，傥其人欤。

桐华任小凤，字仪仙，邗江人。娭光眇视，蛾眉自然，躁释矜平，不同浮□。值佐樽爼，则渊乎有思，意态恬适。凤兮凤兮，诗所谓『静女其姝』者欤。而人或以寡言笑少之。

景莲汪小庆，字曼仙，皖人。盼睐生姿，具百万回眸之致。溺于饮，醉后酡颜乜视，憨益甚焉。不矜情饰貌，乱头粗服而不损其媚。詶对落落，唯意所适，犹近于率真者。

春华张蓉官，字芷芳，皖人。貌仅中人，而以趫捷着。演《卖艺》，兔起鹘落，渐近自然。信乎，承蜩桔槔，非寓言也。支公谓：『贫道赏其神骏』。余于芷芳亦云。同时有艳侬者，善演《连厢》，艺亦相匹。艳，李姓，德华名，燕产也。肌不甚丰，而圆姿替月。自昆寳歾后，《连厢》一剧几如广陵散矣。艳实继之。周中规，折中矩，俯仰进退，尽得风流。如失伯英章草，见右军书，顿还旧观也，巧夫！

饮和锺凤龄，字雁秋，吴人。少孤，唯母在。髫年入都，为醇和弟子。及长，蛾眉瓠齿，婉丽中别饶神韵。盖春龢流亚也。生有至性，白云亲舍，时切所怀。脱籍后甫定居，亟丐人辇其母。而吴下频年兵燹，人多流亡，其母踪迹不可知。屡以书往，不得一报，乃奋然为寻亲计。人以其隳成业也，咸劝阻之。秋则曰：『吾之不惮征缮，为将母地也。今不得母耗，何恋此贱业哉！』尽货其所有，不再谋而行。嗟乎！但有远志，无复当归，豪杰之士且侈言之矣。秋也一雏伶，乃能动于属毛离里之思，无所回惑，郄顾率性以行其志，是不大可风乎？余恐其阅时久而湮没也，附书之以殿于后云。

《明僮续録》终


●《明僮续録》跋

《明僮小録》为丙辰南旋所作。吾友殿春生见而韪之，促命手民，尘事胶扰，未之及也。今岁展觐来都，则吾友方观政爽鸠，晨夕过从，互探陈话。稔録中人，多牢落不偶，为怅惘者久之。深憾表章之不蚤也。夫崔护一呼，桃花复活；而樊川再至，緑叶空存。我之数奇耶？人之薄命耶？伤已！乃吾友复勒为《续録》一编，将并鄙作登之梨枣。余卒读一过，质而不俚，文而不缛。踵事增华，余之作，覆瓿可也，续云乎哉？然有是续，而余所録若而人并赖以传，岂唯余之私幸耶？用覼缕书之以志余迁延之过。而吾友实为余补过如此云。时在同治柔兆摄提格阳月下澣，余不钓徒跋。


●《明僮合録》跋

《明僮合録》者，余不钓徒及殿春生之所著也。燕市征歌，忽入周郎之顾；中流搴芷，偏知越客之心。是以车子引声，謇姐惭其余弄；襄成揄袂，卫姬输其可怜。固已顽艳均思、婵娟可玩矣。况复秋风红豆，伤心独活之名；江水青枫，远道当归之寄。但令捉尘，卽是清流；妙解挥毫，居然名士。若斯之类，尤有取焉。嗟乎，芙蕖之生下泽，自振芳馨；鹦鹉之在雕笼，顾怜文采。夫其植根擢秀，殊智异心，存乎其人，实惟作者两君。于是悟浮欢之易尽，稔慧业之可传。殚厥瑶思，证兹纨质。仙人芍药，重编本事之诗；乐府樱桃，会补小名之録。丁卯且月，碧里生跋于宣南水心云意之轩。


《清代燕都梨园史料正编 增补菊部羣英》

（清）麋月楼主（谭献） 撰



●目录
次溪先生大鉴
次溪仁世兄左右
《增补菊部羣英》题词
增补菊部羣英
　五长三絶，领裒羣芳者为上品。
　风韵雅远，秀骨天成者为逸品。
　自然倩盼，光艳照人者为丽品。
　艺事精妙，登场独步者为能品。
　风情恬雅，举止安祥者为妙品。
《增补菊部羣英》跋


●次溪先生大鉴：

手书敬悉。前读《晨报》上大文，知有梨园史料之辑，甚为钦佩。关于《羣芳小集》一书，略有所知。曾拟奉闻，因未知住址，以致延阁。此书弟有一册，其续集亦刻在内。麋月楼主，卽谭复堂【献】。作序者眉子，卽王眉叔【诒寿】。序及词，均见《笙月词》卷四中。续集有甲戌【同治十三】兰当跋。兰当卽陶子慎【方琦】。唯《汉孳室文钞》中似未收耳。尊着出版，极想附骥写一小序。唯因对于戏曲茫无所知，未能如愿，尚祈鉴察为幸。专此奉复。顺颂

大安

十月卄三日周作人启


●次溪仁世兄左右：

得书读悉。星樵遗韵，成一絶尘览。见示事太侔书一纸，并缀一行缴还。近日腰部不支，苦甚。笔墨事乃真不堪也。伶史材料，敝处亦无甚珍材。惟屑闻可记者，亦可资谈助。俟腰少健，记出可奉闻耳。本庵、水月庵无考，容代访之。

华顿首

【姚茫父】

长庚以前伶史，多是昆部中人。故今梨园前辈，仅及长庚而止。以前又别为一段也。此当北阜郭下搜之，如王紫稼例。


●《增补菊部羣英》题词

