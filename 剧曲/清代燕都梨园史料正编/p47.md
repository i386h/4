<!-- { "loadSidebar": true } -->
桐仙以丁酉首夏为花君，乞立传。一时诸郎咸愿得厕名《看花记》中，争请余顾曲，乞品骘色艺，冀得一言为重。招邀者踵武相接也。于时传写『看花记』者，几有洛阳纸贵之叹。余笑曰：『陈寿乞米，许报佳传。此事乃容请托，不几如魏伯起秽史乎？』秋六夕，修秋褉尺五庄，略与同人商榷体制。秋试期近，未几难作，遂尔阁笔。重九前一日，余就逮。既下吏，从诏狱中谒椒山先生祠，摩挲手植榆树，因用顾梁汾寄吴汉槎《宁古塔》〔贺新郎〕韵，填词二调。寒冬短晷，拥炉谋醉。醉则歌呜呜。乃命笔为《看花后记》。于是时，提牢主事桂林胡小初【元博】，随园外孙也。简斋先生与先光禄为戊巳同年生，故以年家子见。相得甚欢。戊戌元夕以《咏萍》〔高阳台〕慢词索和，且以録，别为依韵谱之。曰：『梦渐随云，春都成水，飘零别换心情。如此浮名，可知悔煞寻春。杨花谁说情根薄，尽缠绵，未放愁醒。肯贪看，五万春华，误了浮生。衍波笺写回波曲，只约凭风片，护倩云根。似叶青衫，笛中怕听霖铃。遥怜花韵楼前柳，漾春波，竹水三分。忒匆匆，秋影依依，又换芦汀。』百花生日，荷戈就道。道中无事，篝灯对酒，复取草稿增删移改，命之曰《丁年玉笋志》。凡得传十二篇，其中如金麟、小秀兰，则先已有传。前略今详。吕子明所谓『士别三日，便当刮目相待。』吾知之不蚤，所以旌吾过也。翠香、福龄、爱龄，则直取本传移入。盖其年辈皆与后记中人相等，从其类也。人才不择地而生，岁时代谢，光景常新。跗鄂相衔，华实并茂。吾曩恨不及见乾隆、嘉庆间人，今所见后来诸郎，婉兮娈兮，总角丱者，未几突而弁。将来子子孙孙，继继承承，勿替引之，和凝范质，衣钵相传，吾知其方兴而未艾也。谢太傅有言：佳子弟正如芝兰玉树，欲使其生于庭阶耳。昔谓此中人不过五年为一世，吾居京师裁七八年，已及见其三世矣。因润色録之，都为一卷。

道光二十有二年，太岁壬寅，春三月三日，辰溪戍卒，嘉应杨懋建【掌生】自叙于茧云精舍之仰屋。


戊戌夏到巴陵住八十日，与徐三穉青定交。临别为我画《茧云精舍图》，且为之记。洋洋洒洒数百言，相属望，意良厚。余亦书画中隙地，曰：『此掌生梦境也。蚕吐丝作茧，龙嘘气成云，所凭依乃所自为也，其缠绵亦其自取也。荷戈南戍，先写此图，留待他年筑室以实之。』秋九月，既到戍所，自署大门曰：『圣代卽今多雨露，谪居犹得住蓬莱。』又一联曰：『仰屋著书，我用我法；杜门却扫，吾爱吾庐。』既而交刘大晓亭【家，光】辰溪佳士也。见穉青画，将为我更作。久未命笔。己亥冬夜，酒醒兴到，起援笔疾成之。为《四时图》。凡四，亦为之记。洋洋洒洒数百言，相属望，意良厚，如穉青也。不佞生平，良朋密友爱我者，既多且挚。每念知己，能不酸辛？因书《玉笋志》附志于此，庶知阿掌为天下有情人也。


秀芸【或作筠】，殷姓，字竹君，小名金寳。苏州人。从桐仙兄冬友入都，居光裕堂，学昆山调小生曲廿余出。丁酉三月始登台，人未之奇也。面目性情，大似小霞，俊爽超脱。余一见许为隽品。是日演《红楼梦 栊翠庵折梅》，为寳玉。固未足尽其所长。是时桐仙方张灯开宴，乞为花君补传，附入《看花记》中。羣弟子咸侍，尊壶面鼻，各奏尔能。桐仙又与小桐合作黄荃徐熙派兰竹盆石小幅，酬余曰：『此郑荣润笔金钱花也。』诸郎环立如玉笋。观者乃真朗朗如玉山上行，目不给赏，心为之醉。谢康乐所言『良辰美景，赏心乐事』，竟可兼而有之。后来之秀，辄私相计曰：经平子未几，如许子将兄弟，在汝南商度月旦评。时人物之延颈跂足，待品题者，心怦怦也。余独心许秀芸，为入目第一人。数数为小霞言之，颇不以吾言为河汉。秋八月，小霞既移居石头胡同内之羊毛胡同，秀芸乃定归咏霓堂。余力赞之，且为屏当部署一切，事乃得就。以重九前二日，入门称弟子。是时余以顺天科场事被逮，秋曹凖牒摄对簿停案以待，特以此事勾留二日。既蒇事，乃自诣吏。亦可谓痴如王济者矣。近日昆腔歌喉，盛推绮人、听香二人。绮人声大，然枯而不润；听香声高，然激而不和。以之起衰振靡则可，至于声音之道，则慨乎其未之有闻也。竹君发声，遒亮爽脆，而又圆润清和，累累如贯珠。所谓八音克谐，无相夺伦，惟斯人足以当之。虽前辈中冠卿、鸾仙不能过也。此中人有场上、场下之别。往往声容兼擅，而酬应非所娴习。虽金麟犹不能免纪渻木鸡之诮。夫高文典册用相如，驰书羽檄用枚皋。陆士衡所谓离之则双美，合之则两伤。每念与人不求备之言，輙不禁今日捉将官里去之叹。二难具、四美备者，能有几人？若竹君者庶几兼之矣。戊戌百花生日，余荷戈南戍。竹君随小霞设饯梦侠情禅室。别后每寄声殷殷讯平安。顾近日得小霞书，述竹君近状，乃几有阳春白雪、曲高和寡之憾。岂知希我贵耶？冯唐有言：先帝好文，而臣好武；陛下好少，而臣又老。李广第一，数奇不侯。俯仰身世，能不慨然。然咏霓堂巳入四喜部，从此四喜部当增声价矣。跂予望之。【春台部，寓陕西巷延陵光裕堂。转入四喜部，寓石头胡同内羊毛胡同咏霓堂。】

△秀芸在羣芳中，异品也。初命之曰『緑牡丹』，继思明崇祯朝有作《緑牡丹》传奇以刺复社中人者，嫌其非佳名，乃更命之曰『緑蕚梅』。当日上界仙人蕚緑华，降羊权家，留赠白玉条脱而去。天仙化人，游戏神通，目无下尘，故应尔尔。秀芸在光裕堂不得于桐仙之妻，乃出之。桐仙意，固未忍遽舍也。初归咏霓堂，余实为盟主。甫入门，小霞笑谓余：『君于此子，犹子也。曩君颇眷雨初，今名秀芸，为秀芸字之曰「晴初」可乎？』在坐者咸相视而笑。秀芸或作秀筠，字竹君，从其朔也。然桐仙门下花君，诸郎名辈行皆以小相为主字，并以从艹呼龙，耕烟种瑶草。如此妙卉，夫岂易得。余乃定书作秀芸。秀芸事事肖小霞，而歌喉高过其师远甚。荀卿有言：『青出于蓝』，『冰寒于水』，正所谓当让此子出一头地，不止沆瀣一气而已。毛初晴作教歌头，罗三行序曰：『罗三非歌人，乞毛生为作歌。庶人知罗三苦沈沦也。』故其诗援元、白例，按度刌节，颇为疏记，后有作者，犹可寻绎。此天下第一有心人也。唐太宗文皇帝为元奘法师制《圣教序》曰：『松风水月，未足比其清华；仙露明珠，讵能方其朗润。』善哉，可为妙于形容。然余所品题秀芸，闻吾言者，固疑信半焉。此中人语，固云不足为外人道也。


翠香，陆姓，字玉仙。吴儿之极媚者也。隋炀帝目司花女袁寳儿曰憨态可掬，是儿彷佛过之。如春烟笼芍药，秋水浸芙蓉，未是絶艶，要足令人心醉。目有曼光，双瞳翦水，执板当席，顾盼撩人。演《占花魁 醉归 独占》《雷峰塔 水斗 断桥》，及《荡湖船》小曲，无不以憨入妙。许太常留溪师尝言：『若辈中人，往往十指如悬槌，一握为笑，令人索然意尽。惟翠香面目如曼陀罗，指掌如兜罗绵玉笋，班中可称第一手。』吾师雅人深致，有此絶妙品题。每念斯言，辄令人不忘相逢把臂时风趣。古乐府所谓『栏干十二曲，垂手人如玉。』又想见王夷甫执玉柄尘尾，与手同色，倾倒时流也。若置之梨香院女乐中，当是芳官品格。在羣芳中当命之曰『胡蝶花』，卽凤仙也。《本草纲目》谓之『急性子』。子熟时，有触卽握拳露爪。此儿性格似之。余尝榜其居室曰『翠海香天』，楹联曰『翠褏竹边怜小玉，香词茶后谱中仙。』榜额余自书，楹帖则蒋叔起所书也。当传经堂多寳病革时，玉仙代为演《金雀记 乔醋》，与小霞为偶。憨中流慧，尤觉可儿。惜无几时，卽以才寳易之，此调不复弹矣。《西游记》女儿国王娇痴之态，尤为擅场。日新堂昔演此剧者，曰全龄，所谓『铜丝扭就国王头』者是也。一二年间为其师赚四五万金。在春台十子中，曰『黄带子』。玉仙近日有『少爷』之号，亦谓其任性自恣也。殷釆芝门下，惯育趾高气扬之人，真不可解。又有寳龄，久已不蹈歌场，亦不甚见客，侍釆芝起居饮食。入夜则一灯相对，喁喁申旦。闻当年色艺亦是可观，今则反舌无声矣。日升堂三元之弟，曰三福，为女儿国相。意趣未能流动，而进止徘徊，眄睐自怜，亦后辈中可造就者。【春台部，翠香、全龄、寳龄俱寓朱家胡同日新堂，殷三福寓东皮条营日新堂。】


金麟，字绮人。春台部胡小云弟子也。小云为桐仙之师。金麟既出名门，意态皆能不失大家风范。绰约秾郁，自然可亲。儗之南州香草，当在夜合、含笑之间。又如黄梅花，虽未是清品，要其风味，正自醲厚。丙申暮春，在燕喜堂肩随桐仙执壶。于时光裕堂中，翠霞、秀莲皆捧觞随行，以次进酒。绮人乃如鹤立鸡羣，置之诸郎中，固应翘然独秀。余初撰《看花记》，在丙申夏五，叙金麟者止如此。越一岁，则金麟己声名洋溢。走马帝城者，几不欲作第二人位置矣。南海颜佩秋，以书抵余曰：『金麟歌喉独出冠时，作者何以记不及此，得无遗憾耶？』余笑而谢。既而见其演《絮阁》《赐珠》二出，乃信名下固无虚士。近日雏莺乳燕，呢喃学语，细声窈杳，裁如游丝，气息仅属，几似龙宾十二，回翔应对时，三弦不敢促柱。凄凄咽咽，惟闻笛笙声。虽有师旷之聪，不能辨其五音六律。周郎顾曲，但唤奈何而已。绮人出为『狮子吼』，证声闻果，高视阔步。踔厉发扬，其意气固已足以陵铄一世。及其发声，遂乃如项王，喑呜叱咤，千人皆废，真可充满天地，俯视余子，声呜呜如泣、如诉、如怨、如慕，乃与蜩抱枝，螀伏砌，不可同年而语矣。同日又得观其师小云演《费宫人刺虎》。作家举止，固自不凡。是日适遇各庄分包，故茶楼杂剧，春泉堂师徒独占三出，几与堂会指名奏伎者同。【春台部，寓虎坊桥口内，五道头前春泉堂胡。】


