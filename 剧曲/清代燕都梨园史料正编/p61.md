<!-- { "loadSidebar": true } -->
无双妙品，人疑玉树之花；第一情天，春满金台之柳。红毺贴地，串串珠歌；蓝帊当筵，娥娥粉笑。固已咏仙童于岭上，无烦夸赵女于楼头矣。加以生小聪明，心原藕比，随身宛转，骨是花栽。银鹦之绮舌偏调，翠凤之香笺解答。緑蛮窄袖，三年藏豆蔲之词；碧晕纤眉，隔坐送芙蓉之语。爱风流之小史，洵婉娈之宜人。则有凤城仙客、燕市寓公，来从西子之湖，解作东风之主。于是分曹贳酒，排日邀欢。乌巾屡侧，人来拓枝之台；金络频嘶，马识樱桃之巷。梅花笛里，红豆含情；莲子杯前，黄河赌唱。朝呼莺而夕呼燕，卿怜我而我怜卿。厥有记事之篇，遂续燕兰之谱。麝霏寳墨，题遍春风；玉界乌丝，镌来小字。瑶馆之丰姿如画，琼枝之品藻都真。花月平章，亦参狐笔芳兰，声价倍长龙门者矣。仆干萤自守，缩马不前。自爇戒香，已断摩登之梦；何来绮障，别生兜率之天。想花底之灵狸，对卷中之么凤。珊珊欲出，絮絮安禁？三叠红牙，不是莺啼之序；几时青眼，来寻蝶路之春。词曰：『樱桃窗下，展瑶编一读。■〈敕〉■〈敕〉飞红满吟屋。尽如花年纪，似燕身材，都写入、小字乌阑诗幅。凤城杨柳，暗粉约脂期，懒听春风杜娘曲。娇月照幽坊，帘影灯痕，想吹罢一双笙玉。把绮瘦罗肥细评量，问修到梅花几生香福？春寒料峭，是落英时候，客里闲情镇迤逗。柰花边金犊，柳下银骢，早又是惜别啼痕盈袖。临岐珍重话，如此销魂，愁病书生怎禁受？无处觅平原，买得香丝，算只有粉郎堪绣。又手擘檀笺赋新诗，似画出玲珑东风红豆。翩翩惊蝶，正江南烟柳依约，筝堂羽衣奏。记银罗索扇，红烛题诗，曾密语六曲，画鹅屏后。鬓丝今老矣。绮梦依依，撩破禅心十年久。把卷更沈吟，才调如君，料姓氏尚提香口。且细擪钿箫为君歌，须识我三生，红衫昙首。』

辛未六月山阴王诒寿眉子。


一醉长安卖酒家，东西劳燕话天涯。团团舞扇空明月，楚楚铢衣■〈木枝〉绮霞。道远冯谁寄芳芷，朝寒犹自惜春华。年来法曲飘零尽，珍重人间谱琵琶。

河阳生题辞


●增补菊部羣英

麋月楼主撰


上品三人。
逸品先声二人。
丽品先声四人，继起六人。
能品先声四人，继起四人。
妙品先声四人，继起三人。


○五长三絶，领裒羣芳者为上品。

岫云主人徐小香，字蝶仙。

紫阳主人朱莲芬，字水芝。

景龢主人梅巧玲，字慧仙。

蝶仙如锦城弦管，汉官威仪。

水芝如缑岭吹笙，湘灵鼓瑟。

慧仙如香熏百合，霞吐九光。

蓟树迟回阅古春，廿年前见玉精神。未须白发谈天宝，曾见名场几辈人。

斜阳芳树最相思，憔悴芙蓉江上枝。献赋卽今犹被放，人生难得杜门时。

故人天末去匆匆，留与当筵唱恼公。歌板酒旗无恙在，水晶帘外晚霞红。


○风韵雅远，秀骨天成者为逸品。

先声：

蕉雪主人王顺福，字佩仙。

景龢王湘云，字湘云。

继起有待。

佩仙如光风转兰，流云吐月。

湘云如仙人张乐，名士渡江。

朱霞写影覆春流，几叠青山几叠愁。十万莺花都草草，独携璧月一登楼。

花雨旋教五色飞，香车过处锦成围。天风重展霓裳舞，劳我宫墙擫笛归。


○自然倩盼，光艳照人者为丽品。

先声：

绮春主人时小福，字琴香。

闻憙主人曹小福寿，字韵仙。

嘉颕主人李德华，字艶侬。

醇和沈凤林，字镜秋。

继起：

春复诸桂枝，字秋芬。

春华范芷湘，小字蕊官。

馥森邹琴舫，字韵桐。

丹林李玉祥，字佩秋。

景龢余紫云，字紫云。

联星陆素兰，字静芳。

琴香如碧树晓莺，红楼晴雪。

韵仙如杂花生树，飞鸟依人。

艶侬如香散檀云，光圆寳月。

镜秋如粉图锦蝶，丝绣文鸳。

秋芬如天女散花，山鸡舞镜。

芷湘如緑芙照水，红药当阶。

韵桐如越酒甘辛，唐花繁丽。

佩秋如金尊泛滟，琪树婵嫣。

紫云如夜帐调筝，春灯翦彩。

静芳如凤雏仙羽，莺友春声。

吴宫入抱玉成烟，留醉青春绛树前。珍重名花如茧栗，丰台风月又今年。

百罚深杯醉不辞，亭长亭短柳如丝。风神约略同张绪，只恐飞花有别离。

犀辟尘埃玉辟寒，玲珑帘子曲阑干。璚花自是无双种，人在蕃厘观里看。

凤兮五色自成文，化作瑶姬日暮云。无那神光离合处，变歌一曲是欢闻。

流盼花前尽一觞，长圆不定晓珠光。从渠禅鬓维摩榻，不染天花亦染香。

如絮歌云不动尘，溶溶初日屋梁新。愿参十地童真果，一现人间小史身。

晴烟花韵曲阑初，风定帘栊画不如。豆蔲春心通宛转，盈盈年纪十三余。

银河西畔听吹笙，解唱云璈第几声？絶似成蹊桃李下，最多情处是无情。

镂檀散麝作楼台，玉蕊临风细细开。枨触闲愁如水起，笛家重唱紫云回。

倚遍云和曲调稀，碧桃天上自芳菲。汉宫旧事谁重省，细唾新裁碧画衣。


○艺事精妙，登场独步者为能品。

先声：

藴华主人张芷芳。

联星少主人沈寳儿，字燕香。

玉树主人王小玉，字荆仙。

景春陆小芬，字薇仙。

继起：

岫云董度云，字桂秋。

春华顾芷荪，字小侬。

景龢张瑞云，字瑞云。

闻德王桂官，字楞仙。

芷芳如木难流辉，水沈散馥。

荆仙如刘生寳马，公瑾醇醪。

燕香如元圃仙人，乌衣公子。

薇仙如汉宫杨柳，秋水芙蓉。

桂秋如子夜清歌，寳儿憨态。

小侬如林禽学习，神骏就覊。

瑞云如怨女出闺，名花绕砌。

楞仙如芳洲杜若，曲院蔷薇。

细腻风光得未曾，氍毹奏技复精能。酒边剑术从卿论，箧里先看黑卫腾。

倡条冶叶为卿芟，意气当筵自不凡。畅好章台春走马，珊瑚鞭子杏黄衫。

翩翩白祫世无双，沦落歌场宜肎降。宫体文章江令在，人间花月满春江。

清词不负《牡丹亭》，翠翦春衣觉有情。庭院无人鸣鸟歇，丁香花下坐调笙。

酒边款语每深深，韵向朱弦指外寻。风月昭阳防姊妒，一吟宫怨待知音。

爽气西山看拄笏，豪情北海共衔杯。杨枝宛转风前舞，合向灵和殿里栽。

垂杨省识玉人家，卷幕春烟曲曲遮。如怨瑶阶风露冷，海棠合是女儿花。

评跋琼芽作牡丹，春深着意斗轻寒。最难调护花情性，只合楼台远处看。


○风情恬雅，举止安祥者为妙品。

先声：

春馥主人郑素香，字秀兰。

丽华主人沈全珍，字芷秋。

寳善主人陈芷衫，字紫珊。

春和主人刘庆褤，字倩云。

继起：

岫云徐如云，字蓉秋。

诒德孔元福，字莲卿。

春华张福官，字芷荃。

秀兰如红冰化泪，碧唾成花。

芷秋如海上明珠，城隅静女。

芷衫如解佩皋湘，停琴海上。

倩云如江心寳镜，句漏丹砂。

蓉秋如花花相对，燕燕于飞。

莲卿如桃李无言，筝琶有韵。

芷荃如余霞成绮，谏果回甘。

娭光曼睩何缠绵，压倒尘世千婵娟。《金缕衣》曲那堪听，怕有镜中人见怜。

谁遣真灵下碧霄，步虚声度海山遥。紫房幽咽清歌起，愿得余年谥洞箫。

笼罩当筵几许人？六朝裙屐出风尘。如卿位置原奇絶，名士倾城合一身。

约素能教下蔡迷，银筝曲调是乌栖。刘郎婉娈游仙侣，试向天台觅旧题。

欢踪来去似惊鸿，背烛微酡酒一盅。三五韶华人似玉，香名闻已冠明僮。

珠冠玉佩炫新妆，林雨苹婆别有香。障面却宜圑扇举，酴醾红衬薄罗裳。

澹烟疏雨掩轻屏，敛袖花间太瘦生。消受卷帘通一笑，洗头时节最倾城。

《增补菊部羣英》终


●《增补菊部羣英》跋

