<!-- { "loadSidebar": true } -->
福龄，钱姓，字绮人。眉仙同怀弟。近日推大有堂桂云为嵩祝部首座，实非绮人比也。绮人娟娟少好，顾影徘徊，嫣然媚絶，而无姚冶之态，可谓『静女其姝』。买姬扣扣，寄辟疆小札，用江文通『见红兰之受露』语，大为称赏。坐对绮人，令人殊有光风转蕙泛崇兰之想。自韵香去后，一枝翘秀，实难其选。绮人乃如隔水桃花，自然明媚。柳阴竹外，人面春风，寻春裙屐，不觉成蹊矣。眉仙在四喜部虽擅一时名，而居恒对影，郁伊善感，日念绮人不去怀。虽同在花天月地中，固不能对床欢语。每见客，必探绮人近状。有过观音寺前者，必寄声问讯。割一味之甘，赌五纹之佩。至情至性，感动旁人。呜呼，读棠棣之诗，孝弟之心可以油然生矣。其同师者，曰遐龄，字绮仙。如金在矿，如银在铅。光辉犹未发，越然婉约安详，无浮嚣习气。小子有造，与绮人共居。熏而善良，固应尔尔。其北则鸿喜堂在焉，翠霞所居也。同居者，曰翠云。以青友故，过客亦熏沐而登之，然未免有续貂之诮矣。【嵩祝部，寓燕家胡同福升堂。】


巧龄，字秋仙。与绮人为同门生。绮人为眉仙同怀弟，余推为嵩祝近年第一人。而秋仙盛时，余未之识也。平湖韩四季卿，属友人作题壁图小影，其旁捧砚者为秋仙。明秀艳冶，殆无其匹。虽当年青友、韵秋不足过。丁酉初秋六夕【唐人皆以六夕乞巧】，修秋褉，集右安门外尺五庄。《看花记》中人，来会者十有七人。季卿出图索题。见者咸谓『影里画中，呼之欲出』。蒋叔起为同人署观款毕，余屏坐水亭，悄然凝思。小霞携绮人继至，言秋仙未南归时事，娓娓不休。于时嘉树选荫，新荷媵香，枨触于怀，不能自已。书二絶句云：『桐阴如水梦如烟，又向情天证四禅。对此玲珑一片石，自怜心事得秋先。』『画中声影梦中游，悔煞匆匆唱石州。我是中年桓子野，近来无赖渐知秋。』嗟夫！我生也晚，贺老、龟年，皆不及见。乃春明门内，亦复咫尺天涯。隔花人远，中心藏之，而又交臂失之。仅仅从画图省识。珠勒珊鞭，匆匆九陌。回首前尘，能无恨恨！昔人谓三生石上，无一笑缘。随园老人生平最信佛氏因缘之说，纪文达公笔纪杂说议论亦复相同。吾今于秋仙亦云然矣。书此毕，怃然阁笔。【嵩祝部，寓燕家胡同福升堂。】


翠翎，王姓，字雨初。扬州人。冠卿弟子也。风骨未骞，而宛转如意。赵秋谷《海沤小谱》中所称『飞鸟依人』，大动人可怜色。是儿意态，近之如山茶花，秾而不俗。大家儿女固应尔尔。此蘅芜院中黄莺儿也。演《茶叙》《观花》二出，俱有可观。尝尊前捧砚，乞留题。为署居室曰『听春楼』，楹帖曰『半榻茶禅圆梦夜，一帘花气酿愁天』。仆本恨人，强为排遣。飞鸿踏雪，动留爪痕。醇酒美人，前尘影事。曲尘如海，緑叶易阴。他日杜牧寻春，又添一番惆怅矣。【三庆部，寓李铁拐斜街荥阳丰玉堂。】


玉笙，字芝香。嵩祝部佳小生也。幼年亦裹头唱《荡湖船》。今年三十而色艺不少衰。其师王天喜絶钟爱之，欲以为子，故至今尚居槐荫堂。玉磬，字瑶仙。初与双庆同在玉庆堂，师吕胖子。后乃归槐荫堂。出师后，自居青莲堂。与槐荫堂望衡对宇，晨夕过从，如一家然。其妻，故王天喜所抚和春部胖松林女也。故瑶仙在和春部。和春故少佳品，惟玉磬、素香，差强人意耳。余识芝香已在弱冠后，举止安雅，无少年佻达习气。丰容阔步，亦殊似富家儿郎。吾尝谓：此中人他日福泽，当以小云为第一。若芝香者，亦庶几焉。大有堂桂云在嵩祝近日颇有名。然以视芝香，未免小巫见大巫矣。淘之汰之，岂盛难为继耶？即以貌取，亦殊觉儗非其伦也。【玉笙在嵩祝部，寓石头胡同槐荫堂。玉磬转入和春部，移居青莲堂。桂云在嵩祝部，寓石头胡同大有堂。】


德林，字管霞。虽无晴雯之艳，而性格近之。极似怡红院中林家小红。玉仙演《占花魁》，以憨见妙；管霞则正以慧见妙。各擅胜场。使尹、邢相对，能不爽然自失！冠卿亦以此出擅名。然冠卿遭际顺境，事事如意，所谓『强笑不欢，效颦不愁』。管霞则长身玉立，自顾头颅如许，幽忧怨愤，时积于怀。当夫檀板一声，亭亭扶影；眼光一注，茫茫大千，托足无地。此情此境，枨拨伤心。幽愁暗恨，触绪纷来。故其低徊幽咽，慷慨淋漓，有心人一种深情，和盘托出。借他人酒杯，浇自己垒块，不自知其然而然也。『木末芙蓉花，山中发红蕚』，每咏王右丞《辋川杂事诗》，能无慨然？《燕兰小谱》有句云：『若教嫁作曹交妇，纵不齐眉也及肩。』趣语解颐，随园亟赏之。折腰龋齿，颇费周旋。文人无赖，遂有此口头罪过。冠卿年来亦有鳬胫鹤膝之谯。菖蒲拜竹，举头天外，管霞乃如春笋出林，渐欲过母。故观场矮人，往往有元龙百尺之憾矣。性既疎脱，又惯无拘检，不顾忌讳，遂致口角招尤，殊费调停。虽然，长安人海，红尘缁尘，阅人多矣。六街蹀躞，马尽如龙；九陌遨游，士多于鲫。黄衫谁是？翠袖寒多。一击未能，九州岛自大。天荆地棘行路难，又何怪伤心人触处皆非也。六朝人乐府曰：『蓼虫避葵藿，习苦不言非』，又曰：『心非木石岂无感，吞声踯躅不敢言』。君子哀其遇而原其心焉可矣。【三庆部，寓韩家潭春和堂。】


联桂，黄姓，字小蟾。世俗所称『状元夫人』长春弟子也。昔吕青田作《女仙外史》，演说永乐朝蒲台女子唐赛儿事。言仙、佛之外，厥有魔道，是为三教。常日阿修罗与我佛比肩而立，意气固自不凡。小蟾行事，往往莩甲新意，不循轨度，是殆曼陀尼之亚也。其人疎节阔目，如小人家儿女，而意量自远。性伉爽，笑语甚豪。每以伶侠自处。所不当意者，往往如灌夫骂座，冷若冰雪。余尝戏呼为尤三姐。爱之者阿其所好，乃直欲以枕霞旧友拟之。小蟾欣然谓『掌生品评不谬』。足见其胸抱，亦可谓有自知之明者矣。李载园太守，少年下第，留京过夏。时蜀伶陈渼碧负盛名，常以白眼待人，独倾倒载园。每值梨园演剧，载园至，陈必为致殽核，数下场周旋。观者万目攒视，咸啧啧叹羡，望如天上人。或陈赴他台，闻载园至，亟脱身至。其相契有至深者。载园为画《西川海棠图》，征诗海门。诗钞有《自题海棠画卷》及《衙斋补种海棠诗》，皆忆渼碧作也。此千秋佳话，以视秋帆尚书遭际，殆有过之焉。《燕兰小谱》不载其事，殆未免文人相轻之习尔。吾乡黄镜生孝廉，丙申春试后，偕余及冯朗崖访小蟾。一见如旧相识。至夜分，余辈散去。小蟾独拉留镜生，命酒更酌，烧灯相对，诉欵曲。红日上窗，犹言刺刺不休。以视渼碧之于载园，殆又过之焉。自后友朋酒座，必相将俱来。二人无日不见面。或余辈故强镜生他赴，则春元堂使者相错于道。殆食息相随，如形影然矣。昔杨法龄既脱乐籍，不畜弟子，日与诸名士相揖让。小蟾援其例，亦不畜弟子，见客亦长揖不拜。往往高谈雄辨，惊其座人。顾好讦直，以招人过。人多不能堪，其侪偶咸嫉之。我辈亦多恨者。一时谤讟繁兴，二人不恤也。榜发，镜生报罢。小蟾固要，不令南归。隐然以秋帆尚书相待。余尝谓此子殆欲合桂官、银官为一人矣。佛言『一切众生各有因缘』，于兹益信。茫茫大千，每咏『不薄今人爱古人』之句，辄慨然为酹一大白。小蟾生庚辰，以甲午出春福堂，自居春元堂，年才十五。同辈中脱乐籍为最早。其色艺不过中人，且以阿芙蓉故，容光鋭减，如春深海棠然。论其行事，则近今罕觏者矣。【春台部，寓李铁拐斜街春福堂，移居韩家潭春元堂。】

△小蟾丙申秋随一县令赴江西，戊戌春复入京，寄居春福堂。予南戍期迫，未及见也。闻此来重理旧业，将谋畜弟子，不复如昔日效熏卿所为矣。甚矣！晚节之难也。


兰香，张姓，字纫仙。濯濯如春月柳。风流自赏，拈毫弄翰，恰然自得。字作欧阳，率更体，清拔有致。每当茶瓜清话，把卷问字，捧砚乞题，墨痕沾渍襟袖间。此三庆部后来书呆子也。性既苦溺于学，而一洗咬文嚼字丑态。石韫玉而光辉，水含珠而川媚。无事张皇，自然流露，此香菱所为，高出时流也。吴儿性格，大抵温柔。纫仙风格洒然，散朗多姿，独有林下风。福云堂主者，曰玉凤，字瑞卿。故出福安堂，亦擅时名。有弟子六、七人，其一曰素香。在和春部。意态颇似紫菱洲中二木头。有敦厚之质，少活泼之趣。和春为王府班，击刺跌掷是其擅场。中轴子为四部冠。今高腔即金元北曲之遗也。和春犹习之。又多作秦声。至于清歌慢舞，固无闻焉。若素香者，在瑶仙外亦可谓庸中佼佼者矣。【兰香在三庆部，寓陕西巷福云堂。素香在和春部。】


三元，字藕仙。翠香师弟也。面目媚秀，发初覆额，如新莺学啭，乳燕试飞，每登场与玉仙两两相比，尤宜小生。般《占花魁》秦小官，凝秀圆转，殊有意致。余尝谓翠香、三元、福林、爱林并是后来之秀。嘒彼小星，三五在东。东有启明，西有长庚。明星有烂，不愁明月去也。三元丙申移居东皮条营日升堂。其师殷釆芝之弟也。是时朱家胡同复新堂有双喜，其师亦殷釆芝之弟子。双喜不久转徙天津，更明玉环。而丙申冬三元亦出，赴长芦。《战国策》所谓以君中驷，敌其上驷，舍短用长，尺蠖之屈以求伸也。虬髯客一见太原公子，决计下海。此正高人一等，为不可及。保定三台部有小天喜，字雨香。神采未甚秀澈，而肌理娟好，意态婉帖。目之曰媚、曰腻，庶几有一体焉。在彼中已不可多得者矣。【春台部，寓朱毛胡同日新堂殷，移居东皮条营日升堂。双喜寓朱家胡同复新堂，转入天津。三元亦转入天津。小天喜在保定三台部，寓唐家胡同。】


