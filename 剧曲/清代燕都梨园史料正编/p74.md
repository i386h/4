<!-- { "loadSidebar": true } -->
菱仙气度闲雅，静穆自好。不屑俯仰侧媚取贵人欢，坐是屡困，不为动。唯凭几作草书，日数百字，至篝灯未休。字亦娟秀如其人。以此苦心精进不已，吾乌能测其所至也

麟春主人诸桂枝

秋芬磊落自喜，善饮，能手谈，拇战尤豪。然爽迈之中，仍不失绳墨尺寸。豪而不纵，质而不俚，众香国中别调也。

遇顺陈喜凤

桐仙温醇有书生气象，善弦索，琵琶尤工。捻拢挑抹，曲尽其妙。近又学鼓琴，甫娴数操，亦能得琴中趣。花骄柳宠之中，错以斯人，大堪坐镇雅俗。

○丽品

燕子帘栊，梧桐庭院。中有璧人，不钗而弁。神骏可爱，高谈转清。珠玉在侧，此焉移情。

乐安主人孙釆珠

绚华早饮盛名，今兹重见之，齿踰三十矣。姿色犹娟洁，靓妆登场，光艳夺目，转喉亦清婉入听。演《黄鹤楼》《羣英会》诸剧，为公瑾后身。衣服丽都，神釆飞动。嫣然一笑，倾阳城、迷下蔡，不足多也。少时貌尤艳絶。坐事，讼系徙塞上，遇赦得还。自是不应贵人召。不蓄弟子，唯精治衣饰。日奏一剧，其识解殆超流辈矣。

韵秀主人尉迟喜

韵卿细骨丰肌，眉目娟好，姿色之姣，固是可儿。穉齿时负名誉，不易与人欵洽。近乃折节自贬损，语笑婉约，谐噱间作，非复曩时顾元叹之风。以是轩车过从，门复如市。

绚春主人姜双喜

丽云少最姸晳，佐以憨柔，为一时翘楚。比年加长，体加丰，然天性钝诚，中无城府，语多直抒胸臆，嬉戏如丱角时。诈谖诪张，世所恒有。丽云独纯以天游，亦林樊之逸翰也。

近信孟金喜

如秋姿首秾粹，肌理细腻。神光离合，朗朗如玉山照人。第多病工愁，伊郁善感，见者或以冷艳少之。有时含睇宜笑，启齿粲然，非不别具风神，细心人当自领之耳。

咏秀王喜云

霨卿色泽莹净，顾盼生姿。曩癸酉甲戌间，年甫舞勺，扮生末登场，眉目如画，音响清彻，度薛访车子不是过也。今兹酒肆重逢，犹是翩翩美少，而声沈响寂，不复能唱渭城，岂造物妒才，予之啖者去其齿欤！谁识其咎，能无喟然。

保安刘小喜

稚芗广颡丰颐，总角时卽敏给可喜。比年阅历世故，所遭不偶。顣颔侘傺，于酒边烛底时一发之。第茫茫人海，肝胆向谁。押衙何人，安得于吾生数遇之也。噫！

○能品

红尘软处，檀板催时。谁能遣此，时复中之。呖呖飞花，声声入破。陶写覊怀，唾壶在座。

胜春主人余紫云

研芬性情和易，音调谐润，清脆如新炙簧。演《祭江》《教子》《战蒲关》诸剧，声情激越，节奏哀婉，抑扬抗坠，曲尽其妙。同时唯琴香如骖之靳，余子弗逮也。

琴香齿较长，为鞠部中先辈。且《明僮合録》已详之，释彼登此，初非意存轩轾。

绚华主人张芷荃

湘航貌甚臞，举止纡徐，退然不与时流竞。初娴昆曲，近改习二簧，吐词清析，音和而调稳，不以伉厉为工，固愈于有声无词者。

遇顺桑连奎

蕙仙貌仅中人。登场现宰官身，则容止俨然，无郊岛气。演《牧羊传》《黄金台》诸剧，悲欢变幻，神情毕肖。发声中节，足遏行云，当为后来之秀。忆庚午辛未之际，童子以艺著者，鸿福、蕙芳皆与今之蕙仙埒。鸿福貌尤姸秀，音尤清越负盛名。不数年，鸿福游止漠北，重返春明，非复当年张绪。蕙芳声华阒寂，亦已堕下乘禅，逸响难追，几同鹖旦，何戡犹在，可胜怃然。或谓成童时发音高迈，亟应善为摄持。若曹骤履名场，喜自矜炫。主之者又挟以徼利，竟夕驰驱，外强中干，恶能持久？蕙仙而有鉴于是，其善自寳哉！

右十五人，就余丙子岁所见甄録之。年皆踰十五外者，其有容色而齿太稚者不録。时乎不再，荣悴难期，奚必强已披之华，与孕秀含苞者比烈也。

痴渔自识

《撷华小録》既成，客有谓是録仅登名流，而继起之英苕颕竖，不可无述，以谂同人。爰采数人附録于后。信手编列，都无甲乙，缘品流未判，岁月方新，不敢以一人之私，据为论定。时俗好立鼎甲，前列名目，以鄙俗所艳羡加诸彬雅之林，拟不于伦，未遑从众。

景龢朱霭云

霞芬亭亭玉立，秋水为神。年甫成童，而气度舂容，絶无疾言遽色，殆有夙根者欤。

杏春许燕香

燕香弱不胜衣，其清在骨。习昆曲《冥勘》《回猎》《断桥》《游园》诸折，音调清越，周折中规矩，同队鲜出其右者。

咏秀茹福儿

莱卿圆颊丰肌，语言敏给，习技刺拳勇，跳荡轻捷，有倜傥不羣之概。

春馥蒋双喜

扶云纤媚有态，灼若芙蕖。颕敏之中，再能出以谨厚，未始非一时之隽。

文安田双庆

云卿方瞳丰下，类富家子，举止矜重，不染纤佻习气，得之稚齿良难。

杏春白五儿

燕芬容止纤俏，目微瞬，应对颇警捷。

杏春吴六儿

燕芳机警解人意，貌亦姸晳。

安义春喜

春喜冠带登场，庄谐中度，发声亦清朗可听。

丹林李玉福

芙秋姿洁而心慧，能画兰，雨叶风枝，颇具婀娜之致。学二簧能为高调，亦佣中佼佼也。

景龢陈啸云

琴芳貌微寝，然气宇矜庄，不失大家风范。早岁孤露，登场奏《扫雪》一剧，澘然堕泪，足觇其挚性矣。

《撷华小録》终

《清代燕都梨园史料正编 燕台花事録》

（清）蜀西樵也 撰

●目录
《燕台花事録》序
燕台花事録上
　品花
燕台花事録中
　咏花
燕台花事録下
　嘲花

●《燕台花事録》序

《燕台花事録》何为而作也？明人有言，穷措大抱床头黄面婆子，自云好色，岂不羞死。此言固也，而义未尽。人间真色，要不当于巾帼中求之。不则历遍青楼，亦只得赝物耳。京师女闾，视临淄奚啻十倍。瞢腾过眼，尤觉无花。而选笑征歌，必推菊部。其间不无粉饰，亦判媸姸。所谓天然美好者，岁要得一二人焉。岂西山多白樱桃花，秀气所锺，故生尤物耶。良由人间真色，固在此不在彼也。灯窗无俚，冥想前游，一夕成此。盖惧美人迟暮，藉以稍留颜色。虽然，人情无正色，悦目卽为姝，香山早经道破。遗珠之憾，仆也先羣芳而雪涕矣！长安道上，大半看花。各举所知，是望诸寓公之好事者。

蜀西樵也识

●燕台花事録【上】

蜀西樵也撰 东莞张次溪辑

○品花

朱霭云字霞芬，京师人。年十五，丙子花榜状头，为梅主人高弟。姿首如碧桃红杏，亭亭玉立，秀削可怜。性敏慧而藴藉，士夫多自视弗如。吐词尤隽，每发一语，輙倾座人。花晨月夕，景龢门外车马喧阗，大都为郎来。而酬应纷纭，入夏病几殆。今幸愈。天生此才，所当珍惜护持者。

孟金喜字如秋，直隶故城人。年十七，甲戌花榜第二人，近信弟子。貌白晳而丰润，性温婉，对客殊落落。而与交久，輙有飞鸟依人态。其销魂荡魄，尤在星眸斜转时。花天酒地，久噪芳名。去岁病几殆，近渐愈。而体多倦，深夜招之来，每倚肩作枕，阖眼蒙眬。同人怜之，无怪其不工酬应者。

贾主人桂喜，字露香，京师人。年十七，出联星。予识之在癸酉夏。年甫十四，其秀在骨，其媚在神。刚健婀娜，兼擅其胜。所演《打灶》诸剧，有独步燕台之誉。乙亥重晤，则非复张绪当年矣！性不谐俗，于同辈亦少许可。时人比之梅花，故门前车马稍稀云。

绚春姜主人双喜，字丽云，直隶河间人。年十七，出春馥，亦于癸酉识之。眉目疎秀，雅善修饰。性憨，喜谐笑，不与人忤，故人多招之。春馥近有弟子蒋双凤，字扶云，年十四，回波流媚，貌亦白晳。是为后起之秀。

锦雯刘主人双寿，字眉卿，京师人。年二十，出文安，予癸酉入都首识之。姿首娟秀，过于所识诸郎。性温和，不见喜愠之色。顾不能饮，甫举杯则红潮晕颊矣。近喜阅《聊斋》《红楼》诸说部，学书饶有力。文安现有弟子田双庆，字云卿，年十四，颜色如桃花，能演《挡谅》诸剧。

乔蕙兰字纫仙，江苏人。年二十，佩春弟子。知书习史鉴，喜与文士清谈。闻其先本宦族，沈沦若此，亦可悲矣！

姚主人寳香，字妙珊，京师人。年十九，出瑞春。结束登场，俨然庄妇。而歌喉清婉，尤有绕梁韵。其得名在癸酉前，见人殊落落。近则阅历世故，每与谈，辄如听柘枝儿，声声打入心坎中。

谢寳云字月珊，年十六；刘寳玉字碧珊，年相若，俱京师人，瑞春弟子。当癸酉时，谢生刘净，与姚妙珊合演《进宫》诸剧，令人耳目一快。近则姚、谢已不能登场。而刘音益清健，且其躯复伟岸，乍见之，如贵介中人。至所绘兰，亦有誉之者。

王喜云字霨卿，京师人。年十七，甲戌花榜第三人，咏秀弟子。颜色如朝霞和雪，是具子房之貌而兼有魏征妩媚者。故演《挡谅》诸剧，不掩其姿。其弟茹福儿，字莱卿，年十三，丙子花榜第二人。面如满月，酬应如成人。以武剧名。

李玉福字芙秋，京师人。年十六，丹林弟子。貌白晳，尤善修饰。性聪颕，解作书画。善演《思凡》诸剧。灯红酒緑，尤喜唱大江东去，其亦巾帼中有须眉气者耶！

陈喜凤字桐仙，京师人。年十六，本绮春弟子，今归遇顺。貌不逾中人，兼有期艾之病。顾妆束登场，则歌喉清婉。且善琵琶，工琴。与人交落落大方，无狐媚态。

陈啸云字琴芬，京师人。年十五，景龢弟子。音清越以长，对面楼头人声腾沸中能闻其语。童牙孤露，每演《扫雪》诸剧，泪随声下。性尤诚实不欺，人以此多之。

艾顺儿字丽琴，京师人。年十五，嘉颕弟子。英爽不羣，音复清越。演《干元山》诸剧，令观者眉飞色舞。近易丈夫为巾帼，岂砚师欲束其不覊之态耶。

张翠喜字桐仙，京师人。年十五，声振弟子。初颇静默，近稍狡狯。石顽道人谓其姿首足驾如秋而上之，予则感其有爱我之言。

白喜林字燕芬，直隶人。吴爱林字燕芳，京师人。年均十三，杏春弟子。眼波含媚语，呖呖如新莺。初不与人洽，偶抚之辄欲啼。近则颇工酬应矣！吴俊快解人意，而貌差逊。又其弟燕香，齿尤稚，演《冥勘》诸剧，名过两兄，以昆弋腔较胜也，其秀亦在目。

梁亦琴字倩侬，涿州人。年十四，馥荃弟子。额秀腰纤，语音清脆。歌场一见，殆移我情。中以小隙，往还遂疎。然知予所在，必径来佐酒，亦复楚楚可怜。且予青衫落拓，感喟良深，其言间有如吾意者，故至今犹为耿耿也。

梁双喜字兰君，京师人。年十四，景福弟子。灯红酒緑间，星眼迷离，微露玉粳。于当年露香，盖十得四五焉。无怪鹔鹴君之颠倒，而予亦对新人如觌旧好也。

