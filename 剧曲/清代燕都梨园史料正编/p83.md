<!-- { "loadSidebar": true } -->
山阴道人矜慎物色，游都年余，赏识者寡。观剧三庆，见林春喜《打樱桃》一出，道人似心许。其友某约往垆头小饮，卽代传笺，不可强之。次日以书寄某曰：『昨由白云乡见端正寳相于无忧林中，作平等观，未能说无上法，尚不足以帖道人之心也。贫道枯坐，守庚申有年矣！坚定历炼，只此入道第一大关键。今请放开眼界，穿上芒鞋，历观大千世界。如未遇大自在菩萨，结欢喜缘，卽与把臂入林，共证絮果何如。』后遇郑芗乔郎，遂结兰契。佛家因缘之说，殆亦不可勉强欤。

景和子弟以『云』名，犹春华以『芷』名，瑞春以『寳』名也。而人材之盛，未有若景和者。计自湘云以至啸云，已逾十数。湘云辈次第脱籍，翛然尘外，余未之见。得与周旋者，惟紫云、瑞云、霭云、福云、啸云五人而已。而紫云、瑞云又各能自立，福云班虽次，亦能自强。盖巧玲久享重名，爱之者波及其余，故子弟辈以门第重。优游自在，不若他家之落寞。霭云特出，异日立名成业，当更可观。闻主人培植后秀，不遗余力。识其微者，以为方兴未艾也。

余之交霞芬，平阳生之蹇修也。甲戌入都，兴致已阑。朋辈招集，勉修旧好，符例而已。时霞方新进，身材似燕，雅艳可人，亟叹为非凡品。会酒酣，平阳生从容请曰：『我辈及时行乐，称意实难。但得俊才，何妨罗致。樊川薄幸，不系此也。』余笑颔之。生遂为余置酒，且代折简，寻赠联订交。

集句云：『明月分林霭，晴天养片云。』

品花寳鉴》一书，为记明僮滥觞。所载皆干嘉时人，承平歌舞，称为极盛。主持风雅者，又多名公巨卿，王孙公子。其所叙者，虽不能无溢词，然尚不失雅人风范。今惟所推及第花，差堪嫓美，余则自桧以下。夫若辈出处，既非清流，使无骚人雅士为之先后，尘寰龌龊，何处得佳趣来。

岫云歌僮亦以云名，一如景和。自蓉秋以次，凡五辈，故其斋额曰『五云深处』。尝戏题其壁曰：『五铢摇曳侣仙羣，一气双烟自不分。借问神山来往客，岫中日岀几多云。』

露香貌仅中人，而性絶灵慧。登场时粉亸香酣，亦极妖冶。与朶仙比肩，或谓过之。尝观其合演《双沙河》，风情骀宕，同曲同工。『寳帐香重重，一双红芙蓉。』彷佛似之。

杏林春燕，久传艺林韵事。小福寿居于韩家潭，颜其堂杏春。蓄双雏，曰：燕秋、燕香，秀外慧中，并皆佳妙。余招燕秋，而以香属山阴道人。一时王谢子弟，亦争致之。燕秋字喜林，小名五儿。

曾绘《杏林春燕》扇赠燕秋，并题其上云：『杏雨吹残，春云梦晓。睠枝头之小鸟，犹自依人；散帘外之轻红，几经过眼。偶因薄醉，辄惹闲愁。聊倚金缕新声，以赠玉楼旧识。』词曰：『一夜廉纤雨。怕匆匆、几声啼鴂，唤春归去。别院虾须刚半卷，帘外闹红无数。正燕子双双飞处。比似桐花，雏凤小试，清声隐约雕梁度。还爱作，掌中舞。聪明未必输鹦鹉。最怜渠、半襟红浅，背花偷觑。软语商量浑不定，意欲留将春住。又只恐、流莺相妒。别有翩翩轻絮影，趁东风飞傍差池羽。任缱绻，等萍聚。』

余非不爱燕香，顾迫以势耳。蒙山樵子不识此意，思作双雕之射。余戏谓曰：『此赵家姊妹也。后果妒宠，不免左右做人难。』然樵子自招双燕，连掇巍科，讵杏林之预兆欤。

都门鲜作泛舟游，盖御河湮塞，未能鼓枻自如。惟暮春之际，竞传逛二闸。二闸在安定门外二里许，运河之通道也。小舟三两，■〈舟羲〉岸相待。游人投之钱，卽欸乃行至三闸而止。好事者携花载酒，驾言出游。维彼舟子，视掷果之车一至，争招招焉。

岫云主人徐小香，精音律。向以昆生著名，评曲者必首屈一指。顾自矜异，园主几聘请而未肯轻出。兼善黄腔，尝于堂会观《羣英会》一剧，时主人演周郎，王九龄演诸葛，张喜演鲁肃，赶三演蒋干。须眉毕现，凛凛如生。就中主人与九龄尤出色当行，真所谓一时瑜亮。

歌僮学曲，必择乐坊名优。如程长庚、王九龄、张喜、马六、长寿、常四、刘五、赶三等，皆若辈师资也。若昆剧，则另有一种曲师，不甚著名。惟有杨三者，吴人，善昆丑。游京师久，往往与雏伶合演。惜年已迈，近来小演。喉音微塞，直亦憾事。

赋艳词人甞拟联贻艳仙，迁延未果。余为振笔直书曰：『其人若斯之艳，到此飘然欲仙。』词人颇首肯。后会于绮春，见壁上新补是联，方疑词人书赠。细阅欵识，则非也。会心巧合，大奇大奇。

雪舫既去，继起者乃有蕙芳。其人所演都须眉丈夫，貌亦相称。多材多蓺，足与雪舫埒。某豪贵亟赏之，时召充家乐，旋为脱籍。惜本领既大，心计转粗。黄钟之音，移而瓦缶。选声者正无讶辍歌之速也。

霞芬既占首选，游黄金台者争以一见颜色为幸，不啻夷光之在姑苏也。平阳生谓余曰：『此好消息也』。未几，闻有某公子携多金为出籍，主人溪壑难填，事亦寖寐。惜哉！

朱郎疾，问讯者、馈药者日登其堂，主人恶其喧扰，属诸其家。余与桃花潭主往访之，见其杏靥含红，柳眉锁翠，强起酬答，状极疲惫。余不忍束之，温慰而去。潭主有问讯辞一章。

有精岐黄之术者，与霞芬略一识面，争先毛遂，亦护惜名花意也。乃翁虑人多绪乱，独延某医诊视，数月而愈。其时有为霞置酒者，以啸云代，日犹数十席云。

『清尊旅馆沈残梦，歌板天涯怨少年。』长洲李丽农下第诗也。客藏毷毵而归，解鞍杨村，薄醉假寐，恍惚与同人聚于姑射旧居。斗酒征歌，欢若往日。正豪饮间，剥啄一声，仆夫促起，而荒鸡报晓矣。兀坐车上，冥思残梦，意有所咏。偶忆及此，语意己尽，直为辍吟。

燕秋工小剧，明姿憨态，光艳射人，性灵慧解人意。秋波流媚，词旨便巧，四坐欢然。尝拟联云：『歌艳殢人娇，正燕子来时，杏花开候；夜阑留客醉，况秋波一翦，春色三分。』后以秋改名，未果赠。

陆太史赠福云联云：『神仙家世传梅福，京洛才名愧陆云。』福云貌不扬，名亦亚于诸云。徒以门第故，不致冷落。顾性英爽，善技击，所演《卖艺》《三岔口》诸剧，兔起鹘落，矫捷絶伦。公孙大娘舞剑器不得专美于前。

出西便门里许，有天宁寺，浮图高矗，梵宇深沉。禅房花木亦饶明瑟，而塔射山房尤胜。入寺者鲜事随喜，惟野眺以涤烦襟。春秋佳日。姝子集焉。老僧烹调肴菽，亦多适口。若饮酒茹荤，须挈行厨。寺出熏烟，游客必市一二瓶，归以馈亲友。但为花气所掩，真味全失。而若辈廋词，輙以天宁寺闻鼻烟为恶谑，亦奇。

若辈自相为语，率多廋辞。非久在罗绮丛中，不能得其隐。大约用本字转音，而字句之间，又间以闲字。口角伶利者，舌战相尚，至有发语至数十字，陆续一串，如莺歌、如燕语，听者瞢然。用此语者，非互相嘲笑，卽讥讪本主之意。

香溪之南也，同人饯于瑞春。酒阑灯炧，凄然有怀，作诗以赠妙珊，末云：『涩囊愧乏千金赠，握手临歧只有诗。』嗣为岭南太史激赏，采入所著丛话中。妙珊有知，当胜于千金之赠矣。

赶三以乱弹小丑擅名，谐诙成趣，不顾时忌。某公以大吏入觐，同乡觞之。三登场，以隐语中某公阴事。某公怒杖之。既脱，犹时以撄逆鳞自诩。有堂曰保身，蓄徒二，不甚佳，旋废。正月琉璃厂有出灯谜者，以『保身闭歇』射戏名，识者谓『赶三关』云。

我辈及时行乐，本无成见。值可意者，招之何妨，然亦不宜太滥。如泛月客，客游京师久，花天酒地，履迹殆遍。但与之善，辄不计妍媸，皆罗致之。每饮必拥羣花，燕妒莺嗔，讫无专主。余恒戒之，弗听也。性好客，和易近人。惟灌夫醉后，在坐者殊觉难堪耳。

度云素丰艳，为怡道人所赏，至推为探花郎，时论颇非之。自岫云谢客后，诸伶星散，度云亦沦落他所。乙亥冬，遇于文昌馆，玉容憔悴，愁病交侵，不禁有风流顿尽之叹。

绮春主人以唱青衫名震一时，而酬应温文，吐属风雅，尤非后起所及。故年逾而立，门前车马未尝偶稀焉。

飘茵堕溷，今古同悲。公暇顾曲梨园，见有衣衫褴褛，充场上下脚者；有为人送淡巴菰者；有胁肩谄笑，呈献戏单者，虽春蚕半老，而眉目之间，犹露一种柔媚之气。酒家佣保，皆得指而名之。且缕缕述其轶事甚详。又前门桥头一丐，有识者曰：此《明僮小録》之某也，与小福齐名，闻小福时周恤之。

秀芳与尧封善，临别辄澘然垂泪，谆谆订再集时。咸以为情之所锺，伉俪弗若也。迨尧封东归，泛月客继之，亦殷殷惜别，一如待尧封。始知其虑所欢有他好，故作此伎俩以固宠者也。尝戏拈《红楼梦》语嘲之曰：『想眼中能有多少泪珠儿，怎经得秋流到冬，春流到夏？』秀芳冁然笑。

艳仙初入梨园，名不甚噪。鬒发颇寡，佥以『小辫』呼之，又呼为『小和尚。』面庞常带笑涡，吴门戴君题其小象有云：『翩然一笑，何来沙弥。』可谓善于形容。

某太守谒选都门，眤于艳仙，以画兰自炫。有贻香溪以槟榔叶扇，香溪珍之，移赠艳仙。翌日，见其雨叶风葩，挥洒殆遍，并録钱裴山句。艳仙问诗书画何者为长？余曰：『诗固佳』。艳仙点首曰：『唉』！

雏伶尤好蝈蝈，形如络纬，以羽作声。饲以丹砂，腹赤有光。能耐寒，恒以葫芦贮之。葫庐以色似蜜蜡者佳，雕刻花鸟，精致絶伦，有贵值数十金者。每当酒热香温，诸伶出自绣襦，比较优劣。或口作琤琤细响，蝈蝈卽应声欢鸣。吁，是殆可怜虫乎！

寳剑赠人，金貂换醉，此燕赵间游侠所为，乃不意于弱伶见之。忆甲戌冬，夜宴于近信堂。于时朔风舞雪，重裘不温。会苕生招饮急，既命驾矣，而情殊瑟缩。如秋知之，卽解狐腋裘以衣曰：『且服此，不必遽効蔺生故事也。』嗟乎！炎凉世界，谁复念范叔一寒至此耶。

如秋美丽自喜，而媚人处尤在秋波。披沙子曾调《眼儿媚》一阕赠之，且副以联云：『如花解语，秋水为神。』用紫笺屑金作飞白书。如秋常悬之花幡下。

渔隐向疑招邀小史者，皆具断袖癖。入都后，始知为村学究见解，不尽其然。非特我辈，卽有沉沦不返，亦惟性情融洽，极友朋之乐，真不自知其所以然者。时人戏脱胎李延年句云：『一顾竭其绵，再顾竭其薄。非不知竭绵与竭薄，相公丢弗落。』

