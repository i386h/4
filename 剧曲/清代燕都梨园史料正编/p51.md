<!-- { "loadSidebar": true } -->
《竹枝词》云：『双表对时刚未正，到来恰已过三通。』此嘉庆年事也。余案：红豆村樵《红楼梦传奇》凡例云：『丝竹之声哀，不可无金鼓以震荡之。』此言殊近理。今梨园登场，日例有『三轴子』：【《竹枝词》注云『轴』音『纣』。】『早轴子』，客皆未集，草草开场。继则三出散套，皆佳伶也。『中轴子』后一出曰『压轴子』，以最佳者一人当之。后此则『大轴子』矣。大轴子皆全本新戏，分日接演，旬日乃毕。每日将开大轴子，则鬼门换帘，豪客多于此时起身径去。此时散套已毕，诸伶无事，各归家梳掠熏衣，或假寐片时，以待豪客之召。故每至开大轴子时，车骑蹴蹋，人语腾沸，所谓『轴子刚开便套车，车中载得几枝花』者是也。贵游来者皆在中轴子之前听三出散套，以中轴子片刻为应酬之候。有相识者，彼此互入座周旋，至压轴子毕，鲜有留者。其徘徊不忍去者，大半市井贩夫走卒。然全本首尾，惟若辈最能详之。盖往往转徙随入三四戏园，乐此不疲，必求知其始讫，亦殊不可少此种人也。今日开戏甚早，日中卽中轴子。不待未正无为。李小泉言：『嘉庆初年，开戏甚迟，散戏甚早。大轴子散后，别有清音小队，曰「裆子班」，登楼卖笑。浮梁子弟迷离若狂，金钱乱飞，所费不资。』今日虽有档子班，但赴第宅清唱，如打软包之例，不复赴园般演矣。【京城旧日顿子房皆打软包赴人家，保定则班中诸伶亦打软包。】又近来诸部大轴子恒至日昳乃罢，惟四喜部日未高舂卽散，犹是前辈风格。内城无戏园，但设茶社，名曰杂耍馆。唱清音小曲、打八角鼓、十不闲以为笑乐。南城外小戏园或暇日无聊，亦有档子赴园。然自是杂耍馆之例，非复当年大戏散相继登场意思也。

京城极重『马头调』，游侠子弟必习之。硁硁然、龂龂然，几与南北曲同其传授。其调以三弦为主，琵琶佐之。【呼韵曰『辙』，谓换韵曰『换头』，所用韵卽元人周德清《中原音韵》。】南中歌伎唱『马头调』，皆小曲。北道邮亭抱琵琶入店小女子，唱『九连环』，带『都鲁』。每卸装，酤村酿解乏，听之亦资笑乐。皆与京城『马头调』不同也。【孔东塘《桃花扇》《听稗》一出，演说太师挚适齐一章，云是贾凫西刑部所制鼓儿词也。京城『马头调』卽此意。】

伶人序长幼，前辈、后辈各以其师为次。兄、叔、祖、师，称谓秩然，无敢紊者。如沙门法嗣然。堂名中人主家为事者，其傔仆呼之曰『当家的』，或曰『老板』。对之肃肃然如主人翁。檀天禄尝于酒座遇秋芙，沈醉，侧戴花边小毡帽，蟠大发辫于顶，披衣趿鞵，作软棚装。称娖而前，笑曰：『檀师爷看我竟当何如？』天禄噤不能言，良久但期期曰：『我长汝师傅一辈，奈何取笑。』彼中人长幼之别盖如此。

堂名中人，其徒皆称之曰『师傅』。师傅有内行、外行之别。如翰林诸公之分内班、外班也。翰林以起家不由庶吉士官编检，径由别衙门转入者，为『外班』。后辈待之，但视庶常前辈，用红侍生帖。乐部中师傅，如秋芙之师李三，故竹香仆，是外行也。卽檀顺林之父，本非京城歌楼中人，自南中携其子北来，纳班底钱入三庆部。如是者，亦外行也。

乙未冬，夜过日新堂，值其前厅事大会。从窗隙窥之，广筵肆设。一中年白晳人据上座，部中父老如李六儿、范四寳，及国香堂主人檀天禄、遇源堂主人琵琶庆、日新堂主人殷釆芝、敬义堂主人董秀蓉、寳善堂主人陈金彩、耕斋主人吴震田八九人，皆与焉。翠香、三元、寳龄【寳龄久不登场，但侍釆芝起居饮食而已。】及名下后生凡十二人环侍左右。问玉仙，答曰：『此吾师爷辈，落籍后，去为长芦盐商。今来京师从故人饮耳。』

俗呼旦脚曰『包头』。盖昔年俱戴网子，故曰『包头』。今则俱梳水头，与妇人无异，乃犹袭『包头』之名，觚不觚矣。闻老辈言：歌楼梳水头、踹高蹻二事，皆魏三作俑，前此无之。故一登场，观者叹为得未曾有，倾倒一时。今日习为故常，几于数典而忘其祖矣。

伶人中如卢蒲嫳易内而饮酒者，最初惟五柳堂陶月仙一人。曩时最为奇货，今自相窃妻妾，已成风俗。入其家，羣雌粥粥，动曰『师娘、『师姊妹』矣。然若辈中稍自顾惜者，犹屏弗与齿。故其徒仅窜名小班中。今则浸淫入和春、嵩祝矣。琵琶庆豁达大度，如杨越公不问红拂伎行踪，开阁遣去骆马杨枝之流以数十计，独不许冯子都当垆调笑，亦一奇也。其尤阴贼险狠者，莫如赵悬郎，卽玉喜也。广设罟擭陷阱，雉媒鱼饵，日日含沙，伺射人影。中伤者踵相接也。今过其门者犹惴惴有戒心。

目前南城酒馆，以观音寺前福兴居、如松馆为要。裕兴居。【在杨梅竹斜街】浪得名耳。福兴居卽昔日义兴居。庖人能识美人嗜好，奔走者又能伺主人喜怒。某馔为某郎设，作何烹治，无弗当意者。东偏有小院，许金桥兵部目为『醉乡深处』，梁翰屏太史书榜揭楣端。余往来既熟，以『寻常行处』四字易之；又书『太白酒楼』，集唐一联曰：『劝君更尽一杯酒，与尔同销万古愁。』凡我同人，卧瓮头眠垆侧者，见之莫不大笑。丁酉夏秋间，又辟后院，葺屋五间。规模闳敞，酒人亦多来者。如松馆厨中殽品不逮福兴居，而西北隅别有一院，重房复室，境极幽邃，促膝谈心，无慁乃公事者，游人多乐之也。打磨厂西口东胜居，有窟室，后临护城河。入其中如伯有，饮酒亦是别趣。但恨膳夫不佳，且东城无美酿，是缺典耳。东城多沽涌金楼酒，絶少陈酝，逊全城远甚。

近日酒人登座，必先属曰：『全城，带票。』盖『全城凤记【在观音寺前】』陈酝最佳。来酤者以一纸署酒价，幂壶口，俾持归为验。故曰『带票』。余戏谓东坡有调水符，此『调酒符』也。

京师歌楼楹帖多佳者。虎坊桥浙绍乡祠一联云：『地居韦杜城南，日下衣冠，共听讴歌来上国；人在枌榆社里，风流裙屐，恍携丝竹到山阴。』吴学博师最赏心，亟述之谓无一字虚设。元本『上国衣冠，共听讴歌来日下』，余稍为移易之。庆乐园一联云：『大千秋色在眉头，看遍翠暖珠香，重游赡部；十万春华如梦里，记得丁歌甲舞，曾醉昆仑。』相传为吴梅村祭酒手笔。芬芳悱恻，感均顽艳矣。或云朱竹垞检讨作此，未必然。朱十入本朝，总角婉娈，涵泳圣涯，与阅历沧桑、俯仰身世、凄切心脾者不同。卽云作在己未，未举鸿博以前，然言为心声，有何逼迫，大不得已，而为此哀以思之音也？丙申，园主人修饰栏楯，并此联新之，以退光漆，填金字，俗劣令人不可向迩。曩见商邱陈氏，家藏旧搨法帖《乐毅论枯树赋》《文皇哀册》《廿种兰亭》，【《廿种兰亭》今归常熟翁廷尉师二，督学广东日，以百六十金得之。其中最精者，定武淡墨本、天字不全本、唐神龙绢本、贾秋壑本，皆希世之珍也。】并是纸墨精妙，古香盎然。而装褫皆殊庸下，雅不相称，大是减色。可惜也。广和楼长联起二句云：『广乐奏钧天』，『和声鸣盛世』。下文不佳，出自俗手，亦不复记忆矣。

和春班大下处，在朱太傅旧宅对门。门前春帖子云『和声鸣盛世，春色满皇都』，典丽庄雅，不知谁氏手笔。

闻姑苏戏馆有集南北曲一联云：『把往事今朝重提起；破工夫明日早些来。』清词丽句，运古如自己出。望而知其为才人之笔。又全浙新馆，在下斜街严介溪听雨楼旧宅也。中有楹帖云：『墙头过酒闻乡语，花底移床梦故山。』古人谓：佳文字惟在言人所不能言，而又适如人人意中所欲言。如此乃不愧天地间真文字。

集南北曲之最佳者，月老祠楹帖云：『愿天下有情人都成了眷属；此前生注定事莫错过姻缘。』次香挽松秀堂桂喜，卽用此为粉本。陈荔峯少宗伯，少年典福建乡试，留题江山船云：『此地有崇山峻岭，茂林修竹；只为你如花美眷，似水流年。』余留香小阁一联云：『有情皆眷属，无事小神仙。』【此二语，癸巳春余客清河道官舍仪征师家，孙南畺为予仿曼生法刻小印，甚佳。】虽止得半，亦自可诵。

凌仲子在扬州曲局修曲谱，又定《金元明人南北曲论定别裁》，于本朝独推洪昉思《长生殿》为第一；而明曲雅不喜玉茗堂，且谓『四梦』中以《牡丹亭》为最下。其中北曲尚有疎快之作，南曲多不入格。至于《惊梦》《寻梦》诸出，世人所瓣香顶礼者，乃几如跃冶之金矣。余于曲学未涉藩篱，固未敢奉一先生之说遽定指归也。癸未岁，白小山尚书督学广东，试嘉应诸生古学《桃李嫁东风赋》，以『嘶骑渐遥，征尘不断』为韵。表叔李湘宾，才人也。一篇之中，尽用南北曲。熏香摘艳，纸醉金迷。如有明盛时，珠江竞渡，豪家争以孔翠、珠贝饰船篷，璀璨陆离，令人不可逼视。其押『渐』字韵曰：『过眼之絮飞渐渐』，用东坡词『枝上柳绵吹又少』语，融化入妙。然其中如『新绣袜都涴泥，侬真命薄：小金铃怪疼煞，花也魂销』，橐笔试有司，乃放笔为踰阈之言。乐也而淫，谑兮巳虐。歌诗不类，跃冶斯讯，责备贤者，夫亦安逃？昔庚辰，顾耕石侍讲岁试嘉应，赋题为《江上琵琶》。湘宾作有曰：『烟波老汝，谁怜香梦如尘？罗绮输人，不管流年似水。』上句侍讲所易也。《玉簪记》对《牡丹亭》，庶几丽则不淫，无愧词人耳。

壬辰九秋，余由宁河赴保定，填〔金缕曲〕一调，题沙河店壁。新城令章邱李二戟门【名廷棨】行部见之，大有手迭花笺、抄稿去天涯，沿路访斯人之意。甲午夏，过新城，乃定交，留为平原十日饮。尽出其生平撰着盈尺许，相质。濒行，馈赆殊厚。翰墨缘、香火缘，夫岂苟然？然词殊不佳，大似曲子。宋人词皆付歌喉，故得尽情言之。金元以降，北曲既兴，重以南曲，而词之界限遂窄。高一分为诗，低一分为曲。朱子曰：『文章千古事，得失寸心知。』呜呼微矣！【词附録于此，曰：『酒碧灯红夜。判今宵，艳竹哀丝，借他陶写。不耐天寒双袖薄，小胆空房生怕。忍料理、十千酒价。莫再琵琶轻易抱，我何曾惯听伤心话？约略似，桓子野。年来走遍章台马。有个人，扫花凤帚，寄香鲛帕。听说秋窗风雨夕，挑尽相思灯下。珍重托，瑶天鹤驾。过夏剩留书剑在，咒东风敢怨鹦哥骂。明年约，准归也。』】

