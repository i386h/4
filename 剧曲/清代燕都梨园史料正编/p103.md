<!-- { "loadSidebar": true } -->
君不见汉家美人王昭君，唐家美人杨太真。洗空北地胭脂色，沉醉东风芍药春。君不见许状元之本生母，张解元之未婚妇。青儿主仆宋稗官，红娘主仆元乐府。君不见《思凡》曲唱女冠子，惊美词填李笠翁。礼佛秋宵木鱼响，题诗春画纸鸢风。吉祥新剧载六七，嫦娥奔月尤超轶。百千万刼叹无双，三十六天夸第一。演之者谁天仙人，天仙化作梅郎身。更排《黛玉葬花》剧，似返绛珠仙草魂。绛珠仙草生何处？万古泪花所凝聚。谁从青埂峰上栽？误堕红楼梦中去。绛珠又化天人来，花开万树疑天台。二日五日春将过，二十四番风正催。云鬟螺髻垂双绺，衫色鹅黄盘百纽。羊脂玉润作娇颜，鸦嘴锄轻随素手。沁芳桥上倚栏杆，一朶能行白牡丹。万点鹃红深似海，两弯蛾緑淡于山。侬是吴城小龙女，一生泪雨如花雨。倩谁炼石补青天？替他埋玉堆黄土。侬今葬花人笑痴，他年葬侬感合肥。【李合肥喜举此二语】燕子偷窥临水影，鹦哥学诵葬花诗。流水落花李后主，花落水流王实甫。如花似水更堪悲，肠断临川汤显祖。牙签玉轴误搜罗，【所持《牡丹亭》《会真记》皆瘿公物】徒感幽情唤奈何。粉靥頳时因读曲，泪痕红处为闻歌。舞台不啻灵山座，观者千余齐证果。画汝应求改七芗，生子都输梅二琐。人人筑馆号潇湘，解秽凭卿发异香。羯鼓从今赖妃子，虎贲谁敢学中郎。姚黄魏紫都难比，何况千红兼万紫。采药麻姑态逊娇，散花天女颜输美。素蛾漫拟斗婵娟，已嫁终输未嫁妍。一自人间到天上，一从天上到人间。宫闱幽恨乾坤满，安得梅郎来遍演？五万花魂借体还，大千秋色双眉管。吁嗟乎！君不见《长生殿》曾受老黄哭，《沉香亭》空将太白催。玉茗堂宜偕小青读，《石头记》谁是怡红才？

《哭庵赏菊诗》终


●《哭庵赏菊诗》附録

汉寿易顺鼎哭庵撰 东莞张江裁次溪纂

京师诸伶，樱桃斜街五家：庆福三徒，遇春寄住；胜春一师二徒；景春一师三徒；文安二徒；声振四徒。

李铁拐斜街六家：蔚秀一师；景龢一师四徒；春茂五徒；丹林四徒；春福三徒；瑞香一师二徒。陜西巷五家：馥荃二徒；平阳一师；嘉颖一师二徒；绚春一师三徒；树德一师二徒。

韩家潭二十二家：联星一师；安义六徒；熙春一师三徒；佩春三徒；锡庆一师；遇顺二徒；寿春一师二徒；绚华一师；麐春一师一徒，素云寄；景福一师二徒；富德一徒，寳云寄：佩华一师一徒，寳玉寄；庆春五徒；德春四徒；云龢一师一徒；近华一师一徒；乐安一师，扶云寄；国兴四徒；维新五徒；杏春一师三徒：寳春一师一徒；保安一徒。

百顺胡同五家：丽华一师；金树一徒；芸秀一师一徒；馥华一师；咏秀六徒。

石头胡同五家：丽顺一师二徒；蕉雪一师；崇义一师一徒；韵秀一师三徒；松荫一徒。

猪毛胡同八家：绮春一师二徒；春馥一师五徒；近信二师二徒；景庆一师一徒；福寿二徒；藴华一师二徒；丽春二徒；盛安二徒。凡五十六家，师徒一百五十八人。

以上六则録自《哭庵先生笔记》中哭庵自注，谓不记何年所録，均在丙子丁丑至庚辰辛巳间云云。编者附记


胜春余紫云，字砚芬，麻城余三胜之子，梅巧龄其本师也。京师菊部多苏州及本京人。北斗以南，紫云一人而已。以唱青衫得盛名，同光朝无出其右者。每演《祭江》《祭塔》《大审》《教子》诸出，幽情似水，响遏行云，浏亮顿挫，彷佛公孙舞剑器也。姿仅中人，而媚眼斜看，几足惑阳城、迷下蔡。殆楚词所谓遗视矊者与！守身如玉，慧眼有珠，贵人袖巨金相蛊，欲谋一握手欢，拒弗顾。贵人忸怩去，而故交冷客，絶岁不名一钱，招之未曾不往，且饮必尽欢云。

近华孟金喜，字如秋，直隶人。出近信，姿态冷艶，如浣纱春女，如临水秋花。脸眉间常有一种幽情，与愁黱断红相映。然遇三两素心，琴歌酒赋，又未尝不笑齿嫣然也。余尝更其名为琴绮。


○绛都春为琴绮赋

冰弦独理。把万古东风，赚成商意。灯畔梦痕，镜里年华都如水。人天旧怨浑弹碎，算苦了粉郎葱指。鬘云夜堕，几番憔悴，蕚华仙子。应是海山信杳，尽愁心、付与断红鸾尾。冷到玉徽，便觉相思真无味。桐丝一寸秋魂死，更休向爨余飘泪。最怜兰恨将销，笼鹦唤起。


○新雁过妆楼，再为琴绮赋。时余将有海上之行矣

嫩指调冰弹不破，人天緑意冥冥。弦畔东风。吹冷万古瑶情。春梦和他鹦鹉忏，秋怀诉与凤凰听。漫销凝，催花羯鼓，弄月鹅笙。相思水，荒山远，料移船海上，别调凄清。见说文鸾，而今也叹飘零。禅心几回拖逗，初不为琵琶肠断声。兰因在伴，华年锦瑟，修到三生。

余于九月十日作七絶十首，其第四首云：『朱梅瑜亮不争差，争说桐琴与畹华。难得都娴刀马剧，桃花马上两桃花。』自注云：『桐琴，朱幼芬字；畹华，梅兰芳字。两日间，观幼芬演《斩黄袍》之陶三春，又观兰芳演《樊江关》之樊梨花，诗语盖指此也。』十一日卽手书此诗致瘿公、秋岳，嘱其登报。乃十二日之报未登，十三日之报仍未登。而十三日刘少少君之戏剧闲评出矣。余颇恨瘿公、秋岳两君不速登余诗，若早登余诗，则可见余之于朱梅毫无轩轾，而谓之为朱党亦可，谓之为梅党亦可也。少少君为曾约梅党，不以恶评加于幼芬；已亦不以恶评加于兰芳云云。仅案：予去年曾作《朱郎曲》一首赠幼芬，极称其美。卽《万古愁曲》亦云：『去秋我见朱幼芬，宗之玉树临风皎。』此岂恶评也耶？少少君又谓余自拟以易顺鼎、梅兰芳为打诗钟题。谨案：前数月《民视报》有诗钟课，以易顺鼎、梅兰芳命题。余本未阅《民视报》，闻友人言，始购阅之。后又访知其主笔者为罗秋心君，与余并不相识。其时少少君尚在湘，未回都，故未知此题出于《民视报》，遂疑为予自拟耳。至『樊樊山最称知己，少少君原愧解人』一联，则全系游戏之作。又因此题正面着笔甚难，万无作法，乃从旁面他人身上衬托出之。文家本有尊题之法，题系梅兰芳自必尊梅兰芳；既欲尊梅兰芳，则不得不抑朱幼芳矣。若题系朱幼芳，则必曰『冯幼薇原愧解人』，此一定之理也。盖游戏之作，但求其浅显有趣，可以发笑；考试应课之作，但求其新颕不犯雷同，可以胜人，初非以之为定评也。余稔闻少少君人品极高，学问文章皆极渊雅，其所著《新穆天子传》，余心折久之。且于审美一科，致力尤深，其自谓从美学之规则，依良心之命令，洵非虚语。且少少君倾倒幼芳，余亦何尝不倾倒幼芳？惜少少君仅见余游戏之诗钟，而未见余不游戏之《朱郎曲》，又未见余九月十日之絶句耳。少少君谓余工对对，而拟一联赠余，以『对对子』对『樊樊山』，可谓工絶，然则少少君亦工对对，似不得谓余独长于此技矣。他人或拟少少君与余为文人相轻，此非个中人语，且恐又愧解人。何也？余尝言文人相轻之『轻』字当改为『亲』，盖相轻卽为相亲之确实证据，非相亲断不肯相轻。其着于表面者为相轻，其积于内容者实为相亲也。不然，彼泛泛悠悠者何以不闻相轻也乎？

民国三年，刘喜奎从天津来，色艺倾动一时。未几，鲜灵芝来，年十九二十许，小刘喜奎两龄，争巧竞妍，各不相下，要皆能尽声音容貌之美。卒之，刘败而鲜胜。近数月间，庆乐辍演、中和辍演、同乐辍演，而始终不辍者惟广德楼而已。盖女伶战胜男伶，鲜灵芝又战胜诸女伶。京师之盛衰关系国家之盛衰，大栅栏之盛衰关系京师之盛衰，使无鲜灵芝，恐大栅栏日晡遂无人迹矣。鲜所演剧又多足以移情感人，有益于社会人心风俗。然则如鲜灵芝，其关系岂小哉。

《儿女英雄传》一书，系满洲人四川龙茂道文某所著。光绪初年，余在京闻此书初出不久，吴小村、王雪澄两人尝至其家见其原稿。余于此书亦尝粗阅一过，书中节目则久忘之矣。其书以安公子为主，或谓其卽属本人。又有谓十三妹为何义门之女者，似不免附会也。光绪中，此书极风行，其后京师遂演成戏剧，仍以《儿女英雄传》称之。余在都不久，曾观此剧与否，亦不记忆。前日在天乐园观演此剧，盖先一日已演《悦来店》，是日演《能仁寺》，乃全本中节目之最佳者。路三寳演十三妹，虽技艺不娴，年龄已老，而一种侠义之概、英爽之气，犹觉可以动人。余生当末世，梦想古人，对公孙之绵衣、慕隐娘之黑卫，不自知其泪何以涔涔落也。梅郎兰芳演张金凤，自是天生一絶世好女儿，其于十三妹力劝许配安公子时，一种娇羞推却之状，曲体神情，恰合身分，无怪观者数千人通场喝釆。演安公子者为陆杏林，惜太少英气，然作派亦尚不取人憎厌。闻剑秋言，前二十年演此剧扮十三妹者为余玉琴、扮安公子为陆华云、扮张金凤者为二奎。余玉琴卽余庄儿，貌本不恶，技艺尤灵敏矫捷，纯熟异常。其扮十三妹，明眸皓齿，着红绡衣，光釆照人，艶丽无比。华云、二奎亦皆以面首著者，惜余不得见矣。闻王瑶卿将在文明园演剧，若能扮十三妹，与兰芳配，必可观也。玉琴供奉内廷，极得上眷。先朝礼部试题多由御定，某科题为『君子坦荡荡』，乃为十三旦而发，以『坦』字含十三旦笔画也。某科题为『十目所视，十手所指，其严乎？』乃为余庄儿而发，以『严』字卽『庄』字，古书通用也。六七年前，余尚曾与玉琴剧饮，往事殊不堪回首耳。

