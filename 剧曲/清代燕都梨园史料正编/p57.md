<!-- { "loadSidebar": true } -->
莲座生春，竹林滴翠，妙常如见。启帘幕，潘郎到了。正旃檀爇，恰团茶献。芳情半上红妆面，佩环敲动，郄又泪痕一线。断肠无算，羞把霞杯抚徧。听絮语，花娇叶颤，道随风逐浪都非愿。悔前番，珠弄维摩，绾向大雄宝殿。岂看过昙花一现，真撩得尘心一片。捧玉茗，聊当  兰房小宴。

木兰花慢【《偷诗》】

傍莲台绕徧，藕心动、吐情丝。只黛隐春山，珠含秋水，消息难知。歌儿绘声绘影，仿佳人遣闷暗裁诗。真个吟魂化蜨，焚香暂聚遐思。偷期，郎意较侬痴，纔订雨云时。想陈姑旧憾，卿卿痛彻，故锁纤眉。凄其酸辛泪点，纵煎来难把薄情医。试看仙花落后，游蜂不上残枝。

浪淘沙【《惊梦》】

肠断牡丹亭，此曲难听。梅边淡白柳边青。争似丽娘欢会处，艳梦刚醒。知否会幽冥。小像通灵。倩卿眉宇现婷娉。几度钩人魂魄去，如醉湘醹。

小添喜

小添喜，姓沈氏，名廷桢，字怀寿，号燕仙，年十八，扬州人。妩媚飘逸，翛然尘表。其清俊微逊莲芬，而灵慧殊过之，未易轩轾。俯视诸伶，则轩鹤避鸡羣矣。喜临池，工手谈，间作小诗。其《寄怀》絶句云：『雪压参差树，云横黯澹山。长江几万里，何处是乡关？』雅有风人吐属。赋性尤孝。总角时，其父挟之来京师，落魄，遂分散。后有自扬州来者，云其父病。燕仙痛甚，出所私蓄为寄药饵。其师素不良，或以告，痛笞之，几至殒命。及闻其父噩耗，遂日饮泣。有某生者素契燕仙为醵金脱籍。吾友萧君佩之为之立传，并纪以诗。其诗云：『为卿度曲便登楼，婕板莺簧半带愁。道唱奈何天一阕，那知风木感扬州。』；『黑貂裘敝书难上，红杏衫裁曲漫工。安得乘风便归去，五湖烟水与卿同。』嗟夫，燕仙以幼年鬻身，且业歌舞，度有为习气锢蔽者，卒能不忘其本，赖某生力，得以自拔。虽其遇有幸，然亦铮铮皦皦也哉。余曾综其始末，为作《燕子曲》一章，附载于后：吟魂欲堕重奋飞，风帘云幕垂四围。中有仙禽隔窗语，云思主人今来归。主人飘零傍花柳，镇日芳丛觅莺友。铁鹞半投游子怀，金鹰时立健儿肘。逡巡回辔长楸间，鸾想云髻鸦垂鬟。巷转乌衣窈而曲，桥通朱雀清且湾。一鸟翻然自来舞，翠翅修翎好毛羽。碧缕寒抛杨柳风，红襟湿带杏花雨。降生香国记扬州，乘兴时为瓜步游。廿四桥边看壁月，十年梦里绕珠楼。一自芹泥落淮泗，便随霜露过幽蓟。连天大厦不容栖，薄幕危巢恐遭忌。四顾曾无相识人，吞声含泪三五春。引吭宛转随歌拍，侧翼蹁跹蹴舞尘。况复呢喃历朝暮，回首江天隔烟雾。不夸雏凤发清声，但学孝乌思反哺。碧落一朝通悃忱，緑章连夜为沈吟。满山啼尽杜鹃血，遍海填将精卫心。缥缥排云出阴巘，卜居直上宜春苑。珊瑚架上何玲珑，玳瑁梁间自华婉。巢营翡翠敢偷安，台灿金银心尚寒。凭谁出尔樊笼困，长忆傍人门户难。嗟哉主人似鸥鹭，苦海茫茫问何渡？愿言从汝曹神仙，春风握手三千年。

翠琴

翠琴，姓周氏，字穉云，年十六，长洲人。早知名。庚辛两载，笙歌阒寂，各部名优风流云散。穉云髫龄妙质，独出冠时。迨音乐重开，莲芬以清婉之品，驾而上之。穉云名稍减，然其风流自赏，固不肯甘落后尘也。一日饮玉波生斋中。顾曲甘招之来。穉云神釆飞扬，不平之气溢于眉宇。其急思脱籍，顾影生愁，亦似微伤其迟暮者。捣尘子卽席赋诗二章云：『丁香初结蔻初胎，翠羽啁啾破细苔，蓦地春光遽如许，梢头渐到五分开。』『碧篁新箨嫩抽簪，恰称凌云一寸心。莫更烟梢和露长，高寒容易緑成阴。』顷于穉云箑头，见吾友吴君超甫长句云：『奏技燕台旧擅名，秋风憔悴可怜生。长卿洒脱难求友，屈子牢骚合结盟。月果常圆宁抱憾，花因欲落倍关情。好将一曲《长生殿》，谱向人间诉不平。』二君未谋面，而为穉云写照，若出一手。虽云笔墨有灵，抑亦穉云牢骚，倾之卽吐也。

金兰

金兰，姓汤氏，字幼珊，年十五，长洲人。静婉有度，与穉云相伯仲。每当酒阑人倦时，憨态横生，娇羞微露。其度《舟配》一曲，淡妆素抹，尤有凌波微步之致。冬日，彭君勉斋，偕吴君同甫暨余就幼珊饮。勉斋性清介，独雅眷幼珊，曾记其本事。诗云：『凭阑瞥见绮罗新，镇日无言独笑春。桃李自秾兰自秀，前身合是息夫人。燕云蓟树怅飘零，秋色撩人倒酒瓶。一样天涯赋沦落，君衫红杏我衫青。』昔人谓宋广平心如铁石，作梅花赋偏饶妩媚。余于勉斋亦云：『花如解语还多事，石不能言亦可人』二语。余于幼珊亦云。

玉庆

玉庆，姓杜氏，名堃荣，字蝶云，年十四，吴县人。骨秀神清，穆然意远。一颦一笑，不肯委曲媚人。往往绮筵杂沓，酒骤花驰，而蝶云酬对从容，羣嚣顿息。度《琵琶行》一出，声态双超，感均顽艳。四座无言，青衫有泪，弥望皆白司马也。善画兰，尤爱诵《心经》。或叩之，曰：『兰，洁而香，性所躭也，因写以自怡。我辈托业猥下，以命蹇故。日诵此经，虽未果忏悔，庶几渐离苦趣耳。』吾友李君香宰雅重蝶云，蝶云独倾心事之。壬子秋，香宰下第将还西蜀，蝶云置酒祖行。既悲香宰之不遇，又知其不能留也。持心经属香宰，缮书一通，默求佛力呵护归人，且祝再见云。吾尝谛观蝶云在诸伶中独往独来，洒然出尘，足征夙根之厚。惜香宰驰驱数千里，杖策款关，不得发挥襟抱。盛名之下，坎壈缠身。尘海茫茫，知心寥落。而蝶云独能慰藉于寂寞之中，使香宰舒忧娱悲，不坠元龙豪气。然后知蝶云之用情专一，其为香宰虑者者深而远，岂非伶而任侠者哉！吁，可传已。香宰赠蝶云诗甚多，缠绵悱恻，载其为人。朋好争诵之、慕之。集隘不能备载，为録其前后《梦蝶词》十二首如左。

梦蝶词

银烛光摇彩笔挥，个中心事话依稀。剧怜梦入南园里，荡作琼花一阵飞。

荷花生日前三日，瞥见娉婷出画楼。您得柔肠浑欲断，浔阳江上四纮秋。

珠喉宛转佩丁当，絶世聪明絶世妆。多少红儿私羡汝，一生消受百花香。

春山眉黛蘸秋波，坐久犹疑对素娥。最是个侬心折处，自然风味得天多。

生来艳福与花宜，说着春愁了不知。一种怜才意无限，愿他飞上最高枝。

惯醉花阴酒一尊，暂时分手亦销魂。此情耿耿卿知否？恐有前生未了恩。

续梦蝶词

朅来日下豪华地，亦是天涯沦落人。僮仆揶揄羣小妬，不图得汝慰风尘。

爱汝便同亲骨肉，知予独抱古心肠。青衫黯澹罗衫冷，中有怜才泪万行。

三年误入画楼飞，惜汝临风试舞衣。家在江南身冀北，杏花春雨几时归？

羡君气味最清醇，合与幽兰结近邻。长日卷帘摊画帙，画成先赠素心人。

闭门无事酒孤斟，风雨苍凉百感侵。相忆辄书君姓字，一波一磔见侬心。

亲知睽隔几经年，西望岷峨路七千。不到芳洲寻杜若，祗应愁煞李青莲。

小兰

小兰，姓萧氏，字者香，年十六，扬州人。双瞳秋水，两颊红晕，眉宇间饶俊爽气。其师长庆，色艺冠一时。虽六郎老去，而三庆部犹倚之为重。小兰以俊爽之品出其门下，自是后来之秀。超甫曾赠以诗云：『犹忆高歌宴佩珊，阳关一曲酒初阑。柔情缭绕千丝柳，小字芬芳九畹兰。出水新荷争比艳，过墙修竹喜成竿。叅军别有留情处，记取生绡画里看。』素善上江某生，某生甚眷恋之。其脱籍也，为之醵金。闻以数千计，亦可想见其声价矣。夫以若辈飘零，自拔良难，而卒有大力者，不惜援手，使之得以自立。余尝有句云：『千间广厦庇寒士，万个金铃护落花。』茫茫苦海中，安得尽如痴愿哉！

翠玉

『独倚阑干眼倍明，歌衫舞扇总关情。况经秋水眉梢逗，恰似珍珠掌上擎。絶世笑颦空菊部，万花管领属芳卿。当场莫漫笙箫寂，顿老琵琶喜再生。』『莫笑诗狂与酒颠，大家同约醉花前。听残玉漏欢犹涌，赏到风流我欲仙。应有金兰通臭味，非关弦柱托缠绵。此生此夜如常好，记取肤云鬓影边。』此吾友同甫所作以赠翠玉者也。翠玉，字黛仙，年十四，姓陈氏，安庆人。六七岁时读毛诗，甫成诵。以贫故就商，已而偕其母兄来京师。其兄美玉，旧有声春台部，黛仙遂习其艺。当八音宣播，二三妙伶集于春台。黛仙稍后出，故未见称于时。余尝于登楼之暇，留心物色。一日，见其演《折柳》一出，冶艳絶伦。同甫尤剧赏之。屡招余饮。盖初次登场，卽为识曲者所倾倒如此。黛仙灵心妙悟，善解人意，而藴藉深婉，纯露天机，相对怡情，略无梨园恶习。勉斋语余云：『座无莲芬、黛仙，使人不乐。』岂阿好哉？

桂玉

桂玉，姓张氏，字蟾仙，一字穉兰，年十五，苏州人。闲适修洁，对之令人神爽。雅喜粉本。着墨饶有生趣。其度《藏舟》一曲，音节哀怨，真如闻小女儿泣诉声也。海南吴君古樵为余述梗概，并索定品。余应之曰：『洁』。闻者疑为过情。余曰：『旧院有歌妓，字贞美。人诮之云：「美则有之，贞则未也。」贞美谢曰：「儿之不贞，命也。」言已泫然。今穉兰以髫龄穉齿，堕刼沙数，积威约之，不得不腼颜向人，为其主作肥生活计。其洁，命也；其不洁，亦命也。』独念菊部诸伶，染结习，多嚣且尘上者。穉兰寡言笑，慎举止，秾纤修短，虽与服称，自不可多得。使爱穉兰者，发须菩提愿，而与之以洁，是则穉兰之幸也夫。

巧福

巧福，姓金氏，字畹香，年十五，苏州人。善吹箫笛，兼工琵琶。婉娈闲默，无城阙佻达之习。吴君超甫赠以诗，所云『未免有情偏缱绻，不妨无语得风流』者也。貌与某伶相似。每当诸伶环集戏谑时，闻独于某伶前则词气和婉，雅相爱敬。询诸所素契者，某伶乃其胞兄弟也。总角时先后入京师，初不相识，久与洽。始知以未脱藉，不敢认故，犹从人姓云。吾友舒君子秋。闻余道畹香事，因折柬招之，若恨见畹香晚，酒阑赋絶句四章。其一云：『春灯无语正缠绵，颦笑依人絶可怜。谩说风怀删老衲，情根欲证四禅天。』其二云：『香温翠暖座生光，莲漏沉沉月转廊。欲向花前问消息，同根原有不言芳。』其三云：『倩界乌丝写洛神，娇憨一例见天真。郑兰谢草难重觅，争似珠儿最可人。』其四云：『紫箫吹彻又琵琶，飘玉霏烟醉碧霞。十二阑干无定所，层城何处是侬家？』嗟乎！天性之爱，不分流品，而特以未遑脱籍，莫遂联床。悲异地之埙篪，怅深宵之风雨。金赎无人，珠还何日？窃为畹香慨也。

《昙波》终

●《昙波》跋

