<!-- { "loadSidebar": true } -->
以上均住大外廊营

○景春主人朱桂秋，小名八儿，莲芬主人之子，唱老生，改习花旦。

○平阳张紫仙，唱青衫，善饮酒。

《回龙阁》《赶三关》《金水桥》《雁门关》

○胜春主人余紫云，号艳芬，【住石头胡同】唱青衫，好古玩【系老生余三胜之子】。

《跑坡》《孝感天》《祭江》《玉堂春》《祭塔》《战蒲关》《戏凤》《虹霓关》

○熙春主人钱长生，号芝云，隶四喜部，唱昆旦兼青衫。

《湖船》《琴挑》《偷诗》《进宫》

二主人丽生，号葵云，唱小生，兼丑及净，隶四喜部，兼三庆部。

《寄柬》《挂画》《拐磨》《花鼓》

铁仙，姓张，号云薇，唱昆旦兼青衫，隶四喜部。

《断桥》《独占》《祭塔》《出塞》

金仙，姓王，小名顺儿，号妙云，唱花旦，兼昆旦，隶四喜部。

《入府》《借伞》《鹊桥》《卖饽饽》

银仙，姓张，小名莲儿，号寳云，唱老生，兼小生。

《御林郡》《进宫》《偷诗》《三拉》

○绮春主人时小福【住猪毛胡同】，名庆，号琴香，唱青衫，兼昆旦，掌春和部。

《挑帘裁衣》《汾河湾》《斩窦娥》《小宴》

大少主人德保，号炳奎，唱老生，隶春和部。

《困城》《挡谅》《昭关》《教子》

二少主人实保，号炳章，唱花面，隶春和部。

《黄金台》《御果园》《黑风帕》《锁五龙》

四少主人慧保，号炳文，字佛珠，唱老生，隶春和部。

《定军山》《除三害》《教子》《一捧雪》

福云，姓刘，唱老生。

《牧羊圈》《打金枝》《洪洋洞》《赶三关》

桐云，姓陈，唱花旦。

《胭脂虎》《探亲》《坐楼》《双钉记》

秀云，姓王，唱丑。

《绒花计》《浣花溪》《打灶》《探亲》

○春馥主人郑秀兰，号素香，唱青衫。

《贵寿图》《乘龙会》

○锦林主人孟秋林，唱花旦。

《贪欢报》《思志诚》

○乐安主人孙彩珠，唱花旦。

○景龢主人梅大锁【李铁拐斜街，】善胡琴，系巧玲主人之子。

吟香，姓赵，号绮梅，唱青衫，隶玉成部。

《寄子》《回龙阁》《探窑》《教子》《祭江》《孝感天》

《新刊鞠台集秀録》终

《清代燕都梨园史料正编 瑶台小録》

（清）王韬 撰

●目录
瑶台小録
　瑶台小録上
　瑶台小録中
　瑶台小録下

●瑶台小録

长洲王韬撰 东莞张次溪辑

○瑶台小録（上）

南朝金粉，徒揽愁怀；北地胭脂，空劳梦想。京洛绮纷之地，侲童婉娈之场。争妍取怜，别标风格。所谓赏识于牝牡骊黄之外，品题在须眉巾帼之间。仆也素衣未染缁尘，车辙不踰；折木得之耳食，略识二三。侧闻冀阙风高，燕台月冷，才人不偶，游子离乡。旗亭画壁，唱『黄河远上』之篇；铁板铜琶，歌『乌鹊无依』之曲。清樽沓置，童冠偕来。鞠■〈月卺〉而前，偎肩而坐。觥筹交错，逸兴遄飞。招手成令，善心为窈。人来日边，警敏无匹。语妙天下，忍俊不禁。杂以俳谐，恣其欢谑，滑稽多辩，标弄百端。尟仓庚之疗妒，怕鹦鹉之多言。齿喜梅酸，性忘桂辣。即看铺歠，亦自风流。大有牢愁，都堪陶写。华酌琼浆，何减蓬池之脍；网轩凉吹，几疑化人之居。时复刻烛题诗，烹茶说饼。一枰坐隐，五弦手挥。检滕王蛱蝶之图，仿逸少惊鸿之格。抑亦雅人之深致，达士之闲情。洎乎酒阑灯炧，月落参横。良会不常，离怀斯轸。回风送远，三迭《阳关》；珍重临歧，一声《河满》。因而吮毫濡墨，镂月裁云。咏周生之圆颐，忆定子之睡脸。山木相悦，澧兰有思。白眼穷途，犹胜老兵共饮；紫微仙吏，傥为杜秋写愁。以抑塞磊落之才，成哀感顽艳之什。柯亭之笛声欲裂，渔阳之鼓挝如闻。问心期以谁亲，抚骨体而不媚。此余友叆叇轩主人《瑶台小録》之所由作也。公交车南还，出以示余。余谓此中人才殊复难得，岂秀气独锺于男子，而风怀偏托之美人哉？顾其品汇，厥有数端：公子裼裘，佳人修竹，手玉同色，智珠孕胸。琪花照世，众芳皆歇。桃李成蹊，不言自馨。此一流也；清词霏屑，吹气胜兰，鸣琴在床，晴波生指。桓伊三弄，柳公双锁，文楸响答，时出疏帘。更或写黄筌之折枝，静女分香；学茂漪之笔法，仙娥顾影。此一流也。靡颜腻理，敷粉凝脂。望若璧人，宛如处子。夷姤自喜，昳丽可鉴。濯濯春柳，深色荡魂；娟娟秋荷，微波通欵。此一流也。奏阳阿发激楚，唱曹子于兜铃。效少年为拍弹薛仿之声，潜气内转韩娥之讴。余音绕梁，不抗不幽，亦雅亦郑。此一流也。英姿飒爽，对酒当歌，星眸善窥，风气日上。作皮里之阳秋，笑目论之下士。羞同儿女徒解人颦，别具肺肝兼知援手。又一流也。借吹嘘以生翅，经盼睐而成饰，爱则加膝，口所偏肥。芙蓉镜下居然及第，樱桃宴中推为上宾。传观千佛之经，压倒羣芳之谱。喜《霓裳》之同奏，异名纸之生毛。又一流也。至如柔曼倾意，寻梁契集，朅来城北，偷嫁汝南。灵狸之体，惆怅东平。共枕之树，托生上界，风斯下矣。亦一流也。今将就此编，依次録之。非曰好事，聊以怡情。

秀春主人顾曜曜，字玉仙，小名寿儿。吴人，庚辰文榜第一。纨质蕙心，温厚如玉。花城酒国，泛岂随波。处华缛而独厌风尘，工吐属而不离文字。我行天下，仅见斯人。赠以五律一首云：『花史出瑶台，奇花耀碧瑰。情多憎蝶媚，语巧任莺猜。兰茝三湘赋，蒲桃百合杯。春明门外骑，为尔久低徊。』

韵秀孙寿荃。寿荃，字梅云，小字顺儿，顺天人。师尉迟喜儿，色艺俱胜。性敏慧，善伺意旨。缠绵往复，常使人有去后思。以彼其才，阶之仕宦，谅亦飞黄之上选，荐白所揄扬矣。天南遯叟云：闻梅云近已别树一帜，称韵春主人，初次花榜，名列第四。赠以七律云：『天与温柔一段春，当筵疑现宰官身。相逢草草都成忆，小语喁喁解昵人。供以幽花知有韵，冻将明镜更无尘。真灵别籍谁刊定，祗恐文章累洛神。』

德春少主人杨德云，字蕙仙，小名四儿，顺天人，杨桂庆之子也。桂庆有假子曰贵云，字朶仙，以冶名震都下。德云与之异趣，英爽豪迈，不事修饰，其生质然也。多与燕市酒徒交，而时人恒不喜之，殆涂泽者易为工欤。庚辰武榜名列第五。演《李存孝》一出最工。赠以四絶句：『璧月琼花岁岁新，杨家有儿名德云。生小娥娙谢脂粉，不曾学系石榴裙。』『圆瞳如漆见神姿，飞虎山前挟槊时。何事纷纷竞蛮触，竟忘帐下有奇儿。』『将军大树久知名，军律森严斗酒兵。似此英姿来搏战，也应高筑受降城。』『九衢香雾隐重重，谁识元成妩媚容。我欲举头天际望，置君七十二高峰。』时在癸未之夏，毷氉中忽闻法越之警，心窃忧之。适蕙仙以纨扇索书，因成四絶，盖别有所感也。

忠华王蓉蓉，字畹云，昆山人。师杨月楼，歌喉冠一部。论者谓他日足继王九龄也。登癸未武榜，人争以武状元目之。而畹云殊不自异，天怀卓荦，等富贵如浮云；雅意缠绵，纳胏肺于皎日。身在尘外，天下英雄，微使君孰当之者。畹云丰肌腻理，人或以赵合德比之，谓此乃汉成之温柔乡也。述之于叆叇轩主人，玉遐独曰：『否否！合德一淫妪耳，柔乡一言，有识齿冷。若值此天人之姿，将合十顶礼之不暇，敢复堕邪师见哉？』赠以三絶句：『畹云之生情所锺，有意无意如云浓。长风吹空浩无极，有时还掩青芙蓉。』『畹云情态如花娇，肌理媚极难可描。若使生逢汉成帝，柔乡魂魄更谁销。』『我爱畹云非以姿。独怜伉爽异羣儿。读书美女簪花格，为赋幽并侠士诗。』

熙春陈杏云。杏云，字文仙，小名七儿，顺天人。色艺为诸曹冠。性情孤洁，与俗多乖。故年已十七八，犹未能鸿飞冥冥云。庚辰文榜名列第七，时论为之不平。文仙今已脱籍，名其堂曰春林。赠以七律一章：『欲咽还幽寄意深，碧云无际影沉沉。朱颜人惜临鸾镜，青眼谁输市骏金。媚月嫣花争炫采，高山流水自弹琴。风尘知已今谁是？我为孤吟感不禁。』

景和郑蕙蕙，字丽芬，一名艳云。先世亦吴人，师梅慧仙。抱质雅素，冲怀自芳。又写兰，尝以一枝贻人，拱璧不啻也。赠以五律云：『秀骨如兰媚，天然写一枝。我将空谷隐，为尔赋新诗。逝水年当惜，孤芳世岂知。娟娟风露底，独系楚臣思。』

春馥陈禄禄，字秦云，吴人。年十二，风仪华美，无小家子气。以色艺骤列癸未初次文榜第一。同曹或心忌之，因有更易名第之举。然秦云天怀澹漠，视升降殊不介意。巾影衫痕，风流自赏，其风度正当在魏晋之间也。其师秀兰，夙有名誉。赠以四絶句：『藉甚金鳌顶上人，多生福慧列羣真。蓝桥女伴闲相问，犹有云英未嫁身。』『问年刚是十三余，早向樱桃花下居。莫倚郁轮袍一曲，冰寒于水更何如？』『抡选终知有定评，古今人物半虚名。一从大雅沦徂后，不薄开元以下声。』『气自清华韵自娇，天生典重似琼瑶。涂脂百辈齐梁语，风味知谁近六朝。』

景春少主人朱荣贵。荣贵，字穉芬，小名三儿，吴人，朱莲芬延禧之子也。庚辰文榜第二。其评语云：『纡徐为妍，笃雅有节』，可以知其人矣。穉芬与雨花散人交最密。尚未缔姻，而渴思得妇。赠以五絶四首：『莲渚满西风，莲花非昔红。莲房结莲子，怜子复莲侬。』『亭亭十六七，情如春草生。含情问春草，无雨更多晴。』『缠绵复缠绵，饮子碧筒酒。好为连理花，持荷得成藕。』『团圆匣中镜，中有古时春。照出如花意，依依独语人。』

近信少主人陈瑞麟。瑞麟，字璧人，又字穉芬，小名狗儿，顺天人。于诸伶中齿最穉。征色考艺，雅倍以长者，莫能过焉。璧人生甲戌，年甫十龄，而歌声遏云，真英物也。近隶韵秀。赠以五律一章：『性巧珠同慧，神清玉作姿。天生好标格，当此妙龄时。我已嗟沦落，君休及暮迟。母如薛车子，但系转喉思。』

景善少主人徐寳芳。寳芳，字剑华，小名才儿，顺天人。年十一。身甚短小，而气格如二十许人。貌略逊穉芳。其能歌则相伯仲也。举止庄雅，尤不失先正典型。

寳芳同门之兄，曰寳荃者，亦雅材也。与芳皆善病。寳荃近脱籍，为粤游，主于黄氏，名噪一时。赠以七絶二首：『瑜亮同时有瑞麟，髫年头角露嶙峋。朅来翡翠筵边立，湘几居然矮似人。』『闻说工愁兼善病，阿兄憔悴亦如斯。从来天意怜幽草，愿化轻阴与护持。』

