<!-- { "loadSidebar": true } -->
小天喜，字听香，扈姓。春福堂连喜胞弟。四喜部后来之秀也。近日昆腔歌喉，推金麟第一。听香出，遽掩其上。如洛钟之应铜山，蒲牢夜半鸣，足以发聋振聩。又如秋城画角，凄彻心脾，令人闻之有落日照大旗之想。盖听香之为人，得秋气多。故其发之于声，亦为秋声。其神情极似冠卿幼年时，特风姿微不及耳。举动吐属直截了当，又似小蟾，而雅驯过之，才艺亦居其上。昔章邱李中麓先生归田后，园林池榭，极一时声伎之盛。大治幸舍馆客。客有能以鹅管为笛者，吹之清脆激越，有遏云裂石之音。当日『卽事诗』所谓『鹅管吹笙明月夜』者是也。后数十年，犹有能传其法者。假使听香临歌筵，得如李謩者。其人掌鹅管笛和之，一片清商夷则，如夜静龙吟，天空海阔。以视韩娥三日绕梁之音，当何如耶？天下名山，黄山之外，惟雁荡为石山戴土。地僻境幽，虽有土气亦不甚厚。故不竹不笋，但觉清刚之气满人怀抱。若听香者，学山而至于山，则雁荡矣。在羣芳中，则玉兰品格为近。迎春献岁，凌寒先放。四喜部如名园就荒，庶草繁芜，得此一枝，翘然独秀，从此好春消息来矣。眉仙在部中，巍如鲁灵光殿，如韩陵一片石，如江左夷吾雍容坐镇，而寥天一鹤，殊有独立苍茫之叹。得听香为之后劲，乃信曲高者和非寡矣。丁酉入春来，四喜部登场，座上客往往与春台相埒。每日不下七八百人。视前一二年，盖已倍之矣。天运循环，无往不复。善哉，司马季主之论卜也。四喜部屯极而亨，或者可复返嘉庆间旧观？则听香其先声乎。【四喜部，寓朱家胡同云福堂甘。】

福龄，字春波。郁大庆犹子也。自春山出，居玉照堂后，文盛堂门前冷落车马稀矣。既得春波，门风复振。格局秀整，神釆焕发。桃花靧面，光艶照人。尤不可及者，长眉入鬓，时露异彩。如春雨初霁，远山新沐，浓翠欲滴。昔隋殿脚女三十人，惟吴绛仙善画长眉。打桨踏歌者，羣相仿效，有司日给螺子黛五斛，绛仙独得波斯真品。炀帝目之曰『秀色可餐。』坐对春波，仿佛想其眉妩。曹子建《感甄赋》曰：『修眉连娟。』《西厢记》北曲《惊艶》曰：『宫样眉儿新月偃，侵入鬓云边。』若春波者，固天之生是使独，非京兆尹所能点染。更无事乞灵于颊上添毫毛也。龚小玉尝谓春波之眉，鸾仙之目，使合为一人，当其秋波一转，能令天下铁石肝肠人一齐心荡。善哉，可为知言。史邦卿、瞿宗吉辈，填〔沁园春〕词，连篇累牍，固犹未免在温柔乡中为门外汉也。【顾梁汾《登雨花台》词：『如此江山，刚换得才子几篇词赋。』可为片言居要。】春波之为人，温克沉默，不苟言笑。其意穆然以深，不屑屑求人怜，亦未尝高自位置。自命不作第二流，而人亦自不能竟度外置之。锺夫人自是闺房之秀，斯之谓矣。三庆部近日玉笋环生，望之如瑶林琼树，要当以春波为翘楚。性情极似藕香榭中惜春。碧玉初年，身量未足，亦正如此。或言春波似藕官，亦近之。在羣芳中当是素馨花，皓皓如雪，皎皎如冰，又复清而能腴，洁而能隽，岂凡卉中所能有其色香味。同人尝集福兴居之醉乡深处，座中有秋芙，絶缨错舄，语笑喧豗。秋芙自命酒人，欲矜大户，动以陈元龙湖海间豪气压人。淋漓酣嬉，颠倒如项王巨鹿之敌章邯，诸侯皆从壁上观；如光武昆阳之破寻邑，雷雨大作，屋瓦皆飞。意气之盛，几几乎有不可一世之概。一鼓作气，狂态尽露，莫可禁遏。不逾时，玉山自倒，非人推矣。春波微笑不言，而杯到不停。《三国志注》称邴原饮至一石，容色逾庄。黄叔度汪汪如千顷波，澄之不清，淆之不浊。古人所难，今复见之。可谓善《易》者不言《易》矣。雨初饮亦甚豪，以出冠卿门下，称酒世家。倾翻北斗，吸尽西江，有此雄概，然酒酣喝月，使倒行以当春波，固犹是中驷耳。冠卿每叹曰：『当让此子出一头地。』【三庆部，寓大外廊营文盛堂郁。】

爱龄，字小香，亦后来之秀也。演《邯郸梦》为打番儿汉，绯缨绣袍，结束为急装，舞双枪如梨花因风而起。观者光摇银海，万目万口啧啧称叹。公孙大娘舞剑器浑脱，浏漓顿挫，有此妙手。三庆部如意《打桃园》，掣大刀旋转如风，擅一时技击名，不足敌小香也。吾在保定，尝见三台部双禄《卖艺》，拳棒刀枪，色色俱妙，最后舞流星，风驰电掣，乃如五色舍利，大放光明，普照世界，叹为絶伎。小香不及双禄之兼擅，双禄亦逊小香之专精也。使二人见面，各出所长，正当爽然自失耳。小香偶亦裹头作天魔舞，歌喉颇嘹亮。然究非所长。虽习武小生，而对人宛转如意，无介冑容，亦无脂粉态。大抵柔媚是吴儿本色，小香则别饶清致。秀外慧中，茶筵酒座，芗泽微闻，其风味如佛手柑。清夜静对妙香，可以忘言。纱厨窣地，桃笙腻滑，执■〈分瓜〉瓠斝，品梅花雪水，但觉清气袭人，不知身在瑶台第几层矣。古称可人，又曰可儿，小香有焉。潇湘馆中紫鹃也。闻小蟾言，曾有伧父以多金啖小香，屡逼之。小香如墨翟守宋，不穷于应。最后且恚且胁，不胜其嬲，痛哭而罢。后来之秀，守身如玉，岂寻常迭被铺床者所敢望其肩背哉。【爱龄在三庆部，寓韩家潭敬义堂，移居香雪堂。如意在三庆部。双禄在保定三台部。】

△常州陈少逸《品花寳鉴》第二十三回，有『兰保御侮』一条，其智有足多者。然以视小香，固有上下床之别。宋人蔡友古词有《洞仙歌》一阕，有绘声绘影之手。其结句云：『我只为相思，特来者度，更休推后回相见。』吾尝见友人慕秋芙者，如文园令病消渴，愿得金茎仙掌一滴露。网设鸿离，轨濡雉鷕。狐绥绥，虎耽耽，整冠昧李下之嫌，盗铃慰桑中之喜。然而鄂君未举夫翠被，神君犹隔夫绡帐。扑朔迷离，是耶？非耶？虽自命秦宫一生花里活，其如三生石上无一笑缘何？唐张籍乐府曰：『还君明珠双泪垂，恨不相逢未嫁时。』夫乃叹有情人都成眷属之言。此愿固未易偿也。觏闵既多，受侮不少。鄙人从旁盱衡久之，不忍其訽，乃録友古词，书折迭扇子贻之。见者莫不絶倒。爱我者或箴我：奈何作此虐谑，毋乃绮语罪过。虽然，区区之心，但祝回头，敢辞饶舌？歌以谇之。谇予不顾，吾未如之何也。已矣！小香与小蟾交最契。丙甲秋，小香出敬义堂，方绸缪居室，小蟾适于重阳前有西江之行。春源堂舍宇器用尽举畀小香。今雪香堂中一切位置，皆仍小蟾之旧也。小蟾落籍时，年十五。小香亦十五岁自立门户。小蟾不畜弟子，今小香有弟子二人矣。以齿则师徒固相若也。嬉戏跳荡，嚣嘑喧呶，无家人礼。如魏叔子所传万安卖酒者郭节然。尝与友人论之，小蟾如蒋虎臣，梁山舟早赋遂初。小香则如侯官老儒，食报隔世，弱冠巍科，出掌文衡，文福兼隆，殆由天授。能使老师宿儒，艶说其事，羡极泣下。梨园中又添一段佳话也。

小秀兰，胡姓。初字韫香，更名香吏。春晖堂方三林弟子也。以其与小桐同名，故称『小』以别之，儿遂乃已知名。俯仰身世，小桐能不怃然。柳五儿为芙蓉女儿后身，此儿仿佛过之。其人有鸾仙之修整而不勍，有冠卿之秀澈而不冷。清而和，朗而厚，置之瑶林琪树中，风骨端凝，意态俊爽，可称东海秀影。予昔于《看花记》中品之曰：其姿致如牵牛花，墙角篱根，娟娟一朶，点缀秋光，凉翠欲滴，秀色可餐。如当椎牛行炙之后，餍饫肥甘，忽进蔬笋一盘，入口脆美，清快无比。又如妃子酒后，啖荔枝过量，浆热体烦，得玉鱼含唇舌间，凉沁牙齿，顿觉举体清适。如苏易简月夜解酲，自称冰壶先生，不数金茎解渴。是时与香吏殊落落，但见其局度安详，不竞不絿，不吴不敖，谓其得清气多故。其言如此，实未足以尽香吏也。宜黄符雪樵，于香吏极所醉心。始予不谓然，久乃信，非阿其所好者。香吏近学弄笔，作小楷，画兰蕙，并有可观。孳孳汲汲，如将不及。从诸文人问字，龂龂如也。可云有志之士。【三庆部，寓韩家潭春晖堂。】

秀莲，字花君。扬州人。桐仙得意弟子也。光裕堂先有天然、天秀，不久皆散去。后来者曰『三秀』。三秀者，秀兰、秀芸、秀莲也。秀莲入门最后，而最慧。意态爽闿，言笑举止并皆洒落，无委琐气。所般皆小生剧。先是，同师者有学《渔阳掺挝》，为祢正平骂阿瞒。伊吾久之，花君从旁窃听，则已尽得其节拍。扬枹振袂而出，神情态度参以己意，妙合自然。虽素所习不啻也。有伧父挠之，不令般演而罢。桐仙乃竭一夜之力，篝灯按谱，摹仿为岳云骂秦桧剧，命名曰《快人心》。词曲、宾白、科诨、爨弄，悉与《渔阳掺挝》异，非依样胡卢也。桐仙以一夕成之。花君卽以一夕习之。明日入戏园，登场般演，耳目一新。观者方啧啧叹新剧之妙，不知乃其师徒夜来灯下所为也。是时小桐方久享盛名，而余独称许秀芸为后来第一人，固未知花君也。桐仙为覼缕述其事，且乞立传。是夕张灯呼酒，命秀莲奏其伎曰：『努力博周郎一顾，将以实吾言之非谬也。』有所誉必有试，桐仙盖非偶然。因卽桐仙所书，节略为润色之如此。【春台部，寓陕西巷延陵光裕堂。天然、天秀俱寓春台部光裕堂。】

△天然昔在光裕堂，未免恃宠而骄。桐仙亦无如之何。天然颇挥霍，所得金钱，輙随手散尽，其师亦不得稽其出内也。桐仙惩往事，驭小桐辈颇严。又有阍人沈二，司钱谷，钩会甚密。故诸小郎殊局蹐。惟待花君多所宽假，起居一切得自如。丈夫爱怜少子，今亦有然矣。桐仙举动洒脱，略似魏晋间人。大有王夷甫口不言钱之意，落拓殊不治家人生产。几几乎如绛侯，问刑名不知，问钱谷不知。又极慕赵明诚之为人。欲学其居大学时典衣买书故事。每入琉璃厂肆，所见法书、名画、钟鼎彝鬲，杂然满载以归。或货郎负骨董造其家门，意有所向，费辄不资，不问度支能给与否。室中质帖常数十纸，肃霜告寒，光裕堂中诸郎始谋授衣，岁习以为常。曩年在春台部十子中目之曰『书呆子』。京华尘土，湼而不缁。王茂宏无事举扇相障，以视逐金弹工数钱者，相去何可以由旬计。然小桐谋脱籍，桐仙居奇货，昂其直，索八千金。故事久弗就。而秀芸之归咏霓堂，小霞亦费千三百缗。余许为后来第一人，力赞之，且为屏当部署，乃得成交云。古之人有言曰：惟俭可以养廉。旨哉言乎。

