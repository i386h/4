<!-- { "loadSidebar": true } -->
梅肖芬凌云。三年不见，肖芬貌益丰硕。虽时赴歌场奏技，而儒气且益。深言动雅，则令人可观而不可狎。吾目中所见无第二人也。赠以二絶：『儒行何妨以墨名，彼苍原未限豪英。姸姿冶骨从夸艶，谁似梅郎水样清？』『黄金台圮已多时，侥幸人间国士知。我向风尘求骏骨，欲烦高唱籋云词。』

德厚朱桂秋。桂秋，小名八子，吴人，朱莲芬之子。艺工齿穉，歌声遏云。其安雅之度，异乎以姚冶为入时者。赠以五律一首：『裘冶非无子，东南固有人。伟哉天地力，锺毓到伶伦。筵月频相照，园花取次新。元音终不沫，记取绮年身。』

韵春主人孙梅云。癸未识梅云，因自号叆叇居士，盖取云为偏旁也。己丑入都，颇闻孙氏诸宾，有大相错迕者，而不详所以致此之由。已而相遇，且日疏，益莫可究诘。或谓有物焉间之，在梅云亦不能自主。其然与否？吾不敢知。然而婉娩之容，便慧之性，当世终无以过之也。复为二诗以续前咏：『东鲽西鹣眷此生，苦抛心力误多情。恩山怨海须臾事，毕竟谁赢薄幸名。』『词令风华四座倾，燕兰谱里魏长生。相逢未恨相知晚，我亦曾聆唱渭城。』

馥云主人陈秦云。秦云事母甚孝，与人酬酢无贫富之见，恒十余年不衰。昔睹其人，今知其行。赋以补前诗之未备：『陈郎煦煦得春气，天性尤征孺暮时。独以艰难谋菽水，不徒游冶恋花枝。眼前富贵浑闲事，心上温馨有故知。闻说玉台新下聘，好凭双笑慰乌慈。』

韵秀郑二奎。二奎，字盼仙，丽芬之弟也。姿神妍逸，某太史以状元目之，声誉遂满日下。赠以二絶：『费尽胭脂画牡丹，何如本色任人看。花王自有真风格，只是人间品藻难。』『略似韶年郑丽芬，心香意蕊共氤氲。相逢为诵今原句，知有寒温系雁羣。』

复春主人陆华云。丙戌赋华云诗，颇以未脱樊笼为恨。今兹重见，已立家室，声誉亦鼎鼎。乃知蠖屈之士，毋甘自菲薄为也。赠以二絶：『竟有英雄自立时，当年深慨美人知。因君转悟穷通理，不向人间赋感知。』『豪饮狂歌得几人？相逢落落建儿身。郄怜绮席难回避，犹自香车碾细尘。』

云和张春生。春生，字茘衫，顺天人。娴雅能歌，专习昆曲，独冠一时。己丑文榜第二。赠以二絶：『今日花丛谁俊物？吾独属目二三人。风流尽说张公子，罗绮天然娇好春。』『寳兰韵秀琐儿歌，才上毹氍奏采多。雅曲自希空独抱，更无人赏待如何。』

王蓉，字畹云，苏州人。色艺冠其曹，为王桂芬之子。桂芬以艺名海上，垂三十年尚未退老。而畹云近以杨月楼为师，其名益噪。顾其隶三庆部为优，非其本志，祗以家贫亲老，不得已而岀此。其性贞介絶俗，常怀以色事人之恨。后忽患痘毁容，殆天之有以全之也。继而瘖不能歌，依某伶以活。名优下梢如是，可慨也夫！

顾玉仙，自号怀玉山人。自言与叆叇轩主为文字交。酷嗜书画，每见必论及之。告以作书须先从事隶楷，因示以法，且戒以勿习院体书。及爱写兰，乃倩姜子宜轩为写兰谱一册。旅中馈遗，自楮墨管城子外，无他物也。赠以七律二章：『澄怀如水意如云，文字缘深我共君。柿叶写书芟伪体，蕙兰留影挹清芬。磨人未可兼金惜，透纸须同运甓勤。他日艺林驰骏誉，料应次第策殊勋。维摩示疾强登筵，脉脉情怀尚未宣。螺岫列眉通极浦，凤城回首隔遥天。未酬一愿虚前日，从此相逢又一年。只有加餐珍重语，与君相劝更相怜。

以上都十有二人，多有复见于前者。叆叇轩主更拟为广编、前编。广编则録南中诸名优，前编则专及都中庚辰以前诸老辈，庶存南北之宗，表后先之美。不意甫登金榜，遽赴玉楼。庚寅冬杪，没于杭垣旅舍。文字深交，失此良友，惜哉！海上诸伶，以二周为冠。周凤林字桐荪，周钊泉字补枝。他如徐介玉，丁兰荪，亦其佼佼者也。叆叇轩主云：仆尝三至京师，遍观菊部，姸姿妙艺，洵不乏人。其间如杨蕙仙之英武，时奎芳之清隽，尤乐观之。然杨能武而不善歌，时善歌而未工武，盖全才又若斯之难也！上海富春部雏伶阿福，籍本苏台，来游辇下，乃能兼蕙仙之技击，似奎芳之善歌，造物生才，何限中外。顾流传小字，颇非雅驯，窃为更其名曰玮云，字曰俪奎，称厥徽美，复为四诗旌之。世多桓子野，或不病其僭踰乎！『是真斌媚魏元成，谁向风尘重姓名。触我英雄迟暮感，欲从飞骑下长城。』『巾帼须眉本不同，男儿安用妇人风。刀光如雪身如燕，絶代风流顾盼中。』『广乐迷离记凤城，奇才今又草茅生。英姿似尔真殊絶，未合人前唤小名。』『绛灌解文随陆武，茫茫今古谁能全。新诗写入燕兰谱，吴山吴水别样妍。』按阿福操武生艺，兼善《雅观楼》、《双官诰》诸剧，性极巧慧，然不自修饰，恒敝衣以行市中，未有属而目之者也。何叆叇轩主若甚惓惓于中，独附于是编之末，岂嗜好有余于酸咸之外者欤！世不乏顿、渐两家，请于此参一转语。

《瑶台小録》终

《清代燕都梨园史料正编 情天外史》

（清）情天外史 撰

●目录
情天外史自序
凡例
《情天外史》正册
　神品第一
韵春堂
　隽品第二
绚春堂
　艶品第三
国兴堂
　俊品第四
云龢堂
　能品第五
绚春堂
　异品第六
国兴堂
　佳品第七
国兴堂
　倩品第八
景龢堂
　俏品第九
景善堂
　逸品第十
国兴堂
《情天外史》续册
　超品第一
韵秀堂
　上品第二
颕春堂
　媚品第三
复春堂
　妍品第四
颕春堂
　憨品第五
德春堂
　殊品第六
德厚堂
　妙品第七
景善堂
　美品第八
绮春堂
　静品第九
绮春堂
　絶品第十
　绮春堂
《情天外史》后序
京华消遣记

●情天外史自序

一缕情丝，大千色界。任天而动，与生俱来。情不自禁，欲将弥炽。情能善用，理乃常存。不入情中，天机胡畅？不超情外，天趣胡深？兴匪兕之歌，操获麟之笔；写灵均之怨，续方朔之谐。《情天外史》所由作也。则有公堂秉鉴，锁院持衡，墨客为卿，管城奏雅。当其笺描十様，锦织七襄，固宜梅占春魁，芍居近侍。尔乃桃陈妖冶，擅宠专房；絮逞颠狂，乘隙入砚。是知花花籍贯，草草科名，文场一情选也。若乃封疆管领，屏翰旬宣，济济人才，盘盘吏治。倘有矢躬清洁，酬遇错盘，固宜即墨特封，士元大用。尔乃众女謡诼，轻弃蛾眉；鸷鸟飞扬，滥膺鹗荐。是知泽兰委地，甘蕉障天，行省一情缘也。又如秉钧报最，当轴奋庸，外患凭陵，时艰孔棘。倘有贤豪遗佚，英俊下沈固宜资格不拘，吐握弗倦。尔乃滥竽充数，南郭吹齐；文马移情，龟山蔽鲁。是知我善即善，人云亦云，枢府一情窦也。嗟乎！衣冠优孟，身世梨园，歌苦识希，曲高和寡。情谁能遣，欲问青天。象以外超，特修艳史。知我者其在雏伶粉黛间乎！

光绪乙未三月初吉

●凡例

一、是书专为天仙部表彰幽隐，故以天仙十人入正册，各班十人入续册。虽天仙脚色，一散入丹桂，再散入鸿奎，部名仍从其朔。

一、是书专为司坊揄扬色艺，是以科班名角，概未登入。

一、是书专为后进提倡风雅，是以出师立堂，毋庸赘述。

一、天姿天籁，过时难保，是以十六岁以上，不入论列。

一、是书于三月初八日托始，十六日告成。各省公交车，争索观览，藉以流传海内。兹更添叙小传，补绘图形，以公同好，或亦消遣世虑者之所不弃也。

●《情天外史》正册

○神品第一

韵春堂　芷芬，姓马。年十五岁，本京人。扮演须生。

隶天仙部，擅长《鱼肠剑》《断密涧》《辕门斩子》《四郎探母》等剧。尤妙者，与桂仙演《天水关》一剧，洵属秀雅絶伦，歌舞罕匹。

神奇天授小郎君，品格声歌两轶羣。

芷僻兰幽宜特赏，芬遐香妙耐徐闻。

○隽品第二

绚春堂　菱香，姓侯。年十四岁，本京人。扮演老旦。

隶天仙部，擅长《断后龙袍》《探窑》《探母》《望儿楼》《钓金龟》等剧。尤妙者，与芝林演《滚钉板》一剧，真乃当场落泪，见真性情。

隽永珠喉最可嘉，品题一字未应差。

菱歌清唱初更月，香圃频开晚节花。

○艶品第三

国兴堂　馥林，姓秦。年十四岁，扬州人。扮演花旦。

隶天仙部，擅长《摇会》《闯山》《查关》《入府》《打樱桃》《胭脂虎》《红鸾喜》《翠屏山》等剧。尤妙者与芷芬演《探母》一剧，宛如双璧联辉，一时罕及。

艶如桃李正春风，质量天然肖化工。

馥播芳蕤赋大陆，林歌翠羽梦师雄。

○俊品第四

云龢堂　桂仙，姓裘。年十五岁，本京人。扮演黑净。

隶天仙部，擅长《鱼肠剑》《断密涧》《御果园》《白良关》《草桥关》《打龙袍》等剧。尤妙者，与绮云、吉祥演《二进宫》一剧，宛如鸾凤和鸣，洋洋盈耳。

俊雄出自短身材，品物应夸小忽雷。

桂棹一歌江水涌，仙船初刺海潮来。

○能品第五

绚春堂　兰香，姓王。年十五岁，本京人。扮演正旦，兼擅胡琴。

隶天仙部，擅长《教子》《戏妻》《彩楼配》《击掌》《跑坡》《落园》《宇宙锋》《战蒲关》等剧。尤妙者，与菱香演《探窑》一剧，如闻子夜清歌，奈何频唤。

能将艶冷诉幽情，品在花中似女贞。

兰转光风人服媚，香凝浓露调清平。

○异品第六

国兴堂　釆仙，姓张。年十五岁，蓟州人。扮演小生，兼习小丑。

隶天仙部，擅长《探母》之杨宗保，《打金枝》之郭暧等剧。尤妙者，与馥林、釆芝、釆鸿演《翠屏山》一剧之海和尚，真乃玉工巧做，点缀天然。

异相休嫌鼻点青，品儿应属此宁馨。

釆云一片裳成锦，仙乐三终壁画亭。

○佳品第七

国兴堂　釆芬，姓顾。年十四岁，天津人。扮演须生。

隶天仙部，擅长《战蒲关》《御林军》《鱼肠剑》《取荥阳》《挡谅》《醉写》《金马门》等剧。尤妙者，演《击鼓骂曹》一剧，真乃手如雨点，语似河流。

佳音入耳喜洋盈，品似诗家太瘦生。

釆映须眉如玉照，芬流齿颊遏云行。

○倩品第八

景龢堂　吟香，姓赵。年十六岁，本京人。扮演正旦。

隶天仙部，擅长《教子》《戏妻》《彩楼》《击掌》《跑坡》《落园》《宇宙锋》等剧。尤妙者。演《祭塔》《祭江》二剧，真乃神情妖冶，哀艶动人。

倩兮微笑巧梳妆，品入词家百媚娘。

吟到梅花叠字锦，香含荀令满庭芳。

○俏品第九

景善堂　寳堃，姓张。年十六岁，本京人。扮演花旦。

