<!-- { "loadSidebar": true } -->
软红十丈，珠温玉暖之乡；拾翠三春，蜨醉蠭迷之候。过枇杷之门巷，室尽如兰；住杨柳之楼台，人原是璧。入时梳裹，西家返而效颦；絶世丰神，南威望而却步。尔乃歌场雅集，广座珊来。染翠黛于楼中，散红芳于帘外。貌婵媛之旧事，犹在人间；谱霓舞之新音，祗应天上。目招屡屡，青眼伊谁；耳语匆匆，黄昏有约。于是招邀胜侣，荟萃吟朋。帘影泥人，垆头迟汝。双行押字，命鸠鸟以迎来；一笑搴帘，倏惊鸿之至止。省识庐山真面，裙屐风流；争看虢国修眉，铅华净洗。松醪挹注，无妨大斗之斟；鞠■〈月卺〉兴辞，更屈高轩之过。遂乃同车，有美氤氲。奉倩香留越巷，停骖依约秦宫。花底指儿家兮，是处绛蜡迎门。偕姝子以登堂，银蟾在户。曲房窈窕，人窥小有之天；绣榻横陈，花种长生之地。密密翔鸾之字，补壁书工；疎疎待燕之帘，临窗镜启。笔床研柙，观涂乙于新诗，绣履香囊，衍秘辛之杂事。数遍檀栾位置，东鲽西鹣；朅来萍聚因缘，南鸿北燕。三蕉战拇，从看钩弋张拳；百万回眸，莫负杯行到手。罂粟香浓之右，腻友吹纔；胡麻饭罢之时，仙郎归未。兰釭背却，一握情赊；莲漏催残，三通鼓遍。缓须臾以命驾，且住为佳；听嘈杂以呼灯，不留也去。是知桃花洞秘，曾无易问之津；山木枝遥，每有闻歌之感。正使琅琊情死，颠倒难忘；奈何溱洧思空，迷离莫辨。仆都门印爪，驿路濡毫。目限窥蠡，腹惭饮。舞衫歌扇，长安之旧雨无多；柳宠花骄，出谷之新雏自贵。爰就见闻所及，粗为梗概之陈。藉慰牢愁，非矜藻饰。所愿花宫月窟，争传千佛之名；会看酒国诗坛，更践三年之约。

时咸丰丙辰孟夏，余不钓徒序于峒峿旅舍。


●《明僮小録》题辞


并州挹翠主人

辛酉长夏，梅雨积阶，烦襟若渴。获读斯録，清风忽披，字珠照艶，足令玉笋班中顿增声价。曩岁珥笔春明，屡预文宴。大酒肥鱼之局，斜街炒栗之灯。回溯前尘，抚感今昔，聊成七絶五章。

艳絶珊瑚笔一枝，蚕眠小字写乌丝。锦氍毹上三生影，幻到春明入梦时。

霓裳小队演《长生》，并蒂花开擅盛名。一事难忘惆怅处，不将残墨吊云英。【春晖主人与棣香昆季善演《长生殿》诸剧，惜彩云易散，故及之。】

悔踏天街十丈尘，《玉台新咏》谱前因。樱桃门巷春如海，何处吹箫教玉人。

芙蓉旖旎玉温存，泥醉曾销一段魂。底事轻悬徐穉榻，大江烽火怨黄昏。

长安我亦负看花，赢得樽前两鬓华。漫向南州争赋艳，青衫一例感琵琶。【芷馨善演《琵琶行》】


锡山晚晴庵主

网千丝，笺十色，约略艶如许。润到樱桃，旧雨间新雨。不须真个销魂，玉人天上，尽消受，酒边眉妩。漫来去，几人席帽黄尘，赋尽断肠句。清浅蓬莱，凖拟伴他住，累侬刻骨相思。红墙那角，偏难说，梦曾游处。【调寄〔祝英台近〕】


古歙殿春生

传来小録署明僮，排比班真玉笋同。我欲随风花底去，一生常得傍秦宫。

几向天街踏软行，三千弱水隔蓬瀛。可怜造凤雕龙手，难竞灵狸乳燕名。

生面重劳妙手开，不虚造物此生才。君家自有琉璃砚，新咏应成续《玉台》。

春明陈迹已天涯，牢落饥驱鬓亦华。身世若增迟暮感，也应珍重过时花。


武林耔芗居士

五色笺书小録工，燕台歌舞艶帘栊。羡君兴釆评花细，媿我心情黏絮同。好梦曾圆纨扇月，旧游已断翦刀风。枇杷门巷殊今昔，陈迹徒劳忆软红。

双轮辘辘走如龙，市上长安春色秾。檀板漫教歌一曲，杏帘拚醉酒千锺。翻新月旦非私好，别有风姿记阿侬。老眼未能看拨雾，拈毫何以涤尘胸？


釆蕺山词客

千佛名经，羣芳合谱，写得情深如许。曾记莺俦燕侣，檀板清歌，霓裳妙舞。问长安归客，今人面桃花何处？恨世间，会少离多，惆怅琼楼玉宇。应念关山修阻，月夕风晨，独抱相思情绪。休说都门税驾，烛灿银葩，曲翻金缕。指京华旧路，又春水，暗生南浦。约明年，人到蓬莱，握手重联旧雨。【调寄〔夺锦标〕】


湔江渔者

苕水新词，燕台旧谱，眴息烽烟如许。多少云鸿失侣，扪虱空谈，闻鸡起舞。问天天聋矣！拚寻个桃花深处，忽忆他，玉冷香温，争忘冰轮碧宇。偏是痴情难阻。芍药樱桃，老却风流张绪。余亦浮沈海国。杏薄红绡，柳萦青缕。望蓬山隔路，似齐妇，诉愁湓浦。问谁歌，天上霓裳，呌破巴山夜雨。【调和前韵】


云闲啜醨生

孝穆才名孰与齐？华词读罢首频低。软红羡睹羣花笑，闲向丰台细品题。

艳编菊部姓名存，动我风怀旧梦温。回首十年前顾误，王郎一曲最销魂。【追忆歌者王长生，故云。】


于越梦玉居士

秦宫花底，玉台艳笔分明记。承平京洛欢游地，感我青衫，绮恨重提起。家尽江南风月里，可怜市骨千金意。梦华旧谱今谁拟？凤彩鸳文，十幅菬笺腻。【调寄〔醉落魄〕】


●明僮小録

春华张庆龄，字芷馨，年十六，隶四喜部。不假雕饰，独出冠时，秾纤得中，仪态闲逸。当其酡颜半醉，倚榻微眠，星眸乍回，色授神与。无言却对，使人之意也消。工《小宴》《诧美》诸剧。容华都丽，俨然姬姜。及为齐妇琵琶，如怨如慕，又能使青衫泪湿也。圆璧方珪，无施不可。其艺尤有过人者，以之弁冕，谁曰不宜？

闻德徐棣香，字亦仙，行二。俊爽无媕，婀态登场，亦多作丈夫装，顾眉宇间别饶妩媚。与弟阿三，同隶三庆部。演《巧姻缘》《桂花亭》诸剧，雅擅胜场。而三有盛名，附和者多。轩三而轾二，然二难竞爽，固非大相径庭者。阿三名金儿，字芝仙，娴静自然，有出尘之致。与人酬酢，无浮嚣习。时誉归之，以为无两。余固未观其深。三与二同居，然长者车辙为二来者尟矣。

维新张添馥，又名昆寳，亦字芝仙。年十五，隶四喜部。善杂剧，《连厢》尤工。如承蜩，如弄丸，颇擅时誉。貌仅迈中人，而登场则粉腻脂柔、韶秀倍蓰。席间尝吹樱桃为戏，含而鼓之。距唇寸许，倏忽升降，累黍不差。同辈百方效之，胥莫能及。或从而攫取亦不得也。与人交，深情若揭。顾詶对不为■〈目匿〉就，态似落落无城府者。能书，楷法峻整。曾见其灯下背临《兰亭》数十字，具有法度，嗜之不倦，亦可名家。

春复姚桂芳，字秋蘅。丰釆甚都，登场尤胜。所少者，林下风耳。饮兴甚豪，屡同宴集，顾未一造其庐。一夕，偶偕二三知己，乘月访之，屋宇修洁。蘅适他出，同师者小鸿出肃客，年方舞勺，酬酢儇巧，无羞涩态。鸿徐姓，字蕙香。

松保沈寳玲，字蓉仙。风流放诞，媚态横生，演荡妇尤神似妖韶。自诩嗔喜不常，真若有一顾倾城者，而名亦噪甚。

丽春朱福保，字幼云。疎眉豁目，轩爽可人。席间喜谈骨董，区别真赝，或述笑柄资谈助，娓娓可听。于侪辈有独辟町畦之致。云与穉芙皆余旧识。而云有时名，无待故人之慰藉。在都时，曾未一招致，而与穉芙周旋。舍如市之门，登罗雀之庭，不能强吾性之所不习也。云其谅我。

凈香吴双寿，字穉芙。方其盛时，靡肌腻理，绰约逾常。壬子、癸丑之间曾与欵洽。今春复相遇，则病魔缠扰，鬒发俱衰，老大蛾眉，门庭冷落。感怀畴昔，良用恻然。恒折简招之，以慰其意。同人或以嗜痂为诮，所不计也。故春明宴集，偕穉芙为多，而镜仙次之。

余庆范小金，字镜仙，年十五。工颦眇视，弱不胜衣。俯仰之间，神如静女。隶春台部。春台方不竞，镜浮沈其间，未得与名流角逐，故无旌斾飞扬之态，寻芳者亦罕识之。一日，镜偶从人观四喜剧，与余联坐，遽与目成。招之来，一见如故。爱乌者，或于余前称镜为逸品，虽或过誉，万一似之。嗟乎，盐车骏足，毳帐阏氏，如镜仙者，亦何异名场风汉乎？萍踪小聚，遽唱骊歌。寒士品评，未能为镜增声价，抑又慨然矣。镜同师有小银者，年才十二，广颡丰颐，粉墨登场，当现宰官身而说法。未观其艺，姑阙所疑，优而柔之，亦后来之秀。

《明僮小録》终


●《明僮续録》序

夫程形于定镜，则渥饰自呈；寻声于絶弦，则繁音故在。是以睹先施之影，都人因而冶容；聆月华之歌，艳姿宛其按节。岂不以华錜易谢，芳馨载流，对来轸之方遒，谂前欢之未已哉？曩者，吾友余不钓徒来游京师。以好奇兼爱之心，为选色侔声之举。清眸皓齿，发其瑶思；玮态瓌姿，镂之银管。斯时也，翩鸿一顾，精魂与以回移；素蜺下垂，神光为之离合。盛矣！丽矣！是邪？非邪？无何，越人大去，攀山木而无枝；夫君未来，搴江苹而谁忆？秋风掩泪，沈吟弃扇之词；翠被凄馨，块独熏香之夜。此则云车窈窕，青童无再返之期；锦瑟悲凉，素女乏长年之术。苕颜渐老，蕙叹方滋。怼曜灵之不留，怨淑明之忘我者矣。洎仆之来也，舞台未改，鸾影遽收；歌扇初开，莺声新啭。经过赵李，言寻娱乐之方。来去尹邢，已见容颜之易。嗟乎！愿安弱体，怨茵席之代更；信美余情，羌荃茆之善变。有不悟成亏之理，摅迟暮之怀者乎。顾尝以为盈辉生于朏魄，繁英缀于衰枝。苟由昔以视今，何矜晚而怨早。然而明月耀夜，随指卽呈；名花当春，赏心斯寄。惟陈迹之难追，而当境之足控也。爰乃广彼前闻，裒为续録，用遗同好之士，不辞效颦之讥。庶几使知音者见求于盛时，悦影者流连于异日云尔。

同治五年，青龙在摄提格招摇指亥既生霸，古歙殿春生叙


●《明僮续録》题辞


鹅湖铸铁生

山鸟悲鸣，厥有笙磬之奏；众流怒泻，乃闻鼓钟之音。灵芬郁呈，奇气间作。雕华镂丽，则琼瑰夺其工；陶质出真，则卉木掩其色。故其滂沱于毫芒，冥发于诚素。目无凡鸟，手此雕虫。伤已！仆缁染半生，郁伊十载。石氏之唾壶击■〈垂夬〉，王郎之长剑歌哀。谓为若人导扬慧业乎？抑亦自摅其老魗也。

不必求神仙，饮酒被纨素。落落投风尘，草草怨迟暮。生花结古欢，绸缪慰中路。此间得佳趣，谁复知其故？蝴蜨一万里，鸳鸯两三行。黄金叩虚牝，接轸飞新阳。岂徒惜颜色，况复含芬芳。华簪易凋谢，及时劳断肠。营营笑南荣，富贵空尔为。世无百年人，况此琼瑶姿。秋霜亦罄折，飞藿终朝移。愿乞造化仁，长葆三春时。蓬山不可期，引之亦可至。中有绰约人，此境毋乃类。春风方骀荡，天涯已顦顇。安得胡卢中，控彼寸心累。


五亭旧隐

