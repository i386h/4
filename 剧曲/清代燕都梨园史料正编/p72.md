<!-- { "loadSidebar": true } -->
珠江泛月客善歌童，曰菊秋，貌仅中人，而性质直，不娴于世故。其侍客也放诞，无所顾忌，往往大声疾呼，不知手之舞而足之蹈。虽频戒之，勿改也。顾遇泛月客厚，故泛月客终中心好之，盖相交已期年矣。其友闻人生辈，数与秋同席。以秋之无品也，渐恶之。羣焉置喙，日相讥嘲，恒以此白眼向泛月客。客素重友谊，且不堪诟责。思欲改弦，以谢诸君。而心牵旧好，割爱为艰，中情犹豫，无所为计。因请解嘲之说于香溪渔隐，渔隐未有以应也。涛华潭主起而谓之曰：『噫，异哉！子何拙于辞也？他人之于秋，容未知之深，而以皮相，秋其恶之也宜。若子与秋情好如此，讵不能一言排众议耶？子坐，吾为子言。夫秋方年穉，狂憨若性成。欲强率真之人而矫揉造作，工揣摩，修边幅，不惟所不能，抑亦所不必。譬诸长风入松，夜雨过溪，泠泠之声，虽非若丝竹之赴弦应节，然天籁也。又况歌场酒地，梨醉棠痴，献笑贡谀，习焉不察。秋之放，安知非秋实耻之，故托佯狂玩世，以自贬其声誉者乎？卽不及此，而雪白梅香，各编一格，赏心所寓，见人人殊。嗜痂之癖，毋使易地相笑可矣。子以斯语语诸君，诸君其何嫌乎？秋更何尤于子？而子仍旧贯又何伤？质诸香溪渔隐，以为何如？』香溪渔隐读之而叹曰：『有是哉！涛华潭主之善于解嘲也。夫玩世不恭，昔贤难免。以头濡墨，醉呼呜呜，其胸中非不知为流俗所嫉者，特藉此为佯狂计耳。秋其玩世不恭者欤！何令人见嫉一至于此？独观其与泛月客厚，则又非无情者。虽然人情善变，好恶不同，吾不能为闻人生辈左袒，吾又乌能强泛月客之遽絶秋也。设今日一旦弃之，他日复有论秋之善于泛月客前者，泛月客又将何如哉？』


答菊秋代索书扇启

云间孝廉

连日少叙，意兴阑珊。爱篱边之佳色，梦想徒劳；盼水际之伊人，溯洄宛在。前蒙赠缟，早已报琼。又请发棠，何殊求剑。本应割爱，甘居薄幸之名；未免有情，忍作絶交之论。只以待贾而沽，合欢易购。乞邻而与，作楷难求。又况嘱书雅篆，几于李代桃僵；何能谬托相知，便尔鹊巢鸠占。迟迟之故，卿其谅之。然而遍观菊部，历数梨园，寡妇上坟【戏名】，既下台而减色【联星，桂喜】多儿连相【戏名】，复掷地而有声【岫云多云】。宝钗之踪迹犹疎【瑞春，寳香】遭逢萍水；玉女之丰姿虽美【丹林，玉福】轻簿杨花。至若金兰空谷【近信金喜】，实为王者之香【谓王君】；桂子天香【德春桂云】，早赘刘郎之婿【谓刘君】。自他有耀，与我何关。唯卿也，色舞眉飞，意浓态远。姗姗微步，正陆荀会座之时；飘飘欲仙，访郭李同舟之谊。如入山阴道上，应接偏忙；曾从相公家来，瞢腾未醒。不堪回首，黯然销魂。微时之故剑难抛，爱水之情波未竭。弗嫌烦渎，蝇头再索于良朋；莫笑痴顽，貂尾续成于此日。倘使无忘旧好，将为梧凤之栖；如其转赠新交，权当屋乌之爱。


论琴

赋艶词入

琴绮【近信金喜别字】，十五雏伶也。擅时誉，顾以美不能自洁。客有言之于披沙子者曰：『琴不自好，若此子何取焉？』披沙子曰：『是乌足为琴也责哉。夫伶，贱业也。一纸飞去，双波送来，非其贱也耶。琴而非伶则已，琴既伶矣，则贱其业也，又乌所为自好也哉。况琴之为琴如此，安知非琴而琴者，不皆琴也耶。夫我辈固以其贱可招，而招之娱情耳，遣兴耳！何必为此曹论黑白、辨清浊，有所去取于其间哉？』客唯唯不能对。平阳生起而谓曰：『否！不然。夫吾辈讵狭邪者流？顾往往各操衡鉴，得一以为乐者。固心赏其人，以为出淤泥而不染也。于是引而近之、爱之、重之，不忍复贱之。斯吾之居心何如？其正而待之之意又何如？其厚夫既若是，则当始终爱之、重之。人言不足听，己见不可夺。有毁之者则斥之曰：决无是！岂有吾所心赏而为此者？如此岂不高自位置而厚以相期耶？如子言，非惟薄视此辈，抑且自居何等矣？』披沙子未然其说。赋艶词人闻之曰：『两君之见，均无当也。间尝论之譬之于花，皆取以娱目也。然高人爱梅、逸士爱菊、君子爱莲、骚客赋兰蕙，彼其意，非明明有所择耶。非以其孤高芳洁超出于众卉耶？非以熏莸不能无辨，而雅俗不可以齐观耶？今披沙子重视名节，以为非可期诸若辈。不知古今来，贱隶以名节见者，如雷海青辈，正复不少，特以贱，故史册湮没者多耳。此事予窃恨之。盖名节出于士大夫，非大者不足称。惟其贱为优隶，虽偏端亦觉可贵。伶之托业，固以容悦为事。然但求自洁其身，岂亦不可得耶？曾是区区者，而遂谓之名节，遂以为不可责诸若辈耶。尤谬者，以一例百，漠不加察，概视为不足责之数，是何异聚玉石而焚之曰，皆瓦砾也；杂熏莸而处之曰，皆朽腐也。得无为高人君子所窃笑欤？何以言平阳生之见亦无当也？其谓「心赏之而爱之、重之，不忍复贱之」是也。其谓「人言不足听，己见不可夺」，则未尽是也。盖物不能皆恶，亦不能尽美。美于前未必不恶于后。所谓西子蒙不洁，则人皆掩鼻而过之矣。必欲固执成见，挟一甚厚之意。视此辈则流于坚僻。而其失也，不明是固矫披沙子之枉而过于正者也。故曰均之无当也。然则若之何而可？曰：当其见为善而不见为恶也，则爱之、重之、不欲贱之。及夫毁言之，与耳谋也，则不必遽信之，亦不必矫辨之。道在用吾之察而已。察焉而不知其诬也，则仍爱之、重之，而不少疑之；察焉而知非诬也，则远之、絶之，而不少恕之。若此者，岂不足以训耶？』

艺兰生曰：『余与赋艶词人相处，久知其神鉴衡、慎结纳，故所论亦斤斤以立品为高。然诗云：「釆葑釆菲，无以下体。」君取节焉可也。』


与香溪渔隐书

护花尉

香溪足下：仆入都已两月矣。思欲摭一韵事，为足下作下酒物而不得也。一昨忽于居易斋主案头获读手况，具见足下眷念友朋，虽远犹迩，慰甚喜甚。所云聆曲金阊，歔欷累日，仆在南中亦有此感。正不徒足下以桓子野自贶也。又言不知妙艶当日记否，座中有穷措大云云。辄叹天下有情人，何心心相印若此。因忆乞巧三日，眉卿芳诞，设席文安以介眉寿。斯时羣芳满座，妙珊亦与焉。妙知余自南来，因问曰：『南中曾晤香溪否？香溪起居安否？』余一一答之。又问：『当何日北上？』余曰：『糕节左右，会当见卿于此堂。』妙欣然举觞为余寿，并度《金枝》一曲侑酒。其声呜呜。然至按拍处，故迟声以媚座客。余感夫妙之情之深，与君用情之挚，千里相通。遂口占二絶句云：『华堂启宴烛凝辉，烂熳排成锦绣围。座上有人偏忆旧，酒阑故唱阮郎归。』『未免有情谁遣此，这回相见不无因。风流年少推徐孺，能动明僮几度询。』微吟之际，妙问何谓，余约略解之。妙喜，因悄谓余曰：『儿自得侍诸君子后，未有见如香溪之深于情者，君知香溪者。』言未已，眉卿急问何絮絮乃尔。余以其语语之，眉卿甚欢喜。妙之蕙心兰舌，且赞叹香溪何修得此？天南地北，事艶情浓。正拟鹄待旌旋作菊花饮，不谓来示竟有迟至来年之意。此无论忍心舍妙。卽或忍之，仲冬之际，此间忽发催归符，胁令来都，尔时翔风正紧，水腹将坚，足下其玩此简书乎？抑别有筹策乎？愿足下实图利之。此间诸友兴会如常，惟潭主与雏凤略形割爱。绚烂而归平淡，亦阅历人所为，非仆所能置喙也。

日下新出《鞠部羣英》一书，系麋月楼主所撰。就中分为五品：曰上，曰逸，曰丽，曰能，曰妙。而五等之中，又判为先声、继起。放眼一观，皆旧相识。妙珊居续选十一人之首。其诗曰：『韩潭烟月玉人家，紫陌芳尘第几车？点首我闻如是语，灵山妙响是频迦。』虽未尽妙之为妙，与妙之所以妙，亦可见名花当春，有目共赏也。大着《凤城品花记》盥诵一过，不胜钦服。苟不珍閟，则倩上海申报馆排印行世甚宜。使芳名流播人间，亦盛德事，但好名之念可不必存耳。都中入秋以来，金飙飘发。夜间危坐陋室，闻纸牕作飕飕声，不禁归思大动。想足下于翡翠楼头，调琴之暇，浅斟低唱，当无此凄凉景状。然而樱桃门巷，月夜叩扉，宝炬凝红，香醪倾碧，闻车声辚辚，有妙人搴帘一笑，姗姗来迟者。斯时斯境，香溪岂无意乎？书不尽言，伏维纳福。


覆护花尉

香溪渔隐

护花尉吟席：别来年余，渴尘奚止万斛，所以久稽裁候者，一则居易斋主邮筒常递，两地均可深悉；一则阁下知我之深，当可谅我也。昨同无睡生酒肆小饮，薄醉而归。见案头一书，取而视之，乃尊札也。初阅一过，心甚疑焉；再阅数遍，不觉面有喜色；及反复至数十遍之多，乃不知手之舞而足之蹈。何意数千里外，尚有念我如姚郎者，真不可多得。仆何人斯，敢邀青盼？自知书生福薄，数年来已消受殆尽，一自南旋，但冀诸韵友不致骂我寒酸，已大幸事。所以明年北上，且图忏悔风流罪过，不谓藕丝未断，旧恨重牵。苍苍者天，究竟欲我何为？卽今岁已告晏，断难就道。但等涛华潭主一到，卽便启行。大约杏花春雨时节，当可约梅同醉耳。拙著叙事言情，谫陋万分，殊不足当大雅一噱。窃恐遗落人间，作覆瓿资也。《菊部羣英》务求购一本，卽须寄下。此仆所郑重视之者，幸勿度外置之也。万祷万祷，泐此复请着安。


秦凤寳小传

无睡生

