<!-- { "loadSidebar": true } -->
汪桂芬者，失其地。少侍长庚，职胡琴，久之通厥用。治剧，名尝与杨月楼俱出鑫培上。鑫培领供奉，桂芬独傲睨不偕。少不娶，无室家。独御道人装，首金圈约其发。躯微貌寝，出演剧则倾国赴之。京伶高者，暮出纔二出，报辄百金。桂芬耻言金，无食则出，饱则否。鑫培不至，主人乞桂芬。曲罢，出授二十金，辄携去。鑫培至，桂芬则坚索出必五十金，外此，虽太后召示，重金不至。客慕其高洁，饮之，至巨馆门则返，饮陋馆则狂喜歌呼。客喜，请奏歌。不可，则挂胡琴馆壁上。酒酣，桂芬辄自取，高调入云，恒数出不倦。客怪之。桂芬笑曰：『歌以乐吾天耳！日娱贵人，赡家室，则优人矣。』客大惊喜曰：『子其仙耶！』则狂饮而罢。久之厌京师，游上海，诸名妓争请拜门墙。授以音，则倾一市。都中戏剧甲天下，诸妓习歌舞，京伶至，妓必求宿乃大欢。不得，则寿五十金求一夕宿。杨月楼之游上海也，诸妓尤乐其风釆，剧园罢争迓之。雨夕，或键户强桂芬，则竟夕端坐，瞑而鼾，若无视者。诸妓叹曰：『此天人也。』久之。桂芬太息曰：『吾始嫉都下贵人，乃游此。今诸妓屏廉耻乃不下贵人。』浩然返京师。太后闻其贤，召领班，不可。桂芬岁可数万金，独不妄取。未几没京师。

是年秋，两宫方跸颐和园。一日太后召枢臣毕，德宗奏曰：『太后将以十月寿，儿疾甚，惧不克跪奉觞』。太后愀然太息曰：『吾旦夕求汝愈，岂在跪奉一觞耶。』德宗跪谢，不克兴首，伏太后膝。太后泫然，掖起之。于是两宫大哭，枢臣宦侍皆流涕助哀。朝罢，而枢相某公独携四客玩西山，快饮构诗钟竟日。鑫培闻其状，则流涕不言。时光绪三十四年重九日也。诗钟者，盖起于科举家求试律。其法：闭目指二字，或指二物。必取至，不伦者强对之，为七言偶语。字则引陈典点化纳其中，物则括其意而不必名其器。盖诗之秘钥，名士之声华，宦途中之奥曲，中国五千年未有奇于此者。某公之为大帅也，自鼎甲始喜用此弋天下才。所至风辄盛。鼎甲者，科举时殿试前三人也。逮跻枢府，诸名士争以此弋之，弋而不获，则以声■〈口舀〉之。盖自是而诗钟乃遍都下。未几，两宫之变作矣。德宗之疾也，盖十年。自重九日退朝，势且剧。太后忧劳亦重疾，皆强起视朝，冬十月初旬，方举万寿返宫廷。德宗病亟不能贺。大臣命优人治内剧如常。鑫培叹曰：『此何时，尚治剧耶！』则称疾不入。二十日，诏嗣皇帝入。明日，德宗崩。以醇亲王摄大政。又明日，孝钦显皇太后崩。十一月十一日，嗣皇帝卽位。于是摄政王典礼议作。议者多请王驻外宫，肃内外，某公持不可。某大臣争之。某公阴进曰：『此瀛台故智也。』逾月罢之。初，大行之丧，警厅示百日毋音乐。诗钟之盛乃倍昔时。诸名士争刻其词播都下，高者至以除夕简巡守道云。宣统元年春二月十二日，届百日期，警厅示都人开剧肆。都下大欢，争治剧。鑫培诸弟子乞开场。鑫培涕泣曰：『吾虽优人，荷先后恩，首伶官，邀巨禄。例典，凡士庶亲丧二十七月中且不得事音乐。今天子谅闇，大行未出，忍事此哉！』持不可。已而德宗殡西陵。其徒穷益甚，哀之。鑫培叹曰：『今都下剧园争演剧，若曹久困，吾安可复持。特被恩遇，不能自为耳。』自长庚、鑫培用剧肆豢其徒，某日报两人莅台，则观无隙地，不出则趋者辄稀。久之，两人虽老，或强起赡其徒为门户。及是鑫培久不出，其徒相率跽堂下痛哭曰：『今大行逾百日久，王公争宴乐，或手檀板，拥歌姬，亲度曲为豪。某帅尤以手胡琴度曲娱客名天下。宰相贤者且为诗钟，弟子争巨官。公奈何局守程朱，独忍我曹饿死耶！』鑫培谢曰：『王公将相皆可为，吾安敢事此。』鑫培惮妻甚，往时恒不出，徒则赂其妻迫之。及是妻复痛陈徒窭状，乃强出。谢其妻，退语其徒曰：『若曹陷我，无面见大行地下矣！』则泣下沾襟。盖其时去大行逾二百日矣。

自长庚造鼻音法，音辄出丹田，京师剧一变。既没，不获见。乃见桂芬、月楼，已俱没。今独是鑫培，而其传独秘。客尝闻诸月楼矣！月楼语客曰：『吾师奏曲名天下，靡法勿精，古大家皆若此。独观其将出，先日夕辄静默不声。明日履台，默益甚。曲至诸良工多切奏，彼则淡澹出之。促节则急奏无留行，独致精结。语至尾声，虽平调必千回百折，愈吐愈高，响彻云霄而后已。此其运气乃至神乎！吾侪特一体，且以名天下。嗟夫，吾师其圣矣乎！』故天下号曰『伶圣』云。鑫培之出也，三日，其帅及复手胡琴高唱，猝中风。又十日竟死。诏褒恤焉。鑫培叹曰：『此吾贤弟子，惜乎运气未精也。』都人言长庚、鑫培设剧园，絶淫剧。身任文武老生，掌班事独严，重未尝媟其徒，故不事鞭笞，语出如帅令。尤敬礼贤士，傲王公。长庚性清约，既老，耻为伶。弟子泣求，间一出。岁暮，则徒步遍谒皖人官京曹者，投红柬，具酒醴宴之。宴则玄服奴冠，出酌客，谢曰：『长庚苦贫，不克养父母，堕伶技辱诸公。』出则侧行伺车下，退则修红柬躬致金。为贫者寿，必纳乃归。皖旅榇，贫者不克返，斥千金治义园，安旅魄。既没，乡人犹感其义。备印结资，其从孙皆入官。鑫培性豪迈，急人难有侠士风。戊申，湖北灾。独率诸园治义剧三日，所获数千金为赈，独自负其任。治常剧无殊持，独喜若长庚为诸葛亮、刘基，则须眉毕至。尤喜治程婴保赵孤诸惨剧。曰：『吾慕此数人不获，聊以泄吾悲耳。』且曰：『吾与先师随所造成一家言，司马迁不能过，况龌龊贵人哉。』此两人出入内廷数十年，风釆动天下，未尝乞恩泽。京西白云观，有道士常以道法通王公，为人谋宠官辄验。士大夫或寿万金，乞此两人结内监，希宠遇。两人则奴叱标诸门，其节概如此。

赞曰：月楼之道其师，至矣！凝静致远如此夫。吾不解声律，戊申秋七月，某帅至，公宴始一见鑫培。观其妙造自然，苍凉悲壮，则固迁史之音哉。当是时，某帅方冠带坐中庭，宰相以下数百人皆侧坐。酒酣，鑫培方曲罢，易服趋帅座劳之。帅起立，应对维谨。余大惊。客曰：『子未入长安，一帅乌足道，王公宰相见鑫培且然，盖其名重天下久矣。』余太息久之。然鑫培独折王玉峯，叹为弗及。王玉峯者，少瞽，独制三弦法。数十年为戏曲，出则列三弦，盛锦囊几上，端坐若枯僧。久之，弦渐作，座客指何曲，自金鼓箫笛，若钹铙，若诸琴，若男女谈笑，步履謦劾，下至犬马虫鸟声，一出中，音节歌呼，辄若数十人奏。台上乃皆一指所为。鑫培闻其妙，礼至园林，指一出请奏之。已而叹曰：『此千古未闻奇絶也。嗟夫，士安有不至道而能至艺者，吾愧子多矣！』长庚故多贤弟子，鑫培弟子不克毕其师。国戚之哀，贤者益寡。然彼固求食不官，逊诗钟弟子远矣！桂芬擅奇技不下鑫培，乃独超然絶尘俗，仙矣哉！吾观释迦重平等，王公贵人则曰：『此优人也。』悲夫！客言月楼怀寗人，意态雄杰，享园林，工图画，拥名姬，见者惊为名士。独盗贵家女，类清流，故不着。

《异伶传》终




《清代燕都梨园史料正编 哭庵赏菊诗》

（近人）易顺鼎 撰



●目录
哭庵赏菊诗
　贾郎曲
　秋日诣天琴，适留垞先至，既而补松、散原亦至。天琴邀饮酒楼，召素云说京华旧事，因作长歌一首，留垞先和，余继和之
　连日与天琴、补松、散原、留垞、今雅招朱、贾两酒纠小饮，因和天琴三叠前韵
　贾郎为余与樊山置酒，即席和樊山韵
　连日观女伶王克琴及贾璧昙、小金娃诸郎演秦腔，颇极声色之胜。贾之色胜于声，金之声胜于色，王则兼擅胜场。余征歌垂四十年，不图历刼余生犹见此豸，不自悲转自慰也。因赋一律以志吾幸
　和樊山《天仙三女伶》诗原韵
　偕樊山观小达子、小金娃演《回荆州》、小如意演《锁云囊》，因分咏二首
　观剧诗四首
　听谭伶小叫天演《白帝城》剧，感赋一首
　仿苏曾乞题《捧砚图》，为歌郎姚佩兰作也。今又与姚相值于沪上，再乞赋诗，戏赠一首
　观王克琴演《遗翠花》剧戏赋
　天琴见示乙庵和天琴韵近作二首，又谢余相召观剧病不能出五首，因和近作二首韵答之
　和天琴再观琴客演剧，韵二首
　朱郎曲
　万古愁曲
　读樊山《后数斗血歌》作后歌
　癸丑年本事诗
　余今春入都，最赏女伶孙一清。夏秋间忽隐去，近乃知已归一佳公子，适如余所愿也。赋诗志慰，兼志佳话
　梅魂歌瘿公和余《国花行》云：『梅魂已属冯家有。』既非事实，论者多不以为然。瘿公亦自悔之。余乃戏作此篇，浮瘿公一大白也。
　本事五首
　偶对樊山句
　和鬯威本事四首，韵、本事仍不同也
　小香水歌小香水，女伶名也。义州赵氏女，字曰佩云。明慧善歌，演梆子青衣兼须生，为京师梨园第一。
　悼女伶金玉兰二首
　瘿公以金伶他信作诗告余，而余适得友人书，言金伶固在天津演剧也。因和瘿韵，以正京师各报之误，并他信之不确
　和友人以金伶无恙相慰诗二首，各用元韵
　和陈叔伊诗人谢余赠梅伶兰芳小影
　和陈翼牟主事见慰孙、金二女伶音耗
　巧遇森玉、海平，得入菊处、满堂两女伶之室，赋谢二首
　观梅兰芳演《雁门关》剧
　颐陔和余尘字韵，盖犹未知金伶被祸为误，转因和韵告之
　七月十九日纪事
　小香水、小菊芬去都后，余始见男伶、女妓数人。就所见者以诗记之，得絶句十首
　以梅伶兰芳小影寄樊山石遗媵诗索和
　冯凤喜謡一作《十伶謡》。
　天桥曲十首有序
　送兰芳偕凤卿赴春申，即为介绍天琴居士
　午听中和圜秦腔，晚听聚美圜吴语，赋诗纪事
　樊山寄示《饯别梅郎兰芳诗》索和，元韵一首
　兰芳己至，再和前韵示之，并寄樊山
　海郎为余置酒冯幼薇宅中赏芍药，留连竟日，因赋《国花行》赠之，并索同坐瘿公、秋岳和
　中和三庆两圜女伶歌中和、三庆皆戏园名。
　数斗血歌
　偕瘿公访梅郎赋，索瘿和
　崇效寺看牡丹四絶句
　甲寅元日试笔时寓大吉巷
　金鱼胡同那圜观剧四絶句
　观小叫天演《珠帘寨》作
　再赠梅郎一首
　阳历正月六日怀仁堂听剧作
　鲜灵芝曲
　葬花曲
《哭庵赏菊诗》附録
　绛都春为琴绮赋
　新雁过妆楼，再为琴绮赋。时余将有海上之行矣


红颜自古慕才名，二十年前载酒情。今日城南觅歌舞，寒鸦流水不分明。
絶妙甘为幼妇辞，罗痴易哭我同时。亦知身后难收拾，顿尽风流几首诗。

