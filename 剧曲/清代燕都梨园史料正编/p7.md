<!-- { "loadSidebar": true } -->
于三元【宜庆部】，字湘竹，四川绵州人。巧笑蛮声，工于妩媚。友人韵湖契焉。余叙高明官言三元颇带村气。韵湖与语，三元不解所谓，乃曰：『言汝《背娃子》一出，状乡里妇人，神情逼肖，故尔赞汝。』三元大喜，嗣后娇痴谑浪，无不与『村』字暗合，盖神似而非故为摹拟也。然声技颇工，故美璧以下部中推一作者。近闻有豪客往还，门前颇不冷落，可谓『野花偏艳目，村酒醉人多。』诗以表之。

旧雨微歌喜共谈，阿侬娇艶阿谁憨。絶怜野草关春意，荠菜花开三月三。【谚云：『三月三，荠菜花儿上灶山。』言亦有得时之日。】

传神一剧《背娃娃》，村妇痴顽笑语哗。薄酒中人粗布暖，锦帏春色属谁家？


王五儿【萃庆部】，名联官，顺天涿州人。年未弱冠，细肩瘦靥，秀色可餐。友人招与同饮，举止落落，无浮浪恶习。视之更觉妩媚，询其技，昆曲、京腔俱善，压于名辈，不能一展所长。五儿欲有所诉。余曰：『姑饮酒，无作怪哉虫！』尝演《三荆记》《打灶王》，活泼可喜。因未为众赏，诗以张之。其师弟六儿【萃庆部】，姓张氏，名全官，涿州人。视下而癯，面如削瓜，脂粉登场，有『似生色骷髅』之诮，方之五儿，未可云酥酪弟兄也！

歌坛声誉重王、刘，媚眼横飞好语稠。爱尔柔情似通德，无言拥髻最风流。

试将脂粉斗红妆，恰称王家十八娘。【五儿今年十八】生色骷髅甘退步，盈盈骨细与肌香。【《慢亭集》载：明万历间女子王十八娘，自云天宝宫人，与东海生冥会，歌〔菩萨蛮〕词云：『倾国斗红妆，人称十八娘』。考东坡《荔枝词》『骨细肌香，恰是当年十八娘。』盖十八娘，卽荔枝也。《慢亭集》乃寓言耳。】


苏喜儿【宜庆部】大兴人。年甫弱冠，面白而姸，两辅微尖，双观略起，身材五尺以长。阎福儿【宜庆部】，顺天良乡人，本姓李，为阎九分子。年未冠，目秀多姿，较喜儿带媚，身材亦与雁行。二人妆束宛如姊妹，作姑嫂嫡庶更为神似也。其声技未见专长。福儿颇有活泼机趣，歌喉圆溜，皆后进中之出色者。

移兹燕姬色更娇，舞衫歌扇足魂消。盈盈二妙相依倚，宛似江东大小乔。

春愁无奈影双双，蹙损蛾眉意未降。聊与为谋惟我尔，芭蕉夜雨滴幽窗。【是日双演《别妻》《思春》】


王升官【宜庆部】，四川绵州人。妙齿小身，容仪修洁，憨非似庆【王庆官】，媚不如联【王联官】，落落丰标，自足怡人，情志固不在涂脂抹粉时矣。然声技之佳，颇为观者所赏。部中后起，于斯屈指一筹也。韵湖屡称其美，余亦乐道其良，诗以识之。

一曲清歌欲绕梁，纤腰宛转映霞裳。乌衣巷里春灯晚，解佩谁沾意可香。

任他浓艳舞春风，脉脉柔情静女同。郄笑司空曾见惯，又添公案在墙东。【谓韵湖】


蒋四儿，【永庆部】直隶宣化府人，魏长生之徒。秀眉方面，颊有微麻，而柔媚嫣然，望之如瞻卜兜罗，别饶丰韵。所演皆梆子、秦腔，于羞涩中见娥媚之态，回视魂挑目招者，真桃李舆台矣。部中自长生外，观者咸为瞩目，洵堪迹芳尘也。

蛙声阁阁柳依依，谑语相调笑辅微。欲识娇颜谁得似？春风吹放野蔷薇。

每于淡雅见新腔，瘦骨珊珊素影凉。无限含羞偏妩媚，烂桃繁李任披猖。【烂桃繁李谓三元、蕙官二人，最为妖冶。】


贾四儿，【集庆部】大兴人。年未弱冠，秀目妍姿，身材绰约，其娇艳彷佛湘云，而歌韵则桐花伯仲也。近见其演《狐狸思春》，润斋谓如花解语，似柳传情。余曰：『若以花喻是儿，当如薁李，竞赏其秾郁鲜媚，而于淡宕闲神，差逊海棠、芍药。然千红万緑中亦堪睥睨羣芳矣』。润斋为之击节称快。

一朶娇红压众芳，东风袅袅试新妆。欣看北地胭脂艳，漫向西州问海棠。

愁春未醒奈情痴，谁破春愁慰所思。恍似夕阳花影飐，消魂倩女欲离时。

得气桃花分外娇，蘼芜诗句最魂消。品题藉有张公子，谁遣幽斋慰寂寥。【『桃花得气美人中』，柳如是句也。】

谢女腰肢尹女歌，嫣然笑靥溜横波。堪嗟后进纷纷者，半是行尸奈若何。

《燕兰小谱》卷之二终


●燕兰小谱卷之三

西湖安乐山樵吟

○花部【共二十六人，计诗四十八首】


白二【永庆部】，大兴人，原系旗籍，旦中之天然秀也。昔在王府大部，与八达子、天保儿擅一时盛誉。余乙未入都，渠春光烂熳，已开到茶■〈艹縻〉矣，然兴未阑珊，声名不减。庚辛间，魏、陈叠兴，门前始为冷落。今又数年，风致犹然，而景况萧闲，自觉不堪为使君新妇，不胜感慨系之。至其歌喉清亮，音节圆美，有绕梁遏尘之韵，非时辈所能企及。

察罕家风湼不侵，素娥小队是知音。梨花雪后荼■〈艹縻〉雪，撩得春愁几许深。【元察罕，西域人，生时月白如昼。国语以白为察罕，因以名之。仁宗赐姓白氏。】

未睹妖妍二月时，品题何处写芳姿。永新歌韵依然在，玉树临风祗一枝。

宜笑宜嗔百媚含，昵人娇语自喃喃。风流占断葡萄架，可奈楼头有魏三。【常演《潘金莲葡萄架》，甚是娇媚，自魏三《滚楼》一出，此剧不演。】

扇底相逢已十年，徐娘风致尚翩翩。先生惯作周郎顾，鬓点吴霜也自怜。


于永亭，【萃庆部】俗号『耗子』，山东卽墨人。弱龄娇好，豪客争趋。今虽过夭灼之年，而丰肌露靥，犹然一朶玉楼春色也。声技工稳，娴雅多姿，无折腰龋齿之态，视名下诸郎可称曹大家矣。诗以张之。

丰姿缛质映春衣，暖玉年来识者稀。小有芳名同鼠子，固应糠粃笑君肥。

闹扫妆成插鼠姑，【是日所演】蛮声脆语似莺雏。宝儿憨态真殊絶，应把轻盈诮玉奴。


平泰儿，【余庆部】姓刘氏，宛平人，五年前之风流旦也。小身白晳，面有微麻，目冉冉如欲语，撩人正在阿堵中。今颀而长兮，妍媚之态，视昔顿减，而齿牙松脆，风致洒落，如燕赵佳人，不乏俊爽。友人以余为相赏于风尘外者。

盈盈脉脉眼波融，转瞬能教密意通。昔日风流难忘郄，桃花色借美人红。

莺歌呖呖圆而滑，燕语喃喃脆欲流。风度祗今饶俊爽，白荷花好飐新秋。


杨四儿【宜成部】，名芝桂，四川成都人。过季隗请待之年，而脸际生春，眉间带媚。致绥绥有狐意。尝着一羊裘，贴翠围金，炫耀夺目，于彼辈中亦云服妖人，多以『四苗子』称之。其技亦未见所长，尝演《吉星台》，作■〈髟上委下〉鬌妆，吸淡巴菰，颇饶姿趣，可以觇其大概矣！

一从伪伎出歌台，府乐开元按部排。何事儿家妖且艳，想因拜月幻形来。【叔孙通定郊祀，制伪女伎，此旦色滥觞之始。唐开元中，以伶工之佳者为立部伎，次为坐部伎，又次为雅乐部。元院本色目云：『旦之命名，义取于「狚」。盖狐之淫者。』狐狸顶髑髅向月而拜，则变为人形。】

翠钿金缕压襟裾，风致绥绥媚有余。自是苗人好妆束，红绫贴鬓笑轩渠。【鬓边贴红绫膏，如棋子大，其徒永春亦然，盖取媚也。】


杨五儿，【双庆部】四川达州人。姿态村朴，有婢学夫人之状。弱冠时固名动歌楼也。魏三初演《滚楼》，五儿为之副色，一时魏、杨并称，犹金菊之借光芙蓉然。其它杂剧，风致亦楚楚可爱，知非默处囊中者。

莺声呖呖燕喃喃，龋齿迎人媚态函。自是野花偏艶目，称他窄袖与青衫。【尝扮卖婆，村伎甚是称峭。】

偶摹闺阁礼雍容，浪有双名比蚷蛩。红蓼凌波秋欲晚，霜华那得似芙蓉。


孟九儿，【大春部】山东历城人。颀长白晳，风韵老成，盖其年己数到星张翼轸矣。妙龄修饰，韶美可人。尝演百花公主，戎衣结束，秀媚中颇饶英气，想见秦良玉勤王召见时。其它杂剧，则梆子腔俱多，为京班别派。

一声檀板出倾城，扇底相看别有情。筝阮调高蛙漏促，踏摇娘苦月三更。

绣旗锦伞列前幢，剑气龙文鼎可扛。漫说将军无敌手，古来巾帼最难降。


薛四儿，【太和部】名良官，山西蒲州人。西旦中之秀颕者，丰姿婉娈，面似芙蕖，于儿女传情之处，颇事酝藉，而台下「好」声寂然。吁！可怪哉。余谓好花看在半开时，闺情之动人，在意不在象，若观『大体双』【南汉刘鋹，令宫女与人裸合，自拥波斯女观之，号『大体双』。】味如嚼蜡矣。

无限风怀旖旎情，春光微逗可怜生。红楼佳处多含蓄，羞向唐宫镜里行。

嘹呖京腔响遏空，勾音异曲不同工。雁门山上初飞雁，忆煞当歌盛小丛。【山西勾腔似昆曲，而音宏亮，介乎京腔之间。】


黑儿，【王府大部】姓刘氏，大兴人。年仅弱冠，紫棠色目，闪闪动人，常与白二演《葡萄架》，作春梅旖旎之态，犹是可儿，惜非雪点寒枝也。为一外吏所契，岂卯金之波斯女乎？

黑短无嫌媚自工，郄教人忆贾南风。辛夷开烛霞光好，满院桃花枉烂红。【韩昌黎《辛夷花诗》：『清最辉辉烛霞日』。】

未称池边瘦影寒，空怜旖旎半春残。风流太守曾相赏，一朶娇痴墨牡丹。


三寿官，【双庆部】姓张氏，字南如，陕西长安人。奇葩逸丽，娟娟如十七、八女郎，令人心艳。惜无歌喉，只演《樊梨花送枕》，摹写情态而已，余戏以『哑旦』目之。

复陶翠被出军门，街鼓春寒夜帐温。捧枕无言情脉脉，一枝红艳美人魂。

息国风流只自伤，桃花人面媚君王。儿家会得无声乐，哑趣传神许擅长。


张兰官，【余庆部】四川叙州人。妖娆旦也，柔情绰态如弱柳当春，临风自赏，在后进中不可多得。史章官，【余庆部】陕西西安人。貌仅中平，而弱骨多娇，似柳态三眠，低扬莫定，于彼中气习，可谓化百炼钢为绕指柔矣。其声技俱有可观，非碌碌无奇子也。

摇曳多姿态度姸，风流一曲霸王鞭。灵和殿角依依柳，说着张星倍可怜。

柔媚迎人无限娇，吴侬谁与斗纤腰。剧怜杨柳苏台种，一例销魂到灞桥。


张荣官，【萃庆部】大兴人。腻质柔姿，面如鹅卵，惟嫌目分大小，不工妩媚。陈美官，【宜庆部】银儿之族弟，白面俏麻，风致楚楚。二人夙有名誉，今半学易之年，不为时赏，然声容态度尚有典型，视新进浮梁子弟，【宋时谚语：『借浮梁为无长』】藉涂饰以为娇、滥淫以为媚者，其丰范翛翛乎远矣。

赢得风姿半面妆，嫣然一笑强登场。双眸莫讶同梅婢，恰称新歌骂玉郎。【《艳史》：西门式婢春梅，左眼大，右眼小。】

一笑相逢媚欲生，桃花细雨脸波横。到门未必能惊座，空使元方有令名。


