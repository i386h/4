<!-- { "loadSidebar": true } -->
　朱抱和席上晤柏芸湘霞林，抱和为索诗，赋此以赠。时抱和将出都矣
　口占赠玉珊三寿
　答友人问
　赠李瑶卿玉庆
　赠怜慧音法林，戏为叶兰谷作
　闱中怀诸小史
　齐朗山饯予于冠卿宅，予使陈鸾仙凤林弹琵琶，歌以侑酒
　见有题小史十人甲乙于旗亭壁间者，一香乃居第九，漫赋示一香
　将之楚南，留别兰卿
　别一香
　别冠卿
　赠汪韵香双禄
　别珊珊
　三小史诗并引
　留别诸小史
　别寳岩

●《燕台鸿爪集》题词

粟海庵居士自题

马客幽州鬓欲丝，酒徒燕市少新知。半生谁觅游仙梦？一卷翻成小史诗。檀板金樽闲顾曲，隐囊方褥醉支颐。雪鸿留作他年忆，此亦天涯一段奇。

张际亮【亨甫】

击筑谁闻屠狗歌？青衫跌宕酒场多。废台风色寒云满，销尽黄金奈汝何。

斜街小巷半樱桃【石虎有僮曰郑樱桃。今都下诸郎所居曰樱桃斜街、杨梅竹斜街、胭脂胡同，其名亦颇风雅】，灯影门前马骨高。枨触人间谁市骏？不堪听到《郁轮袍》。

一纸飞传油壁车，少年曾与话天涯。顺郎可在何戡老，闲忆东京録梦华。

泽国重逢感鬓丝，旗亭纵酒负清时。更无人问黄河曲，莫怅孤鸿海上迟。【君此稿不以示人，盖忧谗畏讥之意也。故用曲江诗话，且广其意。】

鄂联

重别燕尘十七年，歌台骈簇景犹姸。难除少日嬉游习，日选名花办酒钱。

樽前尔汝话喃喃，颠倒宜人淡墨衫。同是桂郎酣舞队，有谁容易学秋帆【毕尚书号】。

休文结客兴殊佳，日逐风花上酒牌。记曩寻诗寻酒处，四更凉月樱桃街。

回环情绪忆前尘，七十二章绮语新。今后欢场当并叙，何休也是卧花人。

叶云滋【绛音】藉他檀板与金樽，排日梨园乐事论。一曲歌成王紫稼，肯将才调让梅村。

选取花枝伴酒巵，有情能脱岂嫌痴。空中色相虽无着，不是诗人总不知。

醉里思量闷里歌，客边藉此写怀多。可堪矮屋支颐夜，梦境依稀费揣摩。

闻说尚书有桂郎，百花头上占春光。欢场佳话君重继，走马看花一样忙【用毕秋帆先生事】。

柳枝十五最堪怜，菊部中兴仗大年。从此鹍弦谱新句，赢他豪客掷金钱。

千秋此集独名家，一枕游仙拥万花。艳福中年消得着，不须短梦感天涯。

酒怀燕市未全消，又与江山话六朝。丁字帘前灯舫闹，月明好听玉人箫。

与君京辇早论心，乡国重逢醉梦深。他日软红尘再步，旗亭话旧又题襟。

苏廷魁【赓唐】

南风手妙响朱弦，目送飞鸿兴渺然。燕市交游论古调，秋心摇落待谁传？旗亭小史霏霏玉，佛院昏鸦点点烟。一样闲愁人海阔，无端拚集鬓丝边。

张人寿【幼川】

擅场色艺各风流，一卷燕台纪盛游。莫作寻常歌馆看，诗人吟院酒人楼。

檀板金樽忆昔欢，春明花事未阑珊。石林远宦【谓芸卿】南丰去【谓少坡】，此调逢君得再弹。

金粉繁华话六朝，清歌菊部亦魂销。筝琶顾曲开心夜，杂记还应续板桥。

十年聚散感抟沙，曾未过从紫稼家。安得京尘重捧襼，要揩老眼看枝花。

林懋勋【少唐】

金樽玉笛足风流，菊部烟花阅历周。不惜倾囊拚买笑，此生多半为情留。

寄迹天涯客思多，花晨月夕喜同过。阿侬也是钟情甚，每遇欢场唤奈何。

冶南外史

一别京华二十霜，海天回首感茫茫。文章老我知何用，歌舞如君岂是狂？芳草有情萦别路，残花无梦驻春妆。旧人可更何戡在，梦得重来总断肠。

禺谷山人

谱燕兰。真珠圆玉润，莺语总间关。街访樱桃，台寻芍药，春明梦醒长安。想年少不禁忍俊，纤腰扶上钿车看。明月金樽，春风银甲，倚遍阑干。今日陇头流水，只清清泠泠，草野花蛮。白雪歌喉，紫云画态，多应改变朱颜。问谁更喁喁尔汝，唱『黄河远上白云间』。剩得烟花南部，小传伶官。【调寄〔一萼红〕】

●燕台鸿爪集

粟海庵居士着 东莞张次溪校録

赠汪兰卿【云林】

拨闷来寻菊部头，看场斜日小勾留。细腰鼓响明妆出【花鼓】，恼乱南朝许散愁。

悄访仙人十二楼，流萤相引月华幽。彩云缥缈羊车远，懒醉他家白玉钩。

五铢新换上清衣，入座翩然色欲飞。妙絶胡荽随手撒，四筵颠倒沈元机。

道是无情郄有情，醉中意态不分明。玉山欲倒偎肩坐，絮语凭人唤小名。

雪藕浮瓜冰齿凉，云浆一盏许亲尝。汝南鸡唱空归去，笑煞斑骓送陆郎【谓陆三彤甫】。

一方罗帕付相思，入手闲搓半晌痴。争得才如虞学士，杏花春雨绣新词。

代郭寳岩题便面赠陈小芗【庆福】

曾探恒春树底花，残宵错叩几人家。玉香独见拖鞋出，鹦鹉传声唤客茶。

别抱琵琶剧可怜，渭城春泪滴铜仙。谁知换羽移宫后，转觉新弦胜旧弦。

南朝风貌阮何双，花影笼身捧玉缸。惆怅夜深连璧去，空余凉月照纱窗【兼谓兰卿】

荳蔲年华芍药时，二分明月系相思【小芗，广陵人】，风情可似王秋柳，手写灵雏便面诗。

访兰卿不遇

岂比浮华着口边，私期密意款云仙。十千难兑余杭酒，一曲空歌相府莲。天上寄愁应有地，水中捞月亦无缘。六张五角平生惯，甘被花枝笑独眠。

夜偕璧修、寳岩过王菊仙【玉喜】饮

有闷能消醉，无聊始纵狂。佩壶同楚客，睹酒就王郎。绛蜡连番翦，黄花作意香。天涯殊未料，容易过重阳。

夜邀璧修、雁汀、翊云、寳岩同梅仙【鹤林】、芝香【玉笙】、碧珊【法寳】、莲仙【清香】、菊仙，饮兰卿宅

碧云尽卷绛河明，手轴犀帘挂曲琼。映烛愁看花影乱，倚阑笑指月华生。人疑羣玉峯头见，身似山阴道上行。若把浮名轻换却，千秋齿冷柳耆卿。

杂诗

梦里时时为破颜，相思不断玉连环。得人怜处无多子，只在凝眸一笑间。

一朶幽兰细自怜，荡愁惹思入吟边。输他骢马朝天客，早办初明十万钱。

代寳岩赠陈素霞【青莲】

矫矫朱霞客，英英白石郎。折琼雕楚佩，擘锦制秦裳。舞态黄鹅跌，歌声赤凤翔。招邀看卫玠，消息报王昌。杯唤传鹦鹉，裘拚曲鹔鹴。到门疑月堕，入座俨珠光。欵欵随调笑，依依道胜常。苾刍思败道【性天禅师】，覊屑忘离乡。皂鹤翻新格，红螺醉渴羌。自甘当百罚，不觉过三商。家近涂金塔，居连解玉坊。车听停翠幰，梦许到红墙。小别魂犹绕，重寻眼更狂。酪奴清一呷，灯婢灿双行。郁烈芳松枕，雕锼蹙柏床。未亲鄂君被，空接令公香。促去愁天远，归来觉夜长。游仙一百首，私咏替曹唐。

十一月十六夜饮、席赠潘冠卿【玉香】

赵氏连城璧，当前快一呼。如何歌得寳，久使叹遗珠。启椟光难定，盈怀暖欲苏。亟宜焚意可，莫便赠文无。静听莲花漏，低斟竹叶壶。酒香怜客醉，灯影笑僧癯。尚恨邻难买【冠卿新移寓韩家潭，其旧居与玉极庵邻】，犹欣愿未孤。回头语燕石，始妬伴狂奴。

有忆

衔雨歌唇湿，裁云舞袖新。芳兰何竟体，明月可前身。别乍回肠急，思多入梦频。谁呼赤丁子，为致白茅人。

赠张莲仿【双庆】

云肩合袖隐花裳，鬓朶珠翘堕马妆。拚得思量抛得恨，可怜何晏换闺装。

卽席赠小琴【天秀】

电釂千锺以建瓴，龙头快泻不教停。幻云娇玉知多少，旗鼓谁当小酒星。

和赖榴海原韵【榴海与余同寓玉极庵】

玉梯横絶广寒楼，自向云溪觅醉侯。腕底麟毫埋秃笔，腰间虎气閟纯钩。急呼白堕狂濡首，低拍红牙缓转喉。三万六千场可凖，飞鸿身世付悠悠。

铁凤玲琤钟盘沈，双林夜午絶招寻。煨垆芋熟邀僧话，欹璧灯残伴月吟。笑我枯蚕痴作茧，逢君焦尾忽知音。天涯结客须豪饮，肯学扬雄着酒箴。

童子无方心自安，乾坤更有醉乡宽。拈花不碍传真谛，化炭谁曾污内丹。张绪风流殊楚楚，邺侯骨节最珊珊。迦陵何福能消受，拥得云郎恣眼看。

燕市明灯夜欲中，荆高旧侣一樽同。纵非贳酒金貂客，难得行觞玉雪童。座少车公先兴尽【昨同宝岩饮，招榴海未至】，诗惊王播值纱笼。何时重画旗亭壁，尚有双鬟语未通【榴海道重庆部研香、顺林色艺俱絶】。

赠范珊珊【福喜】

余自去腊九日，识珊珊。与之宴饮流连，殆四阅月，未免有情不能已已。爰摭本事，得诗二十章，聊抒予怀，未罄彼美也。

帘前半面便魂销，急倩青禽宛转邀。捧定琼姿看初日，不虚人道阿龙超。【宝岩性天恒誉珊珊，一日见其搴帘窥客，流目送盼，宛宛可怜。真云韶翘楚也。】

歌台绛树曲将残，犹自当前一见难。可是将身比明月，不教侬近许侬看【识珊珊次日，闻其当演杂剧，因往观，期一面。乃珊珊不知余至，未得促坐欵谈，怅然而返】。

颦轻笑浅欲拚娇，握手凭将软语挑。如此丰神宜饮酒，肯教辜负可怜宵【夜过珊珊，许啜茗小坐。因留饮，并招冠卿】。

鹤氅飘然望若仙，瑶林玉树共标鲜，琅琊诗思无人会，拥鼻微吟快雪天。【珊珊、冠卿，踏雪来寓。因忆王次回集中『冲寒越显凝酥面，避雪微欹削玉身』二语，为之低吟者久之。】

金叶初拈指未匀，欲翻红鹤问频频。藉将瘦语通微谑，一脔秋眸溜杀人。【珊珊不解叶子戏，泥余教之。】

梵宫咫尺接仙居，桐树门前顾不虚。记得那宵残月里，归来逢着六萌车。【余万玉极禅林，与珊珊相邻并。】

憨态灵心逈不羣，乞书索研独殷勤。最怜弄笔明窗底，弱腕斜挥五朶云。【珊珊以其姓字作押，颇工妙，来辄书满纸。】

临行泥饮玉交巵，欲却还羞又莫支。意里明知侬左袒，道侬百罚不攒眉。【珊珊辞将归，宝岩强之饮。珊珊顾谓余：『君命饮几何则几何矣。』嗣尽三斝而归。】

酒酣意态剧轻狂，玉白花红较短长。一语撩人真絶倒，请将汤饼试何郎。【寳岩称莲仙之美，珊珊讥其傅粉。宝岩因戏之曰：『子得无犹是耶？』珊珊请卽靧面看如何。】

钿辕初散漏声稀，乘兴还来撼凤扉。怜我连宵通未睡，背人只道不如归。【同珊珊酒楼小饮归，复偕宝岩过访，令出酒作长夜饮。珊珊知余数夕纵博未卧，阻勿再饮，因归。】

归来睡眼已麻茶，谁料重餐脸际霞。我见道儿未尝足，莫嗔动卽到君家。【归已脱衣卧矣，复被榴海促起往饮。】

祇言蠲忿有灵犀，不道重逢尚勃溪。两小无猜终一笑，解围亏煞玉东西。【珊珊、素霞酒间偶忤，他日尚未释然，余擎杯酒，左右令饮，始同展笑如初。】

等是楞严十种仙，玉郎【谓冠卿】相见倍相怜。酒边连臂争调谑，曳雪牵云唤不前。

街头火树息银花，屈戍轻敲索鬪茶。钿笛无声宵似水，璧人随月落谁家？【元夕访珊珊不遇。】

