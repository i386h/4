<!-- { "loadSidebar": true } -->
昆丑杨三，早年北来，卽负盛名。故友何颂臣言其与朱莲芬演《活捉》，走场追逐时，足捷如风，身轻于纸，觉满台阴森有鬼气，可谓善于形容。其次刘赶生，善演《羣英会》之蒋干、《审头》之汤勤，所谓方巾丑也。同时有刘赶三，雄辩多才，不伤大雅，清季乡会试期，演《连升三级》，必讲闱中文题，以博笑乐。某岁，春闱文题为『君子坦荡荡』，刘解之曰：『坦字十一旦，荡荡二字，内各有一旦，合之为十三旦，主司盖不忘十三旦也。』十三旦卽侯俊山，于时声名藉甚，颇为大老所倾倒，故刘讽之，其滑稽多类此。其外长于科诨者，莫如罗百岁。罗名寿山，说白简净冷隽，絶不逾越范围，而见景坐情，自然令人捧腹，可称妙品。二人虽长于口才，唱工亦自不弱。赶三神似三胜，百岁善学桂芬，引吭一歌，釆声雷动，其能引人入胜，固具有真实本领，非徒以诙谐见长也。杨三同门葛四，与杨齐名。杨到北京，葛赴山左。余在济南，见葛演《盗甲》《祥梅寺》等戏，时年逾六旬，目不能远视，而身手便捷，步伐井然。由于场上矩矱烂熟于胸，虽冥中探索，亦进退裕如。又有刘和坤与张奎官，同师三胜，艺亦在伯仲间。当时北京名角林立，梨园多怀才抱艺之流，往往不得意而谋食于四方，人才埋没不知凡几，可胜叹哉。

《旧剧丛谈》终


《清代燕都梨园史料正编 北京梨园掌故长编》

（近人）张江裁 辑



●目录
北京梨园掌故长编
　晓谕戏馆载《钦定大清会典事例》及《钦定台规》
　梨园色艺阳湖赵翼云崧《檐曝杂记》
　京师梨园梁应来《两般秋雨庵随笔》
　韵兰梁应来《两般秋雨庵随笔》
　京师歌楼天汉浮槎散人《花间笑语》
　蜀伶陈银遇盗记山阴俞蛟青源《梦庵杂着》
　假官骗天汉浮槎散人《秋坪新语》
　西川海棠图天汉浮槎散人《秋坪新语》
　玉儿传山阴俞蛟青源《梦庵杂着》
　米伶有名绣谷李登齐《常谈丛録》
　方俊官纪晓岚《阅微草堂笔记》
　赠优人石田有清干嘉间无名氏《着笠者诗稿》
　京师优童《燕京杂记》
　梨圜声价无锡杨味云《觉花寮杂记》
　《长生殿》梁鸿志《爰居阁脞谈》中


●北京梨园掌故长编

东莞张江裁次溪辑

清代梨园人物盛极一时，善才佳话散见于前人笔记，惜少好事者为之搜辑，遂使湮没弗彰者比比焉。余久蓄斯旨，第余晷恒鲜。今就近日随手摘録者，萃为此编，刊以问世。畴范虽隘，亦聊以存故实已耳。夫万物之橐，宙合之义，连环可解，连犿无伤。语其大也，已足无外。而其始也，亦仅一元丹嶂，虽峭絶五丁，尚可开凿也。古人云：『得鱼同一喜，何必我持竿？』世有与我同情者乎？宏此远业，固所愿也。

共和二十三年八月张江裁记


○晓谕戏馆【载《钦定大清会典事例》及《钦定台规》】

康熙十年，议准：京师内城永行禁止开设戏馆。其城外戏馆如有恶棍藉端生事，该司坊官查拿治罪。乾隆二十七年，奏凖：前门外戏园、酒馆倍多于前，八旗当差人等前往游宴者，亦复不少。嗣后交八旗大臣、步队统领衙门不时稽察，遇有此等违禁之人，一经拿获，官员参处，兵丁责革。仍令都察院、五城顺天府各衙门出示晓谕，实贴各戏园、酒馆，禁止旗人出入。

又奏准：在京如有需次人员出入戏园、酒馆，不自爱惜名器者，交步军统领、顺天府及五城御史严行稽察，指名纠参，以示惩儆。

二十九年奏凖：五城戏园概行禁止夜唱。

三十九年议凖：嗣后无论城内外戏园，概不许旗人潜往游戏。交各旗该管大臣严切诫谕，随时稽察，毋许违犯。并令步军统领衙门及都察院转饬五城御史，日派番役甲捕人等廵缉访查，如有旗人擅入戏园，除将本人照例惩治外，并将管束不严之该都统等交部议处。

四十一年议凖：嗣后如有旗员赴园看戏，一经发觉，除将本人治罪外，并卽查明：如系各部院衙门司员、笔贴式等官及各营官弁，卽将该管之各堂官附参，交部议处，其本旗都统等毋庸交议；如系参佐领等官及闲散世职，卽将该管之都统、副都统附参，交部议处；若系骁骑校以下人员，并将该管参佐领一并议处。

五十年议准：嗣后城外戏班，除昆、弋两腔仍听其演唱外，其秦腔戏班，交步军统领五城出示禁止。现在本班戏子概令改归昆、弋两腔，如不愿者听其另谋生理。傥有怙恶不遵者，交该衙门查拏惩治，递解回籍。

嘉庆四十年奉上谕：向来京城九门以内，从无开设戏园之事。嗣因查禁不力，夤缘开设，以致城内戏馆日渐增多，八旗子弟征逐歌场，消耗囊橐，习俗日流于浮荡，生计日见其拮据。现当遏密之时，除城外戏园将来仍凖照旧开设外，其城内戏园着一概永远禁止，不凖复行开设。

八年谕：着步军衙门、五城廵城御史于外城开设酒馆、戏园处所，随时查拿，如有官员改装潜往及无故于某庄游宴者，据实查参，卽王公大臣亦不得意存徇隐。

十二年谕：给事中严烺奏：『现在■〈雨上澍下〉雨未沾，请于斋戒期内饬令大小臣工，凡遇喜庆等事暂停演戏。并请敕下五城御史晓示各戏园，毋许演唱戏剧』一折，向例斋戒期内原俱禁止演剧，况值望泽维殷，朕斋心吁祷，属在臣工，仰体宵旰勤求，谅亦断不出此。至外城戏园，于祈雨斋戒日期未必尽能知悉。但当雨泽愆期之际，节次设坛祈祷，并降旨平粜仓粮，清理庶狱，凡所以关系民瘼者，无不刻深萦廑，小民等自不当恣意燕乐。然未经明白晓示，伊等自无由谨避。着五城御史预行晓谕居民人等：凡遇斋戒日期并祈雨斋戒及祭日，所有戏园概不凖演唱戏剧，以昭肃敬。惟所称俟甘雨沾足之后，再听其便，此则不必。朕斋居默祷，昕夕虔祈，恪恭寅畏之诚，无时不仰希昊鉴，岂闾阎所能深悉？若因朕心夙夜干惕，谓民间皆宜敬体，此意未免绳之太过，且恐民间以演剧营生者转至失业向隅。核之定例，亦未符合。嗣后若非戒斋之期，毋庸饬禁。

十八年谕：外城地面开设戏园，本无例禁，但演唱淫词艶曲及好勇斗狠戏剧，于人心风俗大有关系。着该御史等严行查禁，以端习尚。

道光四年奏凖：凡太监等毋许在戏园、酒肆饮酒、听戏，如有犯者，卽责成该管营泛员弁及司坊官查拏，送交内务府办理。又定：嗣后如有请建设戏楼者，俱不准行。

咸丰二年谕：京师五城向有戏园、戏庄，歌舞升平，岁时宴集，原为例所不禁。惟相沿日久，竞尚奢华，或演夜唱，或列女座，燕会饮馔，日侈一日，殊非崇俭黜奢之道。至所演各剧，原为劝善惩恶，俾知观感。若靡曼之音，鬪狠之技，长奸诲盗，流弊滋多，于风俗人心更有关系。着步军统领衙门、五城御史先期刊示晓谕，届时认真查办，如仍蹈前项弊端，卽将开设园庄之人严拿惩办。

按：清帝虽喜戏剧，而深知戏剧一道利少弊多，然非人情所能免，不过以供一己之娱乐。其种种禁令尤不近理，如内城不凖设立戏园，载之国法，其视此途不可谓不重。然满人多游惰不好读书，往往沈溺于此，视同日常功课。至清末叶，内政不修，规律视同具文，上自皇帝、太后，下至贩夫、走卒，皆嗜戏剧，荒时废业。《五代史》：后唐庄宗以数十伶人而亡国破家，于此益足证矣。其见于《钦定大清会典事例》及《钦定台规》中所载晓谕，特节如右，以见清室重视戏剧之一斑云尔。


○梨园色艺【阳湖赵翼云崧《檐曝杂记》】

京师梨园中有色艺者，士大夫往往与相狎。庚午、辛未间，庆成班有方俊官颇韶觏，为吾乡庄本淳舍人所昵。本淳旋得大魁。后宝和班有李桂官者亦波俏可喜，毕秋帆舍人狎之，亦得修撰。故方、李皆有『状元夫人』之目。余皆识之，二人故不俗，亦不徒以色艺称也。本淳殁后，方为服期年之丧而秋帆未第时颇窘，李且时以财济之。以是二人皆有声缙绅间。后李来谒余广州，巳半老矣。余尝作《李郎曲》赠之。近年闻有蜀人魏三者，尤擅名，所至无不为之靡，王公大人俱物色恐后。余已出京，不及见。岁戊申，余至扬州，魏三者忽在江鹤亭家，酒间呼之登场，年已四十，不甚都丽，惟演戏能随事自岀新意，不专用旧本，盖其灵慧较胜云。


○京师梨园【梁应来《两般秋雨庵随笔》】

