<!-- { "loadSidebar": true } -->
大千世界，无非傀儡之场；第一功名，亦等俳优之戏。叹世间颠倒，尽容巴客滥觞；笑我辈婆娑，未免矮人逐队。众人皆醉，举国若狂，是戏是真，卽空卽色。然而衣冠优孟，其中正大有人；弦管楼台，此间得少佳趣。几行玉立，体段风流；一串珠穿，歌喉云遏。现女郎身说法，为古人事传情。尽态极妍，燕瘦与环肥并妙；新声逸韵，秦筝与赵瑟同工。洵日下之繁华，萃人间之艳丽。固宜书之银管，用识雏莺乳燕之名；贮以锦囊，合有问柳评花之句者也。况复心枯秋士，梦醒春婆，感丝竹于中年，触琵琶于此日。胸中磊块，借杯酒以频浇；眼底珍奇，操鉴衡而自定。作梨园主宰，居然榜列珠宫；为菊部平章，何异才量玉尺。经品题而增价，留姓字以皆馨。色艺俱传，兼写性情之春煦；评量各当，讵嗤头脑之冬烘。君意良深，我心先得。盖以絶艳惊才之笔，绘香珠暖翠之神；以热肠冷眼之思，为惜玉怜香之作。人皆好色，谁是知音？此《昙波》之所以成书，四不头陀之所以寄兴也。【仆】长安覊滞，短剑飘零；一名未成，万里空涉。孙兴公戏头自着，态笑狂奴；狄武襄铜具常随，面惭故我。任揶揄于鬼物，学游戏于神仙。偶尔逢场，翩然入座。花惊郎目，漫夸秋菊、春松：钗挂臣冠，无取鄂香、董袖。自分心如木石，未免有情；相看貌似莲花，不禁忍俊。顾春蚕力薄，恒抽独茧之丝；秋燕情多，空系销金之缕。殷殷留客，楚楚依人。爱同掌上之珍，因结意中之果。纵使未能免俗，何须真个销魂。事有同心，言皆惬意。读丁卯花间之集，真成香国春秋；题甲乙簿上之名，不负璚台月旦。吹绉一池春水，何事干卿；听残满树秋风，多愁似我。敢陈芜语，聊缀简端。搔首问天，好句谁如谢朓；哀歌斫地，何期乃有王郎？共此呻吟，相为慰藉，翻去伶伦旧谱，看青莲学士之章；编来乐府新篇，寓香草美人之意云尔。

咸丰昭阳赤奋若桂月，罗浮痴琴生谨序于春明浥露轩

●《昙波》自叙

三十年来，高搴兰芷；四千里外，倦赋琵琶。易水变声，燕云作态。玉珂断其消息，珠树领其风情。气短英雄，聊取青梅煮酒；歌传懊恼，且看红杏裁衫。盖与其桂窟含寃，空对友朋扼腕；何如梨园买笑，犹邀子弟倾心也。不选良辰，但凭正午。浮将緑蚁，醉游消夏之园；扑得青蚨，飞入争春之馆。笙箫沸地，楼榭排云。有菊部之芳卿，上兰台而恼我。几回蝶板，三度霓裳。怪他裹足缠头，较胜青衣侍者；对此歌裙舞扇，逼真红粉佳人。固已耳绕八音，目迷五色。洎乎下场，于焉上座。纷披花柳，各露天姿。净洗铅华，好看本质。当之以冷眼，绕之以热肠。渠皆顾影自怜，我则纵心孤往。就中丽者，果然霞举轩轩；以外童兮，岂足竽吹一一。效王龙标画壁，佳品冥搜；拟张燕国摩珠，香名暗记。当夫金乌西坠，玉兔东升；共订雅游，更饶余兴。唤得佳儿似雪，邀来胜友如云。马足蓬飞，向灯楼而解脱；车轮雷动，过酒肆以招摇。把臂倾谈，猜杖斗胜。觞令行而点翠，烛影照而摇红。自非顾盼生姿，安得风流相赏？柳腰低折，何珊珊其来迟；鹤膝微弯，遂缓缓而归矣。玉楼歇赏，金屋藏娇。净窈窕之房栊，荡迷离之金碧。欢未终而夜步，杯重把以筵开。清写龙头，香吹象口。今宵何处？唱『晓风残月』之词。此中有人，称缓带轻裘之度。拍红牙而再按，腔白雪以闲调。凉云满空，微霜点鬓，则又愁宴娱之易逝，叹良会之难陈者也。无端生感，有为而言。阅历既多，品题难已。可人姓字，胥归夹袋之中；骚客心灵，半贮锦囊之内。描出群芳一谱，不负宁馨；妆成众美全图，何嫌优孟？问儿声价，从此登龙；殚我才华，真如修凤。笑人间秽史，但付几命之官；看世上谗碑，徒遗万年之臭。闲情似此，快意奚如？况复蒿艾不收，芝兰是釆。分雁行之次第，陋鱼目之混淆。既定鉴衡，始精品藻。盖征歌而选舞，必遗貌以取神。相马有真，在牝牡骊黄之外；好龙非假，岂常鳞凡介之俦。我是知音，卿应解语。百年鼎鼎，谁修皮里之春秋；四海茫茫，难别胸中之泾渭。无惑乎量才玉尺，颠倒而持；何异乎司命朱衣，鬼神是听。嗟乎！世多怪事，仆本恨人。沦落既同，悲歌何极？看眼前之儿女，卽是苍生；擎掌上之珍珠，都宜怜惜倘或漫夸断袖，自诩缠腰，前席方虚，后庭重问。强下陈蕃之榻，直登子反之床，是又搴芳公子别具肺肠，逐臭庸夫毫无顾忌者也。狂澜既倒，雅道宜存。佛欢喜而皈依，天有情其奚补。婆心不死，生面自开。抚兹月旦平章，聊当香花供养。庶几沉沉黑海，来度苦之慈航；滚滚红尘，变闻香之净域。噫嘻乎！老夫耄矣，少者怀之。敢拂花笺，用成小引，强分流品，贻笑大方。

壬子仲冬月望六日，四不头陀自叙于莲燕双清之精舍

●《昙波》题词

南国生

三年丝竹委尘埃，辜负宫花寂寞开。一自笙歌天半起，人间重见郑州来。

缥渺楼台望不真，娉婷忽见女儿身。灵心一点情千缕，飞上眉梢巧殢人。

廿四番花取次看，葳蕤春销玉阑干。多情丁卯桥边客，拣尽繁枝下笔难。

修成金屋贮娇深，一样平生呪笋心。婉转青丝相对吐，緑章夜夜奏春阴。【时着《丁壬烟语》】

凤凰客

宝马雕轮走玠车，梨园曲部盛京华。珠围翠绕春常醉，人影衣香日易斜。絶胜丰台观芍药，何须商妇诉琵琶。凭他玉树临风态，写出江郎笔底花。

绕梁余韵几勾留，二十年前记旧游。选胜时经杨柳岸，征歌曾上酒家楼。云烟过眼浑如梦，弦管宜人又一秋。我是天涯憔悴客，晓风残月不胜愁。

勉斋

菊部新腔按小伶，舞衫歌扇总婷娉。只今犹是南巡曲，谁见周郎掩泪听？

拣得如花五六枝，征歌选舞岂情痴。凭将落溷飘茵意，说与司风使者知。

一曲缠头百万奢，人间几见顿琵琶。坡公旧句君知否？优钵昙花岂有花。

逋隐者

山眉谱恨，水盼描妍，江毫约住轻颦。未要窥图，寻思已是销魂。扫螺做弄，春色剩艳评。聊付吟尊杜郎老，甚酒痕和墨，尚带芳温。一样看花心。眼底樱桃重见，冷了歌茵。绮梦惺残，章台愁送斜曛。青衫近来悴损，怎消他鸾袖殷勤？醉归也，怕尘香都化彩云。

希蕺山人

絶调不逢魏良辅，登场几见陆开三。传来白嫩银箫曲，留待金罍助美谈。

周妻何肉谁无累，白日黄鸡唱不停。近为章台翻旧案，【时予《章台》院本新成】欲将院本度诸伶。

书舫

一偈波罗蜜，优昙次第红。文章小游戏，身世老英雄。此曲亦何绮，予怀殊未空。拈花叅妙谛，微笑倚东风。

南海生

天女何年为散花，几枝零落在天涯？多君一笑都拈出，会爇心香礼释迦。

世界浮沈皆苦海，流年何事不堪悲？欲凭现在除烦恼，且看昙花乍放时。

儿女苍生太可怜，慈航有愿总缠绵。爱河难满无边岸，看取灵犀一点圆。

思尔多情真似佛，行踪如我亦枯僧。年来色界蹉跎甚，也向连华悟上乘。

●昙波

四不头陀着

○赞

福寿【清品】

金谷花放，瑶台月明。饶有风露，不着尘氛。就中佳丽，秋水神清。瞥惊鸿影，时闻鹤声。珊珊其来，骨节自鸣。神光离合，夺人目精。

小添喜【逸品】

白云出岫，鸣鹤在林。风送花气，月移柳阴。于裙屐间，如见晋人。和露簪菊，焚香鼓琴。有飘逸态，无尘俗心。西山爽气，在我胸襟。

翠琴【艳品】

璧月夜满，琼树朝新。歌台舞榭，睠此丽人。容华照灼，春色二分。如鸟试羽，如花在林。百和交起，香生软尘。是真娇艳，一顾倾城。

金兰【静品】

红雨初过，緑阴乍宽。万籁俱寂，古琴一弹。山色隐隐，水声潺潺。若有人兮，仪静体间。心如止水，气如幽兰。蔚然深秀，令我忘餐。

玉庆【澹品】

云度银汉，月洗琼楼。荷香午净，菊影晚幽。中有一人，蛾眉自修。意煦如春，神莹若秋。铅华弗御，酝藉夷犹。太羹元酒，古味长留。

小兰【俊品】

风好过竹，雨疎洒蕉。赤城霞起，华屋月邀。招来之子，饶有丰标。英姿飒爽，顾视清高。骑金埒马，佩金错刀。百尺楼上，横笛吹箫。

翠玉【丽品】

湛湛朝露，油油远风。好花初放，摇緑颤红。憾删亭北，笑倚窗东。卧雨云里，来星月中。侍儿扶起，娇态怜侬。身遐心迩，微波可通。

桂玉【洁品】

春水波回，秋山雨过。红软消尘，緑净难唾。有美人兮，出泥不涴。绮罗里行，松雪间卧。莲濯清泉，供法华座。是真修洁，熏香独坐。

巧福【婉品】

新柳初绽，好花半开。酒杯春贮，香国人来。如山平远，似水潆洄。色相不着，天趣自佳。回头一笑，顾影徘徊。是真婉约，欵步歌台。

福寿

福寿，名延禧，姓朱氏，字莲芬，年十八，吴县人。垂髫时，其兄挈之来京。兄故业优，强之学，遂工南北曲。顾雅自爱，喜读唐贤小诗，尤善行楷。色艺与诸名优埒、而神气清朗，吐属隽永则过之。冬日，吾友虞吏集同人饮于其水芝仙馆。时燕仙、穉云均在座。燕仙萧洒，目无下尘，独心折莲芬。莲芬亦殊与欵曲。穉云跌宕，曾负盛名，辞气间恒与之抗。莲芬怡然相对。竟席微笑，间与戏谑，究无一毫自矜气。虞吏雅重之，为书『璚台领袖』横幅，并纪以诗云：『百花头上倚寒开，一日凭阑看一回。指点斜街西畔路，彩云深护玉楼台。』；『藐姑仙骨翦云丝，绰约宫腰弱莫支。好是翩跹红影里，天风吹唱步虚词。』；『餐英袭露饮流霞，手把芙蓉驾凤车。下睨尘沙三万刼，碧霄游戏驻年华。』；『浆珠醴玉夜调笙，华月当头喝倒行。沧海波明盘露回，苍凉无那广寒城。』嗟夫，以莲芳之质，或生而贵介，生而寒畯，当不难唾手青紫。顾世间侥幸者，更仆难数。莲芳卽然，亦未必为人所倾倒如此。其度《折柳》《茶叙》《偷诗》《惊梦》诸曲俱妙絶。余曾各系以词，附载于后。

贺新凉【《折柳》】

唱到阳关曲；看卿卿，风情争似，霍家小玉。一片柔肠千载憾，都倩歌喉吐出。且休说，开帘动竹。祇倾这杯中别酒，已魂销桥畔垂杨緑。长此听，杜鹃哭。莲卿何事纤眉蹙。岂怜他，才郎弃旧，女郎无福。从古好花容易隳，防尔亦如秋菊。叹沦落，供人娱目，便有黄衫来作合，早声声痛彻青灯屋。试回想，弃膏沐。

倾杯乐【《茶叙》】

