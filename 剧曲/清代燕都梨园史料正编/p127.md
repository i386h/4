<!-- { "loadSidebar": true } -->
光绪壬辰，余年十八，婚于合肥文忠公之门。南通范伯子，方为文忠幕上客，见余文字，许为可造，亟称于文忠。自后诗文辄就教，得闻绪论。后识吴挚甫先生于文忠坐。文忠薨，先生为次序奏议，游日本归，复以文集见赐，亦颇称许也。戊戌，年二十三，与王稷堂户部创会文学堂，昕夕相晤。管学大臣孙家鼐奏闻。时德宗景皇帝鋭意兴学，五月，奉上谕传旨嘉奬。明年南归，识其尊人欣甫大令于海上。大令一门风雅，父子夫妇工昆曲，秋月之夕，觞余于吴淞之江楼。楼之外江平月小，渚溆微寒。酒酣，命次公子进长笛，子倚笛，而父高歌焉。歌八阳，其声清以越，与风水声以俱远，一座尽倾。其后挚甫、伯子皆作古，遗文刊集亦未之见。欣甫父子相继逝世，余亦远适异国。六载后，遭丧乱，栖栖戎马间，今年五十七，盖少时朋好，三十年不通音问矣。东莞张篁溪比部有贤子曰次溪，余门人也，来书告议婚于海盐徐珞云女士，则徐君蔚如之女，欣甫外孙女也。其母氏曾受业于挚甫先生，故其教女遵守礼法，不入学校，精通书史绘事，有才媛之目。其联姻之始，蔚如欲求得《伯子文集》，而次溪有是书，北江先生为之介，一见欣赏，遂以女妻之。张、徐两家咸好佛法，次溪及珞云法名皆曰肇，于是篁溪为筑双肇楼于张园，以居佳儿佳妇。园在京师，东与万柳堂、夕照寺相邻，登其楼远望天坛、西山，风物可观。而次溪好学能文章，珞云能诗画，名园佳偶，相得益彰矣。次溪今复以书来请为文记之，谓婚后当令新妇为绘江山万里楼图为报。余虽懒，奚能辞？然余不喜作世俗誉婚语，又不欲琐琐其无关大体之婚议，而以吴氏、范氏俱为尊宿而余之长者行，王氏、徐氏俱为余世好，篁溪为同师，次溪为友生，以是因缘非偶然矣，则喜而为之记。

●双肇楼记

吴江金天羽松岑撰

次溪以名家子，幼负神童誉，能为文章，历交遍南北，凡当世知名耆旧辈，莫不踵门抠衣请业，虽千里问道不顾也。从宦京师，居燕都南城，台榭池石，称胜概。要其尤有风趣者，为双肇楼。先是次溪家藏南通范伯子文稿，世所罕有。海盐徐君蔚如夙好伯子文，欲镂版行世，因桐城吴北江往求得之。蔚如见次溪，赏其头角，遂以女妻之。张、徐二家事佛谨，而次溪夫妇法名皆以肇称，故先颜其居楼曰『双肇』，志胜缘也。于是海内学士大夫相与咏歌其事，作为诗词，累百十篇。桐城姚仲实、虞山杨云史，并为作记。今年秋，次溪以书抵吴下，曰：『往姚、杨二先生，传两家姻娅事，美且备矣。双肇者，吾所期与肇璎并栖之楼也。至易肇璎而为肇瑛，则二先生之为文不及知，惟先生重为之记，以补其佚，使知胜缘之中又益胜也。』余曰：『诺』。始，次溪之议婚徐氏也，蔚如实许以长女肇璎，肇璎嫁有日，蔚如抱黄门之痛，肇璎感伤身世，誓絶婚嫁，撤环珥，终老以养亲，家人相与苦劝，而执志愈坚。蔚如重负前诺，因以季女肇瑛归次溪焉。肇瑛姊弟皆早染家学，有幽闲之德，雅善绘事，通书史。次溪负逸才，翩翩闲靡公子也。顾居恒慕古风义，笃师友之情，虽患难生死，不相背负。与肇瑛伉俪相得，两家皆以旧德名其乡，其训子女往往循古仪法。戒毋违踰，故其室家有静好之乐，而无叔世儇薄之习，虽古诗书所颂美士女者，不是过也。盖尝论今俗士女之行悖矣。酒食嬉游，男女相征逐，同车共载，过市招摇，苟为淫佚之私，而不自知其丑。始于桑濮，而成于庠序。在桑濮者羣诋为丑行，在庠序者争播为美谈。秉彝之德亡，礼敬且为当世诟。予独深喜张、徐二氏，立志抗古，正始乎闺庭之内。次溪、肇瑛，琴书花月，朝夕清娱，世俗纷靡之欲，一不足以动其心。常棣之诗曰：『妻子好合，如鼓瑟琴』。此言有室家者之可乐也，可以为世风矣。次溪又将辟精室楼左，图祀伯子先生于其中，以志文字作合之缘。闲与肇瑛读书谈艺，愿终此身不作宦达想。水源木本之思。其德性尤足称道哉。

●双肇楼记

吴江黄复病蝶撰

同社东莞张篁溪先生有令子曰次溪，才气壮盛，覃思著述，凡人世驰骛争逐，惟恐不胜人之心，一以资之于学，而又益交四方贤豪长者，以廓其声气，进其德业，殆古所谓特立独行之士者也。次溪娶海盐徐氏才女肇瑛为室。作合伊始，实以所藏范伯子文稿为介。茑萝之施，与世俗固殊焉。牉合既谐，则各过望，乃于故都左安门内之张园筑楼曰『双肇』，以为读书燕寝之所。园本尊甫别业，广不过数亩，翠微诸峯在其屋后，而亭榭之曲折、馆宇之修洁、图籍尊罍之位置，莫不各适其宜。次溪升高望远，婆娑其间，同声偶歌，穷日申旦，若青鸟翡翠之在云路，而雝雝之相命也。夫人子之道，所以务乐其志而为父母欢者，亦曰伦纪饬于家，德业信于朋友，而初非名与位之谓。次溪负著书之才，承过庭之训，约敕自好，矩矱森然，卽其志洁行芳，已复领褏一辈。窃谓充其薜萝之心、静好之德，不特婉娈瑟琴，播为嘉话，卽所以务乐其志，为父母欢而训其子孙者，亦莫大乎是。昔昌黎之告陈商曰：『事亲以诚，不以已之得于外者为荣。』以次溪之才且贤，继自今始，扩而养之，渐而俟之，弗渝弗满，当更有卓然自见者。秦嘉徐淑，伉俪齐徽，嗣美前修，岂不在我？仆贱而无似，久迫迍邅，文章之事，夙昔所尝刻意究心者，今皆不足以自信。猥辱诿諈，丐言为记，不遑固让，乃谬引其端如此。试质诸尊甫老友，傥亦以为犂然有当否乎？

●双肇楼题词

瞿宣颖兑之

一楼遥在凤城南，眉史修成拥翠岚。若向春明征故事，定知覆茗涴轻衫。

次溪道兄，以粤东世家久客燕京，熟谙掌故，与不佞同钻故纸，常有余味。近与海盐徐肇瑛结褵，榜所居曰『双肇楼』，无识与不知，皆称而羡之。他日续竹垞退谷之书，又增此一段佳话矣。

次溪仁兄属题《双肇楼图》

孙雄【师郑】双肇楼高倚夕阳，灵鹣比翼赋将翔。札侨结契怀三范，【通州三范昆季，均四十年前旧友。叔子秋门大令，与余南菁书院同学，且订金兰之契。】羲、献齐名迈二王。【尊公篁溪先生早负时名，晚躭禅悦，故以羲、献相比。】梦雨桃源谐黻佩，愁云榆塞郁欃枪。【时日军方攻新民、锦州。】他年掌故春明续，佳话应侪万柳堂。

次溪仁兄新婚赋赠即题其《双肇楼图》

王揖唐【逸塘】一楼突兀崎初阳，访旧同寻万柳堂。彩笔画眉传雅韵，华灯照梦永秋光。凤箫鲽砚缘宜共，谢絮江花句亦香。赌茗翻书绕乐事，鸥乡风月恣平章。


 
