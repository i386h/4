<!-- { "loadSidebar": true } -->
■〈毛瞿〉毺错认董双成，兰麝熏人分外清。玉笛飞声寒乍破，梅花带雪晓犹争。蜂粘袖底怜腰瘦，蝶亸钗头怯鬓轻。一梦青罗浑未醒，朝云吹傍枕边明。

赠章韵仙
渔山主人
阿娇金屋贮相宜，枉向苏台演竹枝。记得小红低唱处，垂虹桥畔橹声迟。
金覊白马冶魂销，枉向章华问细腰。记得盈盈楼上女，湘帘波浸不胜娇。【《踢球》剧甚妙。】

洞仙歌【为章韵仙作】
着花未斋主人
万人海内，此百全之美。【用东坡语】壁月琼枝画难似。【郎初名全美，字琼枝】早两行侲子，十种顽仙，霓裳队，不数春风十里。当筵曾索笑，认取乡音，虎阜胥江动乡思。未断紫钗缘，幻影迷离，问小玉，前身应记。只秀颊春痕已难忘，有一点桃花盈盈波底。【郎颊上有赤点】

○连喜
姓张，字芰香，年十五，扬州人。【和春部】姿态端姸，丰神谐畅，于闺房秀质中具林下风致。倚佳人于修竹，翠袖生寒，唳独鹤于秋霄，碧云如水。故《顶嘴》一剧，虽抑扬顿宕，活泼可观，而香山出家，莲座承趺，霜纨映肉，风清弦索，香溢■〈毛瞿〉毺，流韵绕梁，鱼鱼雅雅，尤足令人神怡心旷也。羣玉山头，瑶台月下，可以想其品概矣。

赠张芰香
王小庐
圃云队里倩谁同，玉立亭亭舞榭中。最是撩人魂断处。秋波斜睇月朦胧。
酒地花天此暂逢，剪灯余话亦从容。生成一样娇憨甚，薄幸何须怨阿侬。【友人谓芰香性甚冷落，与余周旋则大不然。】

赠张芰香
琴山居士
隔岁尊前唱《渭城》，伤离伤别太痴生。重来喜拭看花眼，甲第争高鞠部名。
天然宜笑复宜颦，仙子瑶台记凈因。花底银筝歌歇尾，更无莺燕与争春。
六萌底许驾斑骓，西舍东邻洽比宜。一种消魂忘不得，小亭凉月醉归迟。
心事年来寄酒尊，江湖憔悴那堪论。柔情怕惹新蛾蹙，莫放青衫渍泪痕。

○小翠林
姓滕，字兰苕，年十八，扬州人。【四喜部】刘琴浦【彩林】高弟，昔与大翠【姓周，字黛云，今隶三和部】同隶三多，齿小于周，故人以小翠别之。肌理白晳，性格温柔，晋接倾谈，无分寒燠。与之静对，但觉花气袭人，久而自醉。《思春》《醉归》《金盆捞月》等剧，神情澹宕，动静合宜。论者谓菊如之下，卽数兰苕。盖其气朗神清，实能越其傅之范围，而独标风格者。

赠滕兰苕
芳草词人
几度羊车见玉人，尊前重认小腰身。昙花笑佛非凡艳，珠树留仙絶点尘。尽扫铅华余绰约，忏除旖旎见天真。二分明月虹桥畔，归去何妨共卜邻。
密语无多意最深，双柑分得等黄金。酬知未遂书生愿，感遇空劳异客心。凤宿桐花香断续，鹿迷蕉叶梦追寻。如何惆怅词成后，尚有风怀托短吟。

即席有赠
南浦曾携緑绮琴，传来衣钵总仙音。【刘琴浦以善歌闻于时，兰苕其高弟也。】侬原不是桐花凤，偶戏兰苕学彩禽。
人传仙尉最风流，长笛何如赵倚楼。【心苕居士最重兰苕，今之官山左矣。】莫惜骊驹太匆促，好分清俸当缠头。

○三寳
姓郑，字韵生，年十六，扬州人。【三庆部】浓纤合度，亦雅亦庄，挹其丰釆，如于纷红糅緑中忽赌牡丹一朶，艶丽夺目，使人爱玩不置。工于昆剧，偶作秦声，非其所好。《思凡》《交账》诸剧，淡宕风华，好声亦为四起，毋谓阳春白雪必曲高而和寡也。
春史氏曰：城南尺五庄，祖氏之故园也。亭池竹木之胜甲于京师，其园外之东南隅为小有余坊。池水清涟，土山环绕，南顶列于前，东顶峙于左。西山耸翠，排闼而来，列坐其中，真令人神怡心旷也。五月间，与潄石山人、渔山主人同至其处。梅雨初晴，荷风轻拂，各部名花至者云集。乃或放花爆于池边，看纸鸭游湖之戏；或掷金钱于波底，笑村童翻水之奇。逐队喧哗，奔驰如织。而韵生与仿云【赵庆龄】俱静坐清谈，更觉可爱。漱石山人以琼花拟之，真可谓水仙并其幽闲，江梅同其清淑矣。

赠郑韵生
芳草词人
才人未必尽相轻，领袖词场孰敢争。笑煞雏奴儇薄惯，也来长揖见先生。【查花农别驾席上初见，韵生向予长揖，称曰『先生』，盖学花农与予之称谓也。】
酒入情肠不自持，玉纤偷握笑侬痴。藕梢洁白羊脂腻，甲乙尊前各自知。【予谓周郎静莲两手妙絶人间，花农谓不如韵生，约于尊前相比，负者罚作东道主。乃周则肌理腻滑，丰若有余；郑则肢节秀削，柔若无骨。咸谓周逊于郑，予卽欣然开尊。】

赠郑韵生
渔山主人
何缘酌酒共持螯，领取深情付彩毫。江上芙蓉堤上柳，丰姿怎及郑樱桃。

○茂林
姓许，字竹香，年十五，皖江人。【和春部】姿容姣秀，音调清新，瘦不嫌寒，柔非无骨。尝见其《园会》《楼会》二剧，一写风情，一摹病态，各极其妙。后知为张莲舫所授，【名蕙兰，详《赵仿云传》】瓣香一缕，直接吴门，宜有是金科玉律也。至于一种旖旎之情，更使人爱不忍释。新荷岀水。小鸟依入，可以想其情韵。表圣所云：坐中佳士，左右修竹者，我于许郎得之。

听苏州蕙兰官弟子许竹香歌
石林野史
燕子楼深春思促，香水溪前秋草緑。零落人间老善才，何处歌声倚寒玉。天风吹下许飞琼，解唱当时羽衣曲。石榴衫子藕丝裙，玻璃窗槅金莲烛。淡妆浓抹总相宜，【坡翁句】衍得新声殊絶俗。苏台歌舞到燕台，风雪旗亭看不足。看不足，诗思属。菊秀兰衰又一时，不为琵琶生感触。

○庆元
姓黄，字梨云，年十七，苏州人。【四喜部】柔肌弱骨，皓齿明眸，艳若朝霞，音同呜玉，结束登场，尽臻奇妙。而《寄柬》《茶叙》诸剧，尤独冠时。盖徽部得人，四喜最盛。自集中所録诸人外，如陈天福之音韵铿锵，添喜之神情淡雅，朱寳林之折矩周规，双喜之玲珑跳脱，至寳玉、祥林、王添然、田寿林辈，或则风华研媚，或则绰态娇憨。冀北空羣，江南撷秀，几谓人材之美尽于斯矣。而梨云抑扬宛转，细腻风光，更于诸郎之外另树一帜。余始于其傅朱香芸寓中见之，【名寳林，初隶金玉部，后入四喜，今已回南。】谓此郎必获出蓝之誉，今果能然，益信赏鉴不虚云。【添福、添喜请郎，因无诗，故俱不立传。】

赠黄梨云
小顽山人
几番心事上眉头，小立花前也遣愁。我听琵琶曾泪湿，卿如杨柳只风流。每因顾曲频移坐，或恐听箫独倚楼。一纸萧娘魂断处，为郎憔悴为奴羞。【工《寄柬》】

赠黄梨云
林香居士
一曲清歌怨落花，累人消瘦在天涯。云开玉宇蟾光洁，风漾珠帘燕影斜。绮语寄邀才子拜，【《寄柬》】痴情病惹女儿茶。【工《茶叙》《问病》】洗妆我与梨云约，携取金尊兴不赊。

○全喜
姓宗，字芷青，年十五，扬州人。【和春部】声欺鹦鹉，脸晕海棠，调笑诙谐，备极风雅。故豪客征歌，几无虚日。貌虽稍逊芰香，【连喜】而《顶嘴》一剧，婷婷袅袅，莫辨姸媸，婆媳也宛如姊妹矣。殆所谓薄施朱粉，妆偏媚倒，插花枝态更浓者与！至《卖饽饽》一出，娇声媚态，尤足令人倾倒。潄石山人谓余曰：『芷香固香矣，惜其尚有儍气。』余曰：『宗郎之妙全在于儍，倘一发彪，便俗不可耐矣。』闻者称快。

赠宗芷香
石林野史
欲采芙蓉涉远波，鸳鸯湖棹记新歌。经秋花事三分减，羡尔灵心四映多。月淡青蛾噙粉泪，天寒翠袖叠香罗。何时跨得扬州鹤，芝草衔来一煞那。【工《雄黄阵》剧】

席上赠芷香
芸史氏
昵人姿态最盈盈，称得师门两玉名。【郎与芰香同师】忆煞绣窗银烛下，小红一抹酒潮生。
修眉柳叶面桃花，讶许歌场众口夸。看到澹妆时更好，春光真在饼师家。【工《卖饽饽》剧】
中酒伤春太放纷，加餐劳汝劝殷勤。【屡以节饮劝予】那知故态狂偏甚，倚醉还题白练裙。

○添庆
姓谢，字云仙，年十七，扬州人，始隶三和，今入三庆部。丰神妍媚，玉貌婉娈，有芙蓉出水之姿，无蜂蝶撩人之态。若真置之闺秀，『闲静』二字足以当之。始字瑞云，醇庵胡氏为易云仙，知其赏鉴甚真也。《絮阁》《寄柬》诸剧，歌喉圆亮，态度舂容，出字收音，颇遵法律。间唱秦声，亦委婉多风，靡靡动听，宜仿云【赵庆龄】、啸云【杨长青】诸卿称道不置云。

东飞伯劳西飞燕歌，为谢云仙作
芳草词人
东飞伯劳西飞燕，人生几度能相见。芝兰玉树谢家郎，寳剑瑶环锦衣裳。长筵夜列阿房曲，银烛光中接芳馥。一线横波巧避人，佯为不理暗相亲。赤瑛盏内樱桃熟，隔座偷尝一点春。游仙好梦原难久，唱罢天鸡复何有。雨湿芭蕉冷到心，独拥香炉坐夜深。
葡萄堆满翡翠叶，下有佳人晕红颊。密语无多人不闻，罗襟绣带两难分。镜中重睹芙蓉面，凤炙鸾笙促开宴。一曲连环香韵流，明珠十斛当纒头。玉山半倒扶难起，一片银蟾入怀里。顷刻罡风散落花，秋深闲煞广陵槎。

○双喜
姓夏，字清槐，又字韵楚，年十四，扬州人。【和春部】丰容姸丽，体态娉婷，看弱质之临风，爱柔情之如水。《藏舟》《背娃》诸剧，皆楚楚动人，而《洛阳桥》一出，画舫藏娇，珠灯映媚，宛似洛浦神姝，风鬟雾鬓，隐约于波光棹影间，觉《感甄赋》所云：『翩若惊鸿，婉若游龙』者，不得擅美于前矣。

庚午夏日题赠清槐
绳斋居士
十里邗沟廿四桥，乾坤清气丽春韶。阿谁真个令公喜，一笑能教百恨消。
緑杨城郭午阴清，生小红牙善倚声。我是词场称柳七，晓风残月不胜情。
莫把株林旧牒排，鸡皮三少自风谐。郎君欲问侬名字，双喜新镌玉篆牌。
滚滚红尘半热中，朱轩绣毂倚高崇。何人会得西来意，愿借清凉一扇风。【演《借扇》出最佳】
釆船停拍谱《藏舟》，出水红芙艳欲流。良会不须重踯躅，二分明月正当头。
翠袖红裆演《背娃》，眼波眉黛衬朝霞。风流不数春芳艳，一朶亭亭解语花。
紫金屈戌里银屏，送客留髠几惯经。倚玉肯辞千日醉，画楼西畔有三星。
龙华缘法证空王，只合庄严礼瓣香。喜字愿书重卅六，从教芳遇寿缣湘。

○添福
姓张，本姓官，字香玉，年十五，扬州人。【三庆部】。翠羽眉痕，杨枝体态，玉琢粉妆，难形其妙。时与羣芳并立，如游十里湖堤，桃红柳緑，而一树梨花皎然独秀，光彩更觉耀目。《赠珠》一剧，宛转轻圆，歌喉娇嫩，风韵絶佳。薛氏青衣，郑家文婢，想亦尔尔。视彼一味轻佻，装成蝶使蜂媒身段者，奚啻霄壤。四月间，松岩居士招饮，半入醉乡，香玉始至琼筵，甫卽眉语旋通，更为倾倒。

赠张香玉
松北闲鸥
妙态娇喉迈作家，临风玉树净无瑕。果然南国鲜妍品，不是丰台芍药花。
一从灯影认芳姿，转怕歌场觌面时。只为旧愁销不得，柔肠无处着相思。

《听春新咏》徽部终

●听春新咏
西部目録
