<!-- { "loadSidebar": true } -->
沈寳珠，字蕊仙。仪容艳逸，神釆飞腾。每入座中，竦动羣客。吐属可爱，真如聪慧女郎。语山可比夏秋芙，蕊仙可比王长桂，其美皆国色。以蕊仙比语山，则蕊仙独多清气矣。扮《双拜月》《赠剑》等戏，观者神为之往。【予识宝珠，已掌四喜部矣，清气犹昔。】


赵寳琴，苏州人，张倚云之妹壻。娇憨绰约，态度天然，亦倾动一时，晚乃贫顇。


□金林，字紫香，吟秀堂弟子，堂名曰□□。妖韶婉娈，楚楚可怜，有飞鸟依人之致，扮《拾镯》最动人。


胡喜禄，一名长庆，字蔼卿，敬义堂弟子。长身俊眼，别具妩媚。自云苏人，殊不类吴产。工于黄调，具能为西音，但扮《血手印》则观者如堵。【喜禄自立安义堂，弟子以小为名。小玉最号璧人，小枝郁勃有奇气。】


张玉美，字茘仙，苏州人。深山堂弟子，所居曰韫山堂。姿色秾粹，情意柔腻，望之如画中人，就之若芝兰玉树。能饮酒，能画胡蜨。


袁双喜，字听泉，苏州人。所居曰倚树堂。性和柔，吐属可人意。雪肤玉肌，冠絶流辈，何郎固不傅粉也。【弟子增福，号杏卿。出师居倚云堂。貌肥泽，予喜呼为『天官赐福』。性最温粹，无冶习。后不知其所终。】


徐小香，字蝶仙，苏州人。年十三，登场卽名噪一时。性极聪警，而能静密。柔情慧语，宛转可怜。十五六扮《拾画》《叫画》，神情远出。齿长后，扮演益工。凡名伶皆乐与相配，遂为小生中之名宿。【小香居岫云堂，弟子五人，皆以云名。室题『五云深处』。度云者，倜傥善谈笑。】

△蝶仙得一弟子，询知为旧家子孙，还其家不索值。东南寇作，大府生死不可知。其子乃就蝶仙家置酒，蝶仙责而谢之，义声播于都下。【乱定入都，有石门故家子沦入菊部。乡人醵资赎之归，读书为博士弟子矣。又有杭州陶童子，亦良家子。甬上同年生得其家世，亦约予辈为落其籍。比南还，不愿读书，屡逃学。三年后仍为厮仆。世家大族子姓，尚不说学，如原伯鲁，何暇责若辈哉？】


朱双喜，字琴仙，一字韵秋，苏州人，梅生之妻弟也。净香堂弟子，所居曰春华堂。十三四时风趣天然，不假雕饰，真如出水芙蓉。喁喁吴语，眼嫮眉清，见者莫不爱之，号之曰『羊毛笔』，喻其柔也。长益妍丽，擅名十余年。晚蓄弟子，亦皆有盛名于时。自春福堂陈长春后，惟韵秋最为称意，而『羊毛笔』之号不衰。【『羊毛笔』席丰厚者二十余年，近闻散遣弟子，挈家南归，曲中殆不能有二。】


严寳琳，字韵珊，苏州人。春福堂弟子，十三岁登场，倾动城市。招之者日日坌集，至于应接不暇。姿态丰艳，亦有天真烂漫之趣。

△韵珊与韵秋同时。两人同坐，璧人相对，光釆互映，观者莫能轩轾。厥后韵秋席丰履厚，衎衎燕乐。韵珊乃为曲子师。士之有遇有不遇，固如此哉。【乌知名优有求为曲子师不可得者在。】


周翠琴，字稚云，苏州人。倚云弟子，质丽神清，有藐姑仙人之目。未久告殂，知与不知，莫不嗟惋。有挽之者曰：』生在百花前，万紫千红齐俯首；春归三月暮，人间天上总销魂。』篕稚云以花朝前一日生，而其卒也正当春尽，故云。一时传诵，流闻禁中。【稚云以三月死，予以七月入都，有『蕃厘观琼花已归天上』之叹。】

△论者谓：稚云上掩诸美，小史菁华锺于是卽尽于是，不但一身不永，后亦无复有丽人可继芳躅者。信哉斯语！可谓知人知言。


王翠官，蕊仙之从子。婀娜流丽，姿态横生，是夏秋芙一派。爱之者众，惜早夭，一时亦有玉树生埋之叹。

△稚云死，倚云遂穷。翠官死，蕊仙遂大困。


王长贵，字蕊卿，皖人。风貌流宕，齿牙俊快。十四五扮花旦，倾动一时。三十许后，结束登场，丰姿如故。【长贵蓄弟子，皆学其师，以冶荡悦车子市儿，无一知名者。长贵年过四十，日日登场演《进府》《赶庙》诸戏，令人欲呕。】


朱福寿，字莲芬，莲卿胞弟也。视其兄尤静雅，稚齿喜作字，后乃益工，得者珍如珠玉。度曲亦极精，亭亭物表，独步一时，无与抗者。潘侍郎极赏之，莲芬遂谢却梨园，闭门种花临帖。若旧相知招邀，坚令偶持歌扇，观者益■〈目咢〉眙以为幸矣。以莲芬方吴桐仙，有过之无不及。二十年来，亦惟此两人为足当大雅之目耳。【水芝已杜门数年，忽失潘侍郎意，不能自存，复上歌场，风情不减。】

△余自庚子年，乃命俦啸侣，把酒征歌。至癸丑出都，凡十四年。所见菊部中风华出众，令人不能忘情者，皆具于此。虽其标格不同，才伎各异，要其为美则一也。坡诗曰：『短长肥瘦各有态，玉环飞燕谁能僧。』仆持此意以评花，不限以一格。此外则等诸中驷下驷，无足记述。惟有桂喜者，长身秀骨，如瑶林琼树，逈出风尘，其品概在王蕊仙、沈蕊仙之间。长王四五岁，长于沈及袁听泉皆十余岁。乃与听泉同演《梅玉配》，齿已极长，风韵犹倾动观者。余仅见其登场，未与接杯酒之欢，遂未悉其世族，为可恨耳。其它如寳笙【妆小生】可作小奚，鸿福可作细婢。【鸿福，夏秋芙之子，以黄腔负盛名，为朱邸激赏。】中驷之上者，如得寳、春林，【莲卿弟子】则中驷之次者如小玉，【妆武旦，后投军得官，战死。】小太平、玉寳则下驷也。有法寳者，下驷之下，而贵官某公赏之，殊不可解。


徐馥生，字琴甫，苏州人。本在清音队内，以善歌自拔，列于菊部。


萧小兰，字者香。评者谓娇憨可拟赵寳琴。【此小兰不知卽维新堂弟子否？】


罗巧福，工黄腔。评者谓响遏行云，恒在筝笛之上。


沈庆林，字燕仙。评者谓姿致可俪樨云。【燕仙室中，无时人书画。】


汤金兰，字幼珊，苏州人。评者谓其愔愔大雅。【幼珊颀长，至鞠躬见客。尝学填词，有《良宵奈何》，一时传诵。】


姚桂芳，字秋蘅。评者谓其清俊拔俗。【秋蘅病目几眇，困悴出都。】


张芷馨，苏州人。朱韵秋之甥。【芷馨名小庆龄，以其似张倚云也，有孝名。】


张芷仙，亦韵秋之甥。评者谓两人可称联璧。

△余自癸丑出都，庚午始返，凡十八年。以上数人，皆得之友人筒札中者，姸媸不能决。姑以耳为目焉。迨后见所谓金兰者，则憔悴枯槁，絶似垢面黄馘，不复有几微姿态。盖自芙蓉烟盛行，近之者损颜色，败精神。或且易形体，齿甫壮，而姣好化为老丑者，比比然也。【公交车中，好事者恒以鼎甲目伶人。莲芬、燕仙、幼珊为一科。桂芳、昆宝、芷馨为一科。桂芳凡劣，五人者皆有致。此己未以前品题也。后人益以私意高下，谬种流传，与科目同为一邱之貉。】


梅巧玲，字慧仙，泰州人。巧福弟子，所居曰景龢堂。态丰气静，娴婉有度，可以追俪张倚云。能作字，善谈笑，待客殷勤，屋宇修整，酒食精良，客皆乐过之。既工昆曲，又工黄腔，并扮《得意缘》《胭脂虎》等杂剧，用志稍纷，未免夺昆曲之分际矣。


沈芷秋，苏州人。朱韵秋弟子，所居曰丽华堂。举止洒落，矫矫不羣。工昆曲，静细沉着，不作浮响。每一啭喉，座客无复喧呶者。一声初动，万物皆静，四座无言，星欲稀。芷秋度曲有琴理焉。

△余见芷秋，年已二十余矣。其在春华堂稚齿时，有吴舍人悦之，欲购为侍史，力不能致，竟吞生鸦片以死，亦可谓情痴矣。前二十余年，有甘太史自经死，或谓沈蕊仙致之，而殊不然。蕊仙其时已自立门户，与甘情好方深，无阻之者。其日方开筵宴客，蕊仙亦在座。入夜客去，甘约蕊仙清晨过寓，联车出游。次晨蕊仙至，室未启扉。隔窗呼之不应，抉门入视，则缢矣。其家人言：客散后得家书，无他事，特怪其用钱太多，言嗣后不复筹寄旅费。此亦何至轻生？祇是醉后神惛，无端愤恚，邪鬼乘之，理或然也。【春华堂同师韵秋者，先后十余人。芷馨最长，芷芳演武伎，擅长《泗州城》《卖艺》，青龙棍其独步也。稍后，王小玉演武生，甚票姚。入座恂恂如处女，与芷芳皆刘家黑牡丹，姸媚在神情中。芷芳最为嘉定徐太史赏异。小玉喜淡交，时出冷隽语，十九岁死。春华堂离师自立者，芷秋、芷衫之下，有芷侬，能书善奕，演《游园》《看状》最入神，巳蓄徒矣。浙达官某秉节，芷侬往依之，乃弃其业。弟子小侬，转师韵秋，名芷荪，以小侬为字，演《凤仪亭》温侯，合座呌絶。亦妆旦，演明妃，顾盼幽抑传神，惜不能弹琵琶，徒入抱耳。又有芷芬。扬州人，芷馨、芷衫之胞哉。】


陆小芬，苏州人。父曰玉凤，是名伶张尔奎之弟子，工黄腔，为正旦。小芬乃从朱莲卿学昆曲，性情和婉，举止安雅，绰有苏州风范，度曲亦工。【小芬字薇仙，歌《牡丹亭》诸曲入妙，所谓『清词不负《牡丹亭》』也。年稍长，车马稀，改习黄腔，阜成部以厚资聘之，独步一时。不惜歌者苦，但伤知音希。昆曲云乎哉！】


李艳侬，大兴人。所居曰嘉颕堂。无脂粉气，无卑陬态，无谑浪语。朗如秋月，蔼若秋云。待人在若远若近之间，而见者辄心醉。语曰：『兰无言而自芳。』又曰：『桃李无言，下自成蹊。』艳侬之谓矣。初唱黄调不为工。后扮昆曲之小生，乌巾白袷，玉山照人，乃极相称。自江南用兵，苏扬稚幼不复贩鬻都中。故菊部率以北人为徒，虽亦有聪俊狡狯可喜者，而体态视南人终逊。惟艳侬亭亭独立，如王谢家儿，可以凭班丝隐囊，捉玉麈柄清谈竟日。卽追求于昔年南产诸郎，尚不易觏，不意得之于北产。其家本在庆丰闸傍，殆锺潞水之秀欤。

△品花各有所见，评泊高下，不能一致，独致艳侬无訾之者。殆如西湖擅天下最胜，无贤愚莫不心赏也。【艳侬名德华，为维新堂陈新宝弟子，同时戊辰会试时所称状元也。出场不踰年，卽离师，新宝因之获重资。艳侬娇娇自好，蜀人李少石授以琴调，粗解安弦，衣冠益叹赏。京师名伶拥赀后，非买夏屋取赁直，卽张米煤小肆。艳侬独买天津瘠田二百亩，有课耕之志，嗜好固与俗殊。篇中誉之不无稍过。予以为人不可作乡原，李郎固歌馆中原人也。】


沈阿寿，字眉仙，蕊仙弟也。忼爽类兄，颜色词令差逊。扮《活捉》》刺虎》极工。【《水斗》剧中，无莲芬则阿寿扮白蛇。水芝出，阿寿扮青儿矣。】


沈小寳，蕊仙子，妆武生颇有英气，惜口吃。与眉仙同居，仍称联星堂。【联星堂当戊午己未间，有桂林者，仅能扮《湖船》，而以治态倾俗目。】


