<!-- { "loadSidebar": true } -->
昆腔曲谱，出自玉峰魏良辅。后遂盛行于苏。种种传奇，音律精细。豪贵妙选名伶，扮演惟肖，遂尔轶类超群。京师自尚乱弹，昆部顿衰。惟三庆、四喜、春台三部带演，日只一二出，多至三出，更蔑以加。曲高和寡，大抵然也。

子弟教成歌舞，将出应客。先输钱于菊部，按节出费，谓之搭班。搭班之首日，例演剧敬神，且以动坐客。子弟无论学昆与黄，必隶三庆等三部。故昆曲之于三部，藉延一线耳。

搭班之前，歌扇舞衫，预为自制。其间唱昆者十之五。而五之中，唱旦者居其三，唱生者居其二。大约生旦之曲，宜于浅斟低唱。雏伶喉气未充，仅能随箫管声依约附和。而观此等剧者，亦以色不以声也。

雏伶昆剧，惟四喜最多，三庆次之，春台几如广陵散矣。

自挂籍乐部后，日日进园，立于戏台之东西房，谓之『站台』。蝶使分巡坐间，似曾相识者通眉语，使侍坐，坐时久暂不等。大抵铮铮有声者，略一周旋卽便别去。护花尉故广交，每顾曲前后，左右纷然杂陈，艳之者拟于肉屏风云。

善材授徒，亦视其性之所近。如纯正明艳者宜旦，淡雅雄健者宜生，狡黠者宜贴、宜丑，顽蠢者宜净、宜末。习与性成，不可勉强。诸堂自配脚色，得成一戏者，向推岫云、春华、闻德。今则景和、瑞春、杏春也。

雏伶本曰『像姑』，言其貌似好女子也。今讹为『相公』。按此名古惟宰相得而称之，至大家子弟及茂才亦膺是称，然已嫌其滥。今竟加之至贱之伶，致京官子弟，其仆转不敢以此相称。以同音之故，而使冠履倒置，正不独『伍髭须』、『杜十姨』之足资人笑柄也。

若辈向系苏、扬小民，从粮艘载至者。嗣后近畿一带尝苦饥旱。贫乏之家，有自愿鬻其子弟入乐籍者；有为老优买絶，任其携去教导者。妙珊言：『每一曲成，不知费多少心力，捱几许夏楚。人第见我辈赚人之易，而不知学歌之难也』。其言恳确，推之秦楼楚馆，何独不然。

乱弹中以青衫、须生为最难。盖上等脚色，唱处极多，非喉气充实则坐客不能动听。若辈之充是色者，往往于五更黎明时，面壁引吭，啾啾长啸。常止宿『五云深处』，东方未白，闻此声四起，远近响应，不知者几疑鬼啸。

以所部不竞，而迁地为良者，则改籍是也。试言其故：一因本人中材，而所部上材居多，未免为所凌轹而不能自振。一经改籍，既足新寻芳者之耳目，且他部或纯系中材，或参以下材，则斯人一出，大可啸傲其俦矣。一因所部以津贴细故不洽，故改弦易辙，以省费也。

明僮称其居曰『下处』，一如南人之称『考寓』。向羣集韩家潭，今渐扩广，宣南一带皆是。门外挂小牌，镂金为字，曰某某堂。或署姓其下门内，悬大门灯笼一。金乌西坠，绛蜡高燃，灯用明角，以别妓馆。过其门者无须问讯，望而知为姝子之庐矣。

觅醉花间，主人招邀胜侣五六人造之。仆辈入报，嘤然一声笑颜迎，侧足侍者不知几軰。寒暄数语，主人索纸笔。侍者磨墨隆隆然，坐者挥毫索索然，盖飞笺召各友所欢也。授急足去讫，须臾还报曰：『条子就来，请主人更室坐。』团栾位置，排比已齐。山肴海物，纷纷罗列。方就坐，则搴帘一笑，似曾相识来也。由是或行令，或猜拳，或挥麈清谈，或竹肉并奏，一视其主人之所好。所识中有膺重名者，酒数巡，登车径去。余稍留片刻亦去。伶既去，酒亦阑矣。呼双弓米啜少许，而席撤。主人出，赏京蚨十千以授。若辈转递仆辈，内传呼曰：『某老爷赏钱若干』。随有仆出磕头谢。于斯时也，主人微疲，客颜亦酡。一声呼灯，则已排班鹄立，各持其一以出。一席之费，除赏资外，计需京帖三十千，旧例也。无名氏有句云：『得意一声拿纸片，伤心三字点灯笼。』颇雄劲。后有人更其意曰：『英雄末路拿稀饭，混沌初开灌米汤』，更觉声情激越。谚以若辈媚人赚取缠头为灌米汤。而于少年褦襶，初入京华者尤甚。

名誉稍起，卽声价自高。当其全盛时，红笺飞去，非亲昵不至，非权贵不至。卽至矣，而略叙寒暄，匆匆吿去。故寒士之游京师者，非深自谦抑，先意趋承，招之每托故不赴。某孝廉适值此，寻至其堂，大肆咆哮。堂主人为之泥首乞怜而后已。若辈虽近于狡，孝廉亦不免于戆也。呵！呵！

怡道人提倡风雅久矣。逢会试年，新进士胪唱后，品题羣英，定为及第花三枝。填写花榜，鼓吹送至其堂，一时传为佳话。岁丙子，道人宦游洱海，某公踵而行之。取景和霞芬为状元，次韵秀莱卿，三德春朶仙。且以景和啸云胪唱，时论翕然。间有不满于朶仙之为探花郎者，以品逊也。

蕊榜发后，不知者以某公与梅慧仙有旧，故独厚于景和焉。不知霞芬之冠冕羣芳，久已藉藉人口，虽欲置诸下乘，不可得也。至传胪一坐，本无足重轻。某公之意，殆以緑叶烘托牡丹耳。

菊部状头，例取旦脚，诚不欲负花榜之名也。如昆部不合式，则于乱弹中选之。榜探以次不论。霞芬榜出，闻有伧父谬加更易，以莱卿为首，非惟不洽众望，且不合例矣。

霞芬姓朱名霭云，小字恩子，景和诸云之翘楚也。多愁多病，弱不胜衣，咸以林黛玉称之。所居精舍二楹，为姑射仙人旧居。古雅絶尘，楸枰湘筦，亦复安排得当。院落树夹竹桃数枝，金笼立葵花鸟一。竹影横窓，灵禽唤客，殆不减潇湘逸致云。

娟好如早秋花者，则近信之如秋是也。如秋名金喜，靥衬朝霞，眼澄嫩水，嫣然一笑，使人之意也消。寿眉生最先识之，视为腻友而不近。于戏！因赠以联云：『如水雅宜君子淡，秋花怎比状元红』。秋以甲戌第二人登选，一时名下士争以玉轴投赠。

情犹水也，水无刻不流，情何时可阂。我辈志希风雅，安能如太上之忘情。然亦不宜涉于邪，如子朱子所谓得其情性之正者，斯可矣。吾友如平阳生、赋艳词人、香溪渔隐，披沙子、护花尉辈，皆能见得到此，故于秋菱、艳仙、妙珊、如秋，皆爱之重之而不忍亵之。夫亦谓彼既薄命如花，我虽不能供之几席，以恣赏玩，又不能遍护金铃，使不摧折。惟是兰之芳，菊之秀，莲花之清矫，芙蓉之淡艳，或生空谷，或寄东篱，或出淤泥而不染，或涉秋江而可采，而皆自成逸趣，对可忘饥。若有情若无情，而情乃弥永，何必褰裳涉洧，效狂且为？嗟乎！使秋菱辈情根牢固，亦如吾友之所以待之者，则热火坑中，讵必无青莲一朶哉。

夏鸿福，鸣于辛未、壬申间。歌声宏亮，直欲飞上九天。香溪始招之，以其性近和峤，稍稍厌去。洎重入都，知侍某达官出镇塞外。鸿飞冥冥，不少弋人之簒云。

余久耳景和梅主人名，意必皤然一叟。及觌面，知年逾不惑，犹少艾如二十许人。登场尤明艳，慕名者争招致之。顾主人颇自高，悉待以闭门羹。或贵介招饮，则以其徒塞责，善言谢却，使望之如天际真人，可望而不可卽。是可敬亦可恨也。惟旧相识招之卽来，晋接蔼然。

如松馆设自前明，相传其额为严分宜书，端正遒劲，不类其人。【严分宜书额，又有六必居。相传可以避火，店主秘之内室，以膺者悬门外。权奸死后手迹，祝融犹避其焰，可畏哉。】后以旧规湫隘，更辟雅座于对门。广厦数十间，每当春秋佳日，香车寳马，阗溢巷内。赋艳词人《竹枝词》云：『最是莺花撩乱后，如松馆里上灯初。』纪盛也！自泰丰楼出，而向之适馆者易而为登楼。以是问津者稀，日不满坐。盛衰之故，风气所趋欤。

京师于岁首例行团拜，以联年谊，以敦乡情，诚善举也。每岁由值年书红订客，饮食宴会，作竟日欢。是日盛聚，梨园若辈应召，谓之堂会。色伎俱优者，每点至多出，获缠头无算。遇所识，或于例赏外别有所赠。

以歌侑酒，欢场旧例也。而近时日下微有不同，必其可以奏技，方能强之。若仅熟口头语。不足入高人之听者，虽情有难却，亦终面赪音涩。其为乱弹名色，虽不吝其技，然亦视交之浅深，非贸然自献也。

同治辛未秋，初游京师，友人邀饮宝兴楼。为丽云所嬲而招梅卿。卿喜读谶及《三国演义》，与之谈，辄竟夜不倦。余秉觞政，有不胜酒者，许说掌故一则，以故梅卿恒不窘于欢伯。

香车一至，卽须出京帖二千。掷酒保转付，名曰『车饭钱』。其侑酒费，例取八千，则按节照算，不卽掷付，存体统也。博盛名者，卽车饭之资，日进百贯云。

若辈虽隶乐籍，亦喜观本人不隶之部，非特山陜诸班，有携玉人而至者。卽如隶三庆者往四喜，隶四喜者往春台皆是。其侍坐也较久，必视所喜之剧演毕乃去，所费一如侍饮。

车饭钱一项，惟于酒肆招饮时取之，而下处则否。亦惟午晚时一取，而连局则否。如午时相招，已出此资，随携之观戏或赴下处，则无须重出。惟再赴酒楼，则仍须照付。初疑窒碍不通，询之老白相，谓各酒馆于车饭资皆有抽费，故应尔也。午时不招，仅约观剧，则此资仍付，以是日始相见也。至夜间跻堂欢饮，卽是日并未一面，连应数条，亦不索此费。间有索者，乃充其仆私橐，非定例也。余之为是琐琐者，乃为问津人作武陵之棹。若挥霍自豪者，谅不屑例此。

三五同人雅座清饮，所欢卽为他座所招，不能不入室周旋，谓之『飞座』。坐次窥主人意旨，如主人别有所属，故尔屏叶者，则冷语侵肌，酸风扑鼻。主人情难割舍，出车饭资慰藉之，名曰『留条』。果无他好，如主人之色不馁，若辈有以觇察，而亦径去。然仍须留条以安其心，否则谓之『挑眼』。挑眼，京谚。犹言吹毛求疵也。倘请尊客，而以若辈为嫌者。一闻履声橐橐，亟招其仆而告之故，则亦絶迹不来。

『飞坐』非主人所招之人，卽友人所欢，亦略来酬应。其时留条与否，若人不计较也。惟留之，益见屋乌之爱耳。

花间小醉，雅趣极矣。顾繁华之地，难免尘嚣。且数见不鲜，味同嚼蜡。赋艳词人于风清月白之宵，偕胜友访艳仙于梧桐庭院。或品茗、或赌棋，或闻香，或读昼，各寻乐事。词人自拍昆曲，艳仙按笛和之。于时璧月壁人，争相辉映。庭中木樨，拂拂吐香气，与雅韵相间发。似此清游，窃谓如水如龙。碌碌长安市上者，皆念不及此。

