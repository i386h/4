<!-- { "loadSidebar": true } -->
次溪收集易哭庵梨园诗若干首，刊之以备乐部之掌故，且纪名流之韵事。嘱为叙文，历碌未就，以诗代之。

甲戍十月朔江东杨云史


久违甚念也。嘱为哭庵梨园诗叙文。我与哭庵虽为长者行，而意气脱略，不拘形迹。民初更亲见其清狂颠放，尽情于醇酒妇人，故感叹旧谊，为之腹痛，甚愿为之。惟此叙宜用六朝小品笔墨方称，年来文字气盛言粗，不复能作纤丽生活，而于言情识小，更觉倒绷孩儿，故不敢落笔，但题小诗两絶而已。专此邮奉

次溪仁弟着席

云史泐十一月四日


●哭庵赏菊诗

汉寿易顺鼎哭庵撰 东莞张江裁次溪纂


○贾郎曲

广陵一片繁华土，不重生男重生女。碧玉何妨出小家，黄金大半销歌舞。昔年我亦踏香尘，十里红楼遍访春。依然廿四桥头路，不见三千殿脚人。蕃厘地媪真奇慧，别产琼花收间气。幻出秦青杨白华，开成魏紫姚黄卉。问姓红楼旧世家，问名云上玉无瑕。二分占尽司勋月，一抹生成定子霞。髫年便证明僮果，未向茵飘先溷堕。小史真如日在东，诗人欲赋风怀左。吹台登罢又明湖，佼好人人说子都。缑岭月明看控鹤，高唐风气为绵驹。京国从来盛游衍，樱桃万树樱桃馆。百戏鱼龙镜槛开，五陵莺燕筝人满。贾郎初到未知名，一曲登场万众惊。妃子能空六宫色，念奴解作九天声。一时观者皆倾倒，万口同声听叫好。压倒丰台芍药花，休言晋国灵芝草。红氍毹上涌华鬘，此寳乾坤不敢悭。大千秋色凭眉夺，五万春魂借体还。红梅阁唱西梆曲，艶鬼来时万灯緑。落雁沉鱼避笑颦，女龙雌凤传歌哭。香车寳马帝城春，都为来看贾璧云。菊部诸郎空黯澹，椒房七贵致殷勤。从来一部娄罗历，歌舞酣时国将毕。岂意羊车看璧人，已悲凤阙迁金狄。移宫换羽亦伤神，萧瑟还为去国人。解佩多时留夏口，履珠昨日到春申。沪滨遍吸人间电，贾郎一到开生面。惊起鸳鸯卅六双，掷尽鹰蚨三百万。王面金钱月万元，歌台声价试评论。名高始信优伶贵，禄薄谁求总统尊？瑶光夺壻堪愁煞，堆满车中是罗帕。花里秦宫岂愿生，路旁卫玠还妨杀。我友罗君曾告余，贾郎内行有谁如？眉梨老父长丰膳，椎髻闺人祗俭梳。丹青酷嗜还成癖，竟日相依惟笔墨。书罢常教茜袖乌，客来忘却朱唇黑。冶游闻更却亲藩，桃李冰霜孰敢干！拂衣不顾沉沉者，辞辇真成望望然。昨观所画罗君箑，山水萧疎得师法。协律难逢汉武皇，濡毫且拟张文达。【贾郎喜临南皮张相国画】】京师我见梅兰芳，娇嫩真如好女郎。珠喉宛转绕梁曲，玉貌娉婷絶世妆。谁知艶质争娇宠，贾郎似蜀梅郎陇。尤物同销万古魂，天公不断多情种。卅载春明感梦华，祗今霜鬓客天涯。还倾桑海十行泪，来写优昙一朶花。


○秋日诣天琴，适留垞先至，既而补松、散原亦至。天琴邀饮酒楼，召素云说京华旧事，因作长歌一首，留垞先和，余继和之

天风吹我来春申，酒人青骨难成神。第六泉边过重九，悲秋情味如伤春。狂呼笛家速车子，此辈亦是金仙人。剪鹑奈逢天帝醉，解貂且饮周郎醇。樊先久作春申客，招我诗坛分片席。我如患疟患头风，日赖杜诗与陈檄。杨侯歧路悲杨朱，迩来着论成潜夫。欲为金源修野史，时学玉川携一奴。吴兄忽复抱书至，怳似卢敖逢若士。陈兄亦自车窗来，满座汉书兼史记。五人狂走踏清秋，李白休言不称意。块垒都填木石肠，楼台不碍金银气。去年我宦高雷阳，岭外东坡祇自伤。道观新居无白鹤，阴祠两度祀黄羊。岂意长星劝杯酒，先惊妖孛罗旗枪。小臣幸已抛边节，天子旋闻下御床。知北游与图南息，吹箫卖药无人识。昨者还从日下来，当年曾扈关中跸。会盟早誓侯八百，贤圣空闻君六七。宜春殿里莺不飞，延秋门上乌仍集。禾黍空看玉马频，棘荆总傍铜驼密。四十万人齐解甲，三百余年俱隶籍。南人笑我不归南，北人怪我思归北。来云北去已经秋，海雪南还纔几日。检书束装又将发，自怪行纵何亟亟。东篱菊花解笑人，西山薇厥难充食。海内诗王一镜烟，【天琴别号】，未空文字与语言。平生忠爱追臣甫，近日歌行压乐天。吴陈杨并成皤叟，难得相携共杯酒。枋得都堪值一钱，文山何恨逢阳九。独有琴书去国身，空衔干戚刑天口。到此惟思张掾言，千秋万岁皆身后。主人标格真斜川，莲社况喜多高贤。贾郎不至朱郎至，未输顾柳陪龚钱。诗界迥超吴骏老，旧人偏遇李龟年。酒楼记取春申浦，坐客都城庾子山。


○连日与天琴、补松、散原、留垞、今雅招朱、贾两酒纠小饮，因和天琴三叠前韵

酒徒几辈别修门，骨可成神愧子文。欲补丹青重九日，更添素碧一双云。【朱名素云，贾名碧云】竹丝为我供陶写，瓜豆从人说剖分。还似樱桃斜畔路，满天花雨乍逢君。


○贾郎为余与樊山置酒，即席和樊山韵

明月高楼又几回？三生生面要重开。图宜水绘其年画，妆异丰台大可催。天下二分真艳色，【贾郎扬州人】地球第一此惊才。【沪上谓贾郎色艺为寰球第一】紫云亲劝狂奴酒，应胜长星劝帝杯。


○连日观女伶王克琴及贾璧昙、小金娃诸郎演秦腔，颇极声色之胜。贾之色胜于声，金之声胜于色，王则兼擅胜场。余征歌垂四十年，不图历刼余生犹见此豸，不自悲转自慰也。因赋一律以志吾幸

千灯如电照恒河，来听秦声绛树歌。替月圆姿惊蜀主，遏云哀曲比韩娥。皱来池水干何事？飞落梁尘有几多？难得天留珠剑在，刼余光气不销磨。


○和樊山《天仙三女伶》诗原韵

一朶鞓红是国魂，天留婪尾殿余春。季龙馆漫开如意，飞燕妆还倚太真。梨似哀家声浪脆，桃为息国脸霞新。娶来我若为天子，值得多蒙几度尘。【王克琴】

命带桃花又带愁，等闲风月度春秋。容颜未觉鸡皮老，身世甘随驵侩休。红泪有时还清枕，绛眉无意再名楼。谁生絶代蛾眉感，猿臂将军亦不侯。【林黛玉】

落梅江上饮香茗，六载眉峰比旧青。身似金仙辞落月，眸如玉女亦明星。鸾绡早博三千匹，骁箭还赢一万零。莫把后庭花再唱，有人惆怅隔江听。【王寳宝】


○偕樊山观小达子、小金娃演《回荆州》、小如意演《锁云囊》，因分咏二首

蟂矶他日感啼鹃，英气千秋尚懔然。强敌正争三足鼎，仇人先作并头莲。【卽用剧文原句】君臣似虎离山日，夫妇如鱼得水年。大耳也同重耳样，齐姜遗恨古今怜。【《回荆州》】

缘橦舞剑捷无伦，飞燕惊鸿一美人。梁上不惭君子号，帐中已换女儿身。刀如雪白灯如电，囊锁云香镜锁春。应是公孙传弟子，杜陵观罢黯伤神。【《锁云囊》】


○观剧诗四首（男伶一，女伶三，皆今在沪上，哭庵所叹为希有者。）

二分秋占扬州月，五万春留赡部花。天地寂寥吾老矣，不知此时属谁家。【贾璧云，扬州人，沪上称其色艺第一。】

留得金刚不坏身，东坡惆怅觅余春。□喉销骨兼眉语，知是天仙是化人。【林黛玉，沪上名妓，有『四大金刚』之称，今惟渠尚在。】

津门尤物说王杨，素女为师态万方。海上名花都减色，始知北胜压强南。【王克琴，天津人，与杨翠喜齐名，而色出其上，真尤物也。】

歌舞江山感旧游，红氍毹上再回眸。衣裳金缕都零落，我亦销魂赋杜秋。【王宝宝，五六年前汉上惊为絶技，今亦过时矣。】


○听谭伶小叫天演《白帝城》剧，感赋一首

何人痛哭唱猇亭，此是先朝第一伶。地本不祥名白帝，曲真恰好写黄庭。永安遗恨从头诉，正始余音侧耳听。太息愤兵徒误汉，关张无命并无灵。


○仿苏曾乞题《捧砚图》，为歌郎姚佩兰作也。今又与姚相值于沪上，再乞赋诗，戏赠一首

赤凤依然青兕逢，昔时捧砚意惺忪。姚黄芍药骄飞燕，樊素樱姚妒季龙。北渚有兰宜楚客，东坡以玉比吴侬。【姚，吴人。】瑶光夺壻须留意，海上眉仙第几峰。


○观王克琴演《遗翠花》剧戏赋

屈作青衣太不平，红娘操纵一莺莺。书生未必皆皮厚，【克琴道白云：『读书人脸皮厚』一语，令人絶倒。】骚客居然独目成。颜色照人花富贵，语言出口雪聪明。男儿漫诩黄金膝，倘得卿怜膝亦轻。


○天琴见示乙庵和天琴韵近作二首，又谢余相召观剧病不能出五首，因和近作二首韵答之

诒我瑶华一匊盈，向来心迹本双清。夜灯太乙陪中垒，晨宿长庚对启明。【谓天琴、乙庵】工部岂期身后重，司勋犹恋掌中轻。山头雀与桥边鹤，寒岁苍茫共此情。

自笑新来典肃霜，三千丈发比愁长。两番任饮屠苏酒，【新旧历两元日】一味惟思般若汤。雪水性寒茶更隽，月泉老人句都香。乐全禅伯浑无事，掣电机锋尔许忙。


○和天琴再观琴客演剧，韵二首

夜夜明灯照万釭，客归无巷不惊庬。樊思破产五十万，【《汉书》称樊嘉五十万。樊山有此小印。】谢要题诗六百双。【朱竹垞诗：『思将谢女题诗笔，画作轻鸾六百双』。】玉貌真同圆月艶，珠喉况有遏云腔。偷桃我学东方朔，几度窥环向绮窗。

闻道层城黯壁釭，守桃阿母狠如庬。年刚凤柱二十五，梦化鸳梁卅六双。价本重同和氏产，调高恰配郢人腔。【谓天琴也】何由携汝空山里，读易梅边坐小窗。


○朱郎曲（和樊山韵，赠歌郎朱幼芬，卽送其归北）

