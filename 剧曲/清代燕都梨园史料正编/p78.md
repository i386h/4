<!-- { "loadSidebar": true } -->
时披沙子已南下，忽贻余书曰：『闻足下与湘君忽尔参商，心窃怪焉。然以足下雅度，何遽薄幸若此，岂其中有故耶？刻下必当别选名花，以供清赏。梨园物色，定有知音。第酣红醉緑之场，非独具只眼，不能得其人。我辈素有雅癖，苟于若辈中得一知己，亦可以无憾。不当执流俗见，徒以粉桃郁李杂投也。愚意鞠部中，惟妙珊颇具清骨，似不食人间烟火者。然非足下与仆，鲜能识之深。若得与此君交，必能气味相投。未知足下已先得我心否？』余得书【香溪君自得此书，而招妙珊之意始定，则披沙子可图画于瑞春堂中。】大喜曰：披沙子知我。而招致之念遂决。【始而奇之，继而敬爱之，至是而招致之念遂决。何等纾曲，何等郑重，与遇于屏间，一见如故者固自有别。】翌日，卽邀同人出城，至肆头，呼笔疾书一柬，付酒佣去。窃喜半载神交，至此始偿宿愿。然犹恨相见晚矣！比妙珊来，相视无言，一笑而已。【无言一笑，若有情、若无情，是为至情。】由此三五日辄与妙珊叙，顾于艶仙、如秋、蓉秋辈未敢冷落。每饮除妙珊外必更致一以副之。深以寒士品评，黄金无色，未能兼顾为虑。一日，偶会云间古香居士于友人处，谈论甚欢。居士富于学，且深于情。闻其与如秋最相善，久而弥笃。我知如秋之遇居士，他日得有所托，固其幸也。而余亦从此可以息肩矣。【如秋息肩矣。】适同时，蓉秋名噪甚，骚人墨客，日接于门。余度其阅人既多，不难得一知音，因并从割爱。【蓉秋割爱矣。】而厥后所常偕者，惟妙珊艶仙二人焉。自余得双璧，意愿良足。而妙珊与余用情尤渥，盖以神不以迹者。【神字、迹字，须细细咀嚼之。非个中人不能领会也。】其为人也，庄重不佻，或入以游词，则面赪不置一语。每与谈论，辄肃然相对，不自知其所以然。【妙妙，可谓相对忘形。】余尝谓落花无言，人淡如菊，于妙珊庶几近之。余豪于饮，每饮必醉，醉后辄病。妙珊恒劝余勿与曲生近，余不忍拂其意，故友人招饮，虽未能力戒酒，而自是总不作醉乡游矣。【幸亏如此，否则醉眼模糊，恐坐对名花而不能领略耳。】

犹记壬申之十一月十一日，始与妙珊欵洽，【招致之时，未详日月。方疑作者疏忽，至此大书特书，眉目一醒，益服文笔之善于用曲也。】至除夕迄未一过其庐。新正四日，乃与同人往访于樱桃斜街。时妙珊方患嗽，扶病而出。春山带蹙，秋波欲流。一种娇怯之态，令人可爱可怜。【宛如一幅《病美人图》】不数语，珍重而别。归后思念颇切，或告余【或者何？香溪君之氤氲使，亦妙珊之天医星也。】曰：『海南新会橙可治嗽，惜都中少此物耳。』余百计求之不得。适闻人生自南粤来，携有佳果数种，橙亦与焉。亟往乞分惠。生故作难色，余笑揖之，【故作难色，趣。笑揖之，更趣。】且告之故，遂见赠。疾驰啖妙珊，嗽果渐瘳。【嗽之瘳非橙为之，香溪君至诚为之也。】于今思之，良可哂也。

先是艺兰生曾着《评花新谱》一卷，略加品题，未定甲乙。盖以花之中，秾艶如桃李，幽雅如兰蕙，富丽如牡丹，灼洁如芙蕖，芬芳如桂，清高如梅，要皆争奇竞秀，各擅胜场，有未可轩此而轻彼者。【具此藻鉴，方得品花真际。】至是，艺兰生坚欲定一花榜，【艺兰生多事】余不以为然。而生卽与泛月客逐一编次，以如秋弁冕，楞仙次之，丽云、妙珊、梅卿又次之。强余序名，拉出城，卽席召如秋辈，岀榜示之。羣艶咸屈一膝道谢，独妙珊默不发声，似有悲戚意。余疑其屈居第四故，因慰解之。妙珊蹙然曰：『余讵以是为荣辱哉！独念我辈沦落风尘，已属人生不幸事，卽使声价顿增，亦犹是梨园子弟耳，何计名次之高下为？』【有如此志气，必非久困风尘者。】余闻之愀然动容，窃叹其志向之高。遂不欢而散。嗟乎！蹭蹬名场，头颅渐老。天涯落落，知己难逢。【无限凄凉】于我且然，独妙珊也乎哉！特是妙珊抱出世之姿，孤芳自赏，宜其门庭寂寞，问津者尟矣。【读至此，当为怀才不遇者同声一哭。】然士大夫往往争欲见之，车马之迹日益喧阗，盖其色艺之足以动人，【世所取者，以色艺耳！可叹、可叹！】而皮相者流，未必知余取妙珊之旨也。【取意殊旨，雅俗判然。妙珊之言曰：与我善者，或数曰而交絶矣！或数月而爱替矣！久者亦不过半年耳。求如香溪君之用情弥深，始终如一者，我见亦罕。】妙珊不解酬应，多脱略，以是不甚得人欢。盖自丧母后，无心于此也久矣！

时惟仲夏，炎暑逼人。寻芳韵事，极觉阑珊。会居易斋主、赋艶词人奉檄入都，披沙子亦来京谒选，同乡赴北闱者，又复络绎萃集。胜友如云，又添一番雅兴。披沙子知余与妙珊游，促作东道主，遂与诸君会饮于瑞春堂，并招艶仙焉。居易斋主素迂谨，一见妙珊，卽啧啧称羡，许为羣芳领袖。【正法眼藏】赋艶词人则别垂青眼，独赏艶仙。【词人独赏艳仙，自是怜才，自是巨眼。凡他人推毂而得者，与亲眼物色得者，其赏心必有差。君相取士，何尝不然。】初，词人于燕，桌间意有所属。时如秋有状头之目，因佥以如秋先容，且代擘笺焉。经数四招致，而不甚惬意。【所谓有缘无缘，分毫勉强不得。】至此，颇许艶仙可爱，不欲夺余所好。余会其意，因笑曰：『实不相欺，昔余一睹其丰姿，甚惜其磊落聪明，而遭逢不偶，故特罗而致之，留待怜才者之真鉴耳。况仆既得陇，又安敢望蜀。』因力举之。甫数日，闻词人已招艶仙，两人情好，一如余与妙珊然。【艳仙又让美矣。】余心慰甚，窃喜我辈胸襟，可谓不谋而合。自是用情益专于妙珊焉。【看他一一出脱干浄，前如新月，出未高，众星尚争光。至此如扫却浮云障雾，一轮明月皎然当空。】

七月中旬，偶与艺兰生访妙珊。言谈之间，妙珊牵余袂至静处，移坐近前，悄谓其师性贪，日责缠头不满欲壑，辄以指搯腕肤，不堪凌虐，因示之臂，爪痕宛然。且曰：『局促辕下，火坑不可以久居。而所交多纨袴，难与吐肺肝。感君诚笃，能以千金脱籍否？』余曰：『寒素之士，惟有一缕情丝堪献知己。年来所费，已竭棉薄。睹子荏弱，扼腕良深，其如力不逮心何！』【有力者心不副，有心者力不逮。真情种每出于寒素之士，为之三叹。】妙珊闻之凄然不乐，相对欷歔。时闱期已近，余因慰之曰：『仆何吝千金之赠，只以世情炎凉，无从呼将伯耳。无已，倘今科得捷，必能措置数百金，竭力报子何如？』妙珊曰：『诚然，则余且旦夕焚香，祝朱衣神暗点君头耳。』【惟有此焚香暗祝之人，故不可不售。亦惟有此焚香暗祝之人，故不必遽售。】相与一笑而罢。入闱后，三艺颇极经营，二三场亦不草草。録示同人，皆许以可售。心窃自幸，冀有以对妙珊也。揭晓日，中心彷徨，肠如辘轳。日暮，泛月客仓皇入曰：『香溪君下第矣！』【文章既可售，又有焚香祷祝者，而朱衣卒靳一点头，殆妙珊所谓命耶。噫！】时方蒙被卧，闻言惊起，泫然流涕。【下第已不可堪，因下第而无以报妙珊，则愈难以为情。所以不以功名为念之香溪君，至是不觉泫然流涕也。】同人多方慰藉，始稍解。由是嗒焉若丧，愧不欲见妙珊，盖不出户庭者月余。或述诸妙珊，妙珊寄意劝慰，托友人【解愠风耶？撮合山耶？奇已。】强余出城，见之对坐默然，殊不可堪。妙珊解之曰：【他人于此，必作绮语曰：『甚好风吹得到此。』】『功名自有前定，君文不得售，余志亦莫能遂，命也。【我未成名君未嫁，伤心者不独罗江东也。】且君既有此心，徐徐待之又奚害。』【解语花不当尔耶！】遂各释然。

妙珊有师弟二。一名寳云，字月珊。一名寳玉，字碧珊。各擅妙技，登场合演，名盛一时，人呼为『瑞春三寳。』【与『春华三芷』遥遥相映】余每登其堂，咸出欵客，三五日辄止。宿其庐，欢然相接如家人。【此境殊不易到】妙珊喜观剧，余时携往听他班。玉树亭亭，人皆称羡。尤嗜围棋，常与闻人生角胜负，旗鼓相当，而生故下之。【闻人生得韵字三昧矣。】余雅不善手谈，楸枰之间，但为之数黑论白而已。余与妙珊相处三年，其中韵事颇多，笔不胜述，惟择其可録者録之焉。

嗟呼！游子天涯，情人遥夜。方谓客途岑寂，无计浇愁；不图香国繁华，引人入胜。抛江南之鹤梦恋冀北之莺花。纵彼美可慕，未许真个销魂。而余情信芳，但喜别开生面。是盖三生灵石，旧是因缘；遂使十丈情波，都成魔障。惜乎！琅环地方夸艶福，离恨天又惹新愁。【多情自古伤离别，更那堪冷落清秋节。】行将远别，知何年再踏软红？何以为情，聊此日共浮大白。盖余明春将着归鞭矣。而仆于是重有感焉！【下段如神龙入海，百川朝宗，足令读者神飞目眩。】

夫秋月春风，韶华易度。吴云燕树，芳信难通。我不知他年翱翔云路，以高车驷马上玉京游乎？抑青灯黄卷老牖下乎？而如妙珊辈，欢笑年年，幸而惜花有人，舞衫卸、歌扇捐矣！不幸而落花无主，朱颜改、青鬓摧矣！【情生文，文生情，使若辈读此，当为之泣数行下。】运会升沈，各有难定。兴言及此，忧从中来。转忆年来金屋寻娇，玉壶买醉。逸情雅兴，似醉如痴。其间乍离乍合，忽断忽续，与夫爱憎之异用，盛衰之迭乘，曾岁月之几何，而恍惚已如梦境矣。噫！其梦耶？其真耶？其真而以为梦，抑梦而以为真耶？【余为下一语曰：『以是为梦，卽便是梦。以是为真，卽便是真。以为非真，卽真亦梦。以为非梦，卽梦亦真。本无取真，本无取梦。何者为梦，何者为真。何者非梦，何者非真。何者非非梦，何者非非真。』】此其故，问诸造物，造物不言。问诸花，花不能解语。卽问诸品花者，亦不自名其妙也。【有此一段回抱，以作总束，于文机则圆，于文势则紧，于文情则斐，于文境则高，令满纸都化为云烟，其妙殆不可思议。】虽然，仆本恨人，尘缘未净。有难为太上之忘情，因叙其颠末如右。敢诩彩笔生花，聊作绀珠记事云尔。

