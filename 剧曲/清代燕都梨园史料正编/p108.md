<!-- { "loadSidebar": true } -->
先严由庶吉士改官铨部，自是卽未回粤。京外官垂三十年，公私事悉载之日记，迄壬寅弃养，日记五十余册，扃钥一箱。比欲移居，启钥检晾，于箱底成束中有戏单一纸，多所涂乙，当是新春同乡京官团拜戏目草底。细阅一过，真有此曲天上、难得人间之感。兹照録于下：《连环套》【杨月楼、钱宝峯】《黑风帕》【何九】《辛安驿》【侯俊山】、《拾玉镯》【田际云】、《五花洞》【石头、芷仙】、《背娃入府》【田桂凤、赶三】、《长板坡》【杨月楼、王三、钱宝峯、石头、芷仙、卢台子】、《荡湖船》【杨三、秦云、华云】《审刺客》【卢台子、钱宝峯】。此行涂去，改写《让成都》【汪大头】、《红鸾喜》【桂凤、赵三】。灯戏《盘丝洞》【巧玲、桂云、紫云、彩珠、霭云、月楼】。另一行写『陈子芳』三字，下云：『由那琴轩、溥倬云代约，戏码临时再定。』按：那丈与先严有金兰之契，时官某部郎，甚贫乏。溥丈系宗室，与先严同部。陈子芳系票友，以花旦著名，闻尚生存也。此戏单为夹在日记册，便可考其年月，惜杂置残丛耳。然秦云、华云尚演《荡湖船》，其年龄必在十四五左右，以此推测，当是光绪壬午、癸未间团拜夜戏单，以好戏皆在灯后开演耳。二云乃师兄弟，秦云眉目如画，溺于色，而事母至孝。与山泉、笑梅校书昵，【笑梅卽『万人迷』。】旦旦而伐，出师未久卽憔悴不堪。华云出师后有志自立，初学小生，继改武小生。余甲午出京，华云尚充配角。迨余再入京，已以武小生著名。曾组某戏班，成班甫逾年，一病不起，余甚惜之。秦云为余所赏，华云为余友邹卓南所眷，少日风流不堪回首。我生多感，乃复拾此零梦，亦以秦云能孝其亲，华云知所自立，不可不传耳。

华年瞥若逝波，影事多于蔓草。昔人句曰：『夜深偶忆少年事，梦啼清泪红阑干』。今昔之感，亦复谁能遣此？曩客鸡林，眷女伶尹桂兰，曾赋《观剧杂诗》数十首，为彼都人士所传诵。迨避地汉皋，又赏女伶十三旦及碧云霞，男伶芙蓉草及小桂和，赠诗至百余首之多。迄今思之，无异一场春梦。旧句『老尚能狂只自哀』，七言不足尽余之生平。比读程自镜君佳作，所谓：『无袁彦道叫絶之豪，依然技痒；有贾伯坚相思之曲，未遽情忘。』此两联不啻代余写照，直可作余生诔，偶一吟讽，不知涕之何从。旧梦零星，拾之不尽，前已言之。比来每忆饰一事，辄枨触不已。行将抛却绮怀，别寻消遣。今兹所拾，仍是前尘也。梅大琐初名竹芬，十六七岁时，余曾招之侑酒。既至，则敛襟默作，沈静端庄，类大家闺秀。肥白如瓠，双靥红润，若傅脂粉，同人拟以『荷露粉垂，杏花烟润』八字，谓其神似薛寳钗也。后忽不见，闻已改行习弦索。及余再入京，有梅大琐胡琴，一时无两者，试往聆之，始识卽竹芬之变相。余先后客京华三十余年，所招致诸伶，及朋侪所招，曾与余接席者，不下百数十人，今兹存者，可屈指数。其余若干人，直同夏日之苍蝇，秋风一扫，顿尔灭迹。乡先辈杨掌生谓：『若辈十年为一世』。洵不诬也。名伶之后，能不坠家声者，则有杨小楼、梅兰芳、杨小朶、时慧寳及俞氏昆仲、朱氏昆仲，亦不过数人而已。时慧寳写北碑，笔力甚健。曩年老友隋鼎臣招饮，同席有老伶工七八人，陈德霖、时慧寳均在座，酒阑相约往听秦腔。是日金刚钻演《苦中苦》，声泪俱下，闻者伤心。慧寳已有醉意，喝彩声不絶于耳。今隋叟逝已数年，此乐何可复得？俯仰之间，己成陈迹，人孰无情，能不悲哉？

杨忆侬在诸伶中独以狂胜，尝购西洋器皿数百元，满载一车。道逢相识者，卽持赠一具，比到家，仅剩一琉璃瓶耳。又尝赁二人肩舆，乘之往来通衢，昂头四顾，旁若无人。游毕归家，甫入卧室，大呼仆孩，则有一黑丑小童应声而至，为之解衣脱履，就榻而抑搔之，座上客满，如不闻也者。

朱素云善饮、工书，所交多知名士。与江西某君为耐久交，每来都必招素云作十日饮，行时复多所馈遗。闻素云初出师时，某君卽赏之，至是已二十余年。交久不渝，其某君与素云之谓欤。

王楞仙卽桂官，唱小生。都中小生自小香逝后，当推楞仙首屈一指，后以嗓哑，不常奏技，暇则溜览医书，尤精外科。又有赵仙舫者，二黄中之名丑，俗呼之为『赵大鼻』，诙谐入妙，雅而不俗。亦精歧黄术，有着手成春之誉，门外颂扬匾额甚多。王、赵二伶今都物化矣。京中名伶多才多艺者，颇不乏人，朱莲芬工书，朱素书亦工书，姜妙香精绘事，近日梅兰芳亦就名伶学画。又景善堂有兰元者能弹琵琶，是皆以一技鸣者。吾辈老大无成，对之有愧色矣。

汪桂芬未死前数年，自上海归京，不愿登台，堂会戏亦不到。在教场几条胡同筑一外室，所贮粲者仅十四岁，室中陈设之华丽，虽大家无以过之，然桂芬并不常往也。闻似此之外室有五六处之多，豪哉桂芬！乐哉桂芬！如此快活，宜其不肯唱戏也。

杨静亭所编《都门丛载》，脱稿于光绪九年，书共八册，卷末附刊《竹枝词》数十首。事隔三十余年，时代变迁，偶于宾筵戏诵一二首，座客多以为闻所未闻。因而征及本事，爰择其今昔情形迥异者，移録数首，加以按语，聊资谈助，是亦留心都门戏园掌故者所宜知也。如词场门咏公子云：『翩翩公子甚斯文，也向楼头索解醺。左右玉人肩并倚，不知谁是小郎君？』按三庆、四喜、春台各班雏伶，日戏场三出开过后，咸骈立上下场门帘下向楼头瞻望，若楼上有熟客，卽登楼侍坐，往往主客二三人，而侍坐雏伶多至二三十辈。旁观艶羡者有人，嫉妒者有人，当局亦扬扬自得。其实彼等心不在戏，大轴未上，已各携相好赴酒楼去矣。咏官座云：『坐时双脚一齐盘，红纸开来窄戏单。左右并肩人似玉，满园不向戏台看。』此可与上首参观之。当时各园戏单系用长约二寸，高约一寸黄纸印成，此单未送之先，另有园中探得是日戏目，用红单片开最佳之戏数出呈诸官座，各富豪挨座传观，有愿先睹为快者，阅讫赏以一二十文。咏座儿钱云：『当十青铜一吊三，付来观戏也怡然。恨他有意相欺哄，牌上偏书小制钱。』按当时各园散座，每人收京蚨一千三百文，卽现在当十铜元十三枚也。包桌六千。又有所谓官座，系平连三桌，间以木板，每座售京蚨二十四千。绅商请客，必先日定官座。今日戏价，较当时贵十倍不止。又从前名伶如谭英秀、杨猴子、孙菊仙，每日仅拿三四十千戏份，现在寻常女伶每月包银至少亦三二百元，伶何不幸而生于光绪年耶！

《宣南零梦録》终

《清代燕都梨园史料正编 梨园旧话》

（近人）吴焘 撰

●目录
梨园旧话

●梨园旧话

倦游逸叟撰 东莞张江裁次溪辑

弈棊从古说长安，回首欢场感百端。同是误人歌舞事，如何今昔亦殊观？

我亦登场傀儡人，当年袍笏迹都陈。而今白鬓谈天寳，况是沧桑劫后身。

倦游逸叟自题

余年幼随任山东，与诸兄弟课举子业，习闻京师梨园之盛甲天下，心虽好之，徒深向往而已。迨同治庚午，应京兆试，赁庑于内城。亲朋时有观剧之约，虽得一新眼界，而有父师钤朿，按期课艺，不能数数出城也。洎丙子通籍，供职戎曹，晨兴入署从公，午后多偕友人观剧。一月中，观剧之日殆逾其半，征歌之癖遂愈引愈深。伶官中负盛名之余三胜、张二奎，时已先后物故，而名伶程长庚、徐小香、王九龄、何桂山、张奎官、汪桂芬、卢胜奎、杨月楼、谭鑫培、俞菊生、梅巧龄、喜禄、寳云、时小福、余紫云辈未易更仆数。他如资望虽稍亚，当时亦卓然称名伶者，更难缕指。彼时京师梨园之盛，可谓极天下之大观而无憾。盖值同治中兴之后，天下无事，世际承平，气运昌隆，四民各安其业，歌舞所以鸣国家之盛，故伶官亦人才辈出，鼓吹休明，蹈厉发皇，诚有莫之致而至者，非偶然也。嗣余从政粤西，改官畿辅，又擢任热河、吉林，二十年中入都展觐者三，暇卽观剧。虽从前有名望者渐次雕零，而继起有人，名伶仍赓续不絶，卽梨园规则亦大致不差。迨丁巳冬，解组来京，棋局纷纭，风尘澒洞，偶一观剧，觉与耳谋与目谋者，皆非昔日之所经，则风俗人心与一切政治之设施皆非所习，愈可知已。兹将昔年歌场之所见，一一诠述，以质有征歌之癖者。

咸、同年间，京师各班须生最著者为程氏长庚、余氏三胜、张氏二奎。程，徽人；余，鄂人；张，浙人，分道扬镳，各有其独到处，絶不相蒙，时有『三杰』之目。以大名家之诗喻之，程如老杜之沈雄，翕辟阴阳，牢笼众有，其音调之高朗，作派之精到，真有天风海涛、金钟大镛莫能拟其所到之概。余如韦、孟之闲适，空山鼓琴，沈思独往，观者如游名园花木翳荟中，如闻幽鸟一鸣，尘襟为之一涤。张如沈、宋之应制各体，堂皇冠冕，风度端凝，复加锤炼之功，则摩诘、嘉州之早朝大明宫，一洗筝琶凡响矣。盖尝论之：程则卓然大家，余、张则名家之自标一帜者也。鼎足而三，各执牛耳于菊部，后有作者弗可及。

程、余、张三伶，佳剧极多，不能殚述。其尤为杰出者，程则《华容道》《战长沙》《捉放》《骂曹》《樊城》《昭关》《鱼肠剑》，最为出色，至《羣英会》《镇澶州》《举鼎》《观画》诸剧，有徐小香小生衬之，则更精美无极矣。余则《桑园寄子》《空城计》《摔琴》《碰碑》《珠帘寨》等剧。张则《打金枝》《探母》《五雷阵》《金水桥》等剧。皆独出冠时，观之令人神旺。

程伶不唱二簧反调，不解其故。至诸葛公之剧，只演《安五路》《天水关》两出。询其何以不演《战北原》《空城计》诸剧？据谓殊失诸葛公谨慎身分。又询何以不演薛平贵《赶三关》《武家坡》《算粮登殿》诸剧，则谓以其不近情理之故。盖其识过他伶远矣。程伶昆剧最多，故其字眼清楚，极抑扬吞吐之妙。乱弹唱乙字调，穿云裂石，余音绕梁，而高亢之中又别具沈雄之致，视他伶之徒唱高调，听之索然无韵者，殆有霄壤之殊。而又四平八稳，无所谓行腔，更无所珍惜，忌人学步。不求异人而人自不能及，故各名伶皆有派，而程伶无派。汪桂芬固趋步于程伶者，然响遏行云，自具幽燕老将之概，各极其妙，殊不相蒙。独吾友周君子衡，每一发音，扬之高华，按之沈实，与程可称瑜亮。盖其喉音天然，与程相似，非尽由学步而来。独记四十年前，与周君会饮福兴居，周君高唱《昭关》全出，程在窗外潜听，点额者再，盖其相契者渐矣。但梨园中，程以外不再见有其人耳。然则程之独擅胜场，推为戏剧大家，洵无愧色。
