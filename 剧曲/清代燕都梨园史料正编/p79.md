<!-- { "loadSidebar": true } -->
赋艶词人曰：香溪君，洵多情者。其与雪舫也，则尝谓非舫不醉矣。与亦仙也，则樽酒联欢，殆无虚夕矣。与艶仙、如秋、蓉秋也，则有观止之叹矣。及其与妙珊也，则且爱之极而敬之畏之矣。向使舫也无萧宏之癖，则无有亦仙，何有于三人者。卽舫絶矣，而亦仙不以白眼相加，则我本怜卿，虽至于今可也。至激而为不计姸媸，长安看遍，虽赏识者三要亦无心得之耳。然非邂逅妙珊，则香溪君之情不足动，而三人之爱亦不分。无何，明珠获于沧海，芝兰出于空谷，而未敢冷落之心，犹有勉力兼顾之意。无如寒士品评，黄金无色。息肩有所，用爱始专。此时之香溪君，阅历渐深，前车可鉴，故虽脱略不能得人欢，而其情亦固而不摇矣！虽然，妙珊之于香溪君，非有夙缘不及此。

又曰：此作有三难。大凡纪述之书，事多傅会，易于求工；而此则所以纪实，一难也。寻常纪述，凡写一人一物，作者置身题外，不难设色描摹；而此则不啻自传，二难也。两年中，芳情韵事，头绪纷烦，而欲其详略得中，宾主分明，三难也。此作亦有三胜：叙事则用疏宕高古之笔，写景则用风华渲染之笔，描情则用飘逸藴藉之笔。笔笔换，笔笔转，写来分外出色，一胜也。雪舫之合，人作之；而其散也，则舫自致之。亦仙之合，自作之；而其散也，则人致之。艶仙辈三人之合，于泛泛中自得之；其散也，则渐渐自遣之。至于妙珊之合，自主之而又人作之，则亦遂永好之。离奇变化，妙造自然，二胜也。他传必有结局，而此则溯洄既往，推思将来，不结而结，结而不结，令入引兴无穷，三胜也。非妙人不能有此妙事，非妙手不能有此妙文。

艺兰生曰：香溪君曷然而作《品花记》也？曰『为妙珊也』。则记中之妙珊，譬则珠也。作《品花记》之笔，譬诸龙也。乘风破雾，嘘云吸雨，而龙睛龙爪，总不离乎珠。作者有此巨手，观者安得不用巨眼。

《凤城品花记》终


《清代燕都梨园史料正编 怀芳记》

（清）萝摩庵老人 撰



●目录
《怀芳记》序
怀芳记
　补遗


●《怀芳记》序

京师歌伶甲于天下。人原是璧，室尽如兰，一经品题，声价何止十倍。记咸丰丙辰，吾友余不钓徒展觐入都，招胜侣、萃吟朋，选伎征歌，寻花问柳，曾有《明僮小録》之刊。勤搜珊网，广纂瑶编。盛事一时，贻芳千载。可以按图索骥，执镜招鸾焉。

兹萝摩老人《怀芳记》一记，成于丙子仲秋。相去十年，用情一致。舞衫歌扇，当年之旧雨无多；宠柳骄花，出谷之新驺更贵。想见软红十丈，珠温玉暖之乡；拾翠三春，蝶醉蜂迷之候。清眸皓齿，发其瑶思。玮态瓌姿，镂之银管。盛矣！丽矣！幻耶？真耶？窃恐陈迹之难追，所贵手民之是付。传来日下，何殊千佛之经。唱遍人间，犹是羣芳之谱。

光绪五年岁次已卯闰三月武林云居山人序


●怀芳记

萝摩庵老人撰  麋月楼主附注


张金麟，字倚云，苏州人。其舅为三庆部之阿金，度曲名手也。倚云初入都，隶集秀部，为春泉堂胡法庆弟子。法庆不解度昆曲，倚云乃独工。离师后，题所居曰丽春堂。性情庄雅，举止和婉。体微丰，妆杨太真为最宜。名噪一时，为樱桃第一枝。

△与倚云同坐，忘其为伶人，倚云亦自忘也。法庆者，以琵琶擅名，后以洋烟事遣戍。


张金兰，字倚香，苏州人。少倚云一岁，年十六始入都。为熙春堂弟子，亦工度昆曲。离师后，所居曰留春堂。性孤介，而貌早瘁，不能与倚云比。有弟子妆花旦者，人目之曰狐狸精。艳不免俗，亦倾动一时。【咸丰丁已、戊午间，有八十二者，妖冶动一时，人目之为狐。】

△倚云得近士大夫者殆二十年，倚香不过五六年耳。然爱倚云者无不惜倚香也。


张翠香，字玉仙，苏州人。殷釆芝弟子，所居曰日新堂。慧中秀外，顾盼生姿，登场尤亭亭可爱。

△玉仙不畏暑，当夏不汗，所谓冰肌玉骨自清凉者。


张三福，字梅生，苏州人。所居曰日新堂。性坦易，貌姣好，而眉黛间常有恨色。演《刺虎》最工，亦以其愁娥双蹙相称也。颇解作字，净几明窗，杂陈古帖，兼之鱼盎花缾，别饶清趣。【予以丁巳入都，此四伶皆不见。忆三福尚于冠带筵前一把晤耳。】


王长桂，字粲仙，扬州人。年十四五，娟丽无匹；二十许，艳冶如故。是余庆堂弟子，离师后堂名槐庆。房栊曲折，帘幕深沉。茶熟酒香，魂销心醉。游者视若迷楼焉。


范秀兰，字小桐，以字行，为吴金凤弟子。金凤字桐仙，能诗，解属文，为何尚书所爱，有盛名于时。小桐恬雅寡言笑，亦能书画，尝自画兰，请名流题咏。离师后，居寒葭潭，是芥子园之一隅。怪石清池，可以娱客。然知音终寡，以其性太高洁，不入时耳。桐仙堂曰光裕。小桐堂曰承裕。

△倚云擅场二十余年，声名最高且久，终以贫悴死。梅生略有余资，遽谢其侪，偶返故乡，思为田舍郎，为亲族所嬲，赍恨死。蕊仙好樗蒲，尽产以偿博债，僦居败屋中，抑郁死。嗟夫！士之怀才不遇为可概，既遇矣，而晚节末路，或颠沛困踬不保厥终者。陆敬舆、李文饶且抱此憾，何有于三小史哉！【北里南部之书，未见及此。】


夏天喜，字秋芙，扬州人。长身玉立，回眸一笑，观者惝怳不能自持。王蕊仙与秋芙美艳相匹，蕊仙固是好女，秋芙则近于荡姬矣。苏长公谓食河鲀值得一死。余谓秋芙倘是女子，为我作妾，亦值得一死也。所居曰裕德堂，或赠以楹帖曰：『秋水为神玉为骨，芙蓉如面柳如眉。』为时所传诵。

△秋芙不能度曲，但以色胜。其戏以萧素珍《上坟》为最工，有时作武旦亦顾盼生姿也。秋芙不复登场，其师弟天寿亦扮《上坟》，刻意效之，毫厘不失，用心良苦。顾其貎劣，在秋芙种种态度，人见为可爱者，以天寿出之，则以为可憎。信乎东施效颦，见者望而却走。【予见秋芙，已鬑鬑有须。其兄子云林、年十二，未登场已倾衣冠。黄侍郎字之亦秋，演《画兰》愁蛾婉约，赋色写生，恐常时马守真无此玉貌。十年后重至春明，秋芙早死，云林沦落津门，次年玉碎珠沉矣。】


黄联桂，字小蟾，皖之太湖人。白晳温润，曈子如翦秋水。是春福堂陈幼香弟子。幼香名长春，为朱殿撰所眷，亦有『状元夫人』之称者。小蟾离师后，堂名春元。性伉爽，有侠伶之目。


郑连贵，苏州人。堂名净香。妆武旦态度絶伦，凡武旦皆以跳掷相扑为长，连贵独以步骤胜。前乎连贵，后乎连贵，以武旦名者，皆莫能及也。予尝谓《洛神赋》『翩若惊鸿，宛若游龙』，以此两语状美人，疑其不类。必见连贵之扮戏，乃知此语形容之妙。亦惟连贵可以当之。【连芳扮《金山寺》，殆可接武。】


庄清香，字兰生，常州人。旧家子弟，沦入风尘。意致高远，不屑与流辈伍，落落不肯随众调笑。饮酒甚豪，所居曰闻妙堂。


陈凤林，字鸾仙，皖人。所居曰藕香堂。言论磊落超迈，眉宇间有英气，席间尝傲睨俗子。陈相国爱之。扮戏则《得意缘》《玉玲珑》之类。齿既长，乃于《羣英会》妆周郎，其豪可以想见。【周郎衣钵，近年推蝶仙。】

△鸾仙后随黄中丞出都，略有余资，商于汉口，可以温饱。


丁鸿寳，字云香，扬州人。鸿云堂弟子。离师后，堂名曰印雪。色黔而格俊，举止洒落，诙谐谈笑，倜傥不覊而不迕客，故近之者众。侯郎中最爱之。庆郎中迁观察，贫不能治行。余与侯醵金资之，雪香亦以二百金为助。庆官进，卒无以偿也【《明僮合録》书梅慧仙亦有焚券事，士大夫奈何不愧之。】


杨素兰，皖人，所居曰心言堂。清丽特异，姿态天然。每一登场，神釆流映，观者靡不眩目动心。惜为摴蒲所误，车马未稀，门庭尚在，遽忧悴以殂，犹未娶妇也，是可伤已。


朱福喜，字莲卿，苏州人。所居曰景春堂。稚齿静婉若幼女，稍长温雅若书生。絶无纤媚之态，而藴藉宜人。相对清谈，如乌衣子弟。侍坐依依，不觉其为梨园小史。戏祗《湖船》《醉归》《独占》《水鬬》《断桥》数出，其扮《独占》，态浓意远，情文深至，令观者真妬羡秦小官焉。禀气稍弱，惮于转喉，履氍毹时恒少。【景春堂自莲芳出，樱桃花下，车毂如云。莲卿弟子小兰，字畹香，幽怨如空闺病女，貌中人，亦不甚解文义。然喜从寒士游，卒不得时誉。年既长，遂为四喜部小杂，扶旗出场，泪恒承睫。噫！寒士固不可近哉！稍后有郝天秀者，字兰卿。依其母居，无师。予赠联云：『飞鸟依人，白祫翩翩佳子弟；旗亭画璧，青尊日日对莺花。』】


潘玉香，字冠卿，苏州人。姿貌明倩，歌喉清润。所居曰丰玉堂。是国香谭天禄之壻，妇貌亦美，人称佳偶。


俞秀兰，字香吏，苏州人。娟秀出尘，清可彻骨。能作飞白，书所居曰春晖堂。香吏与小桐皆卓然雅品，非俗眼所能赏，故座客终希。


俞鸿翠，字小霞，传经堂弟子。吴人，所居曰咏霓堂。妆小生，能书，亦写兰。有潇洒拔俗之致。【汤金兰能画兰，云林出，遂不敢登场演百谷故事。】


华阿荃，字佩秋，无锡人。柔媚旖旎，弱不胜衣。所居曰福新堂。


胡小金，字语山，苏州人。吟秀堂弟子，所居曰春秀堂。夏秋芙之后，论姣丽以语山为第一。一笑百媚，光釆动人。如径寸珠，能照十二乘。当之者莫不神魂失据，甘为之死。【咏秀堂弟子笙儿，治荡下劣。有福儿，十龄童子。扮《回猎》咬脐郎、《干元山》哪叱，真如龙蛇，捉不住也。】


张莳红，字紫卿，苏州人。所居曰咏华堂。扮小生，举止大雅。


张寳香，字藴卿，苏州人。所居曰莲清堂。文静婉约，亦有书生韵致。昆曲极工，可嫓张倚云。

△国恤遏密，倚云出都为人仆，藴卿服贾。倚云所托非知音者，悒悒死。藴卿遇寇，折阅殆尽，遂成窭子。两人度曲，实超越寻常，而遭际若此。凡所业至精者，所遇必极蹇，虽一技莫不然矣。【京华菊部，真堪顾曲者，十不得一。维新堂弟子昆宝，丰容盛鬋，色艺俱胜。唱曲知辨阴阳、喉舌务头、衬字，遇人辄问。继之者湘云，戏则不多，《游园惊梦》《小宴》《七夕》，步武音节，皆有悟境。昆宝负盛名，己未，公交车招之者几废寝食。稍一料理，数千金可立致。顾以不暇自谋，终未脱弟子籍。盛筵易散，郁郁早夭。湘云童年酣嬉，少长厌弃贱业。离师后，依其兄顺福以居。裹足不入歌楼，旧相识三五人晤语欵曲，祗道家常。喜从赏鉴家辨论法书名画，为钥翟中淸凉居士。】


