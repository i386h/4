<!-- { "loadSidebar": true } -->
姚兰官，【太和部】江苏扬州人。纤腰仄步，细颈寒肩，望之絶似柔媚女郎，不辨其为伪伎也。在西部中无有赏者，姻娅赵君，称其闲远有闺阁风。余曰：『此如日览名园，忽于村舍疏篱得小红数朶，迎风潇洒，不禁为之翛然神远。然兰官之风韵，亦于斯窥一班矣。

雄雌不辨态纤纤，歌绕梁尘韵自恬。但有谢家风致远，任他秀色灿珠帘。【珠帘秀，元歌伎名。】

落拓京华十载过，尚余逸兴爱征歌。饶他三庆多娇艳，雅韵宜人有太和。【谓萃庆、宜庆、永庆。】

锡龄官，【永庆部】姓张氏，江苏长州人，景山梨园子也。雅艳不浮，小身玉质，其技宜于苦戏。余谓长生昔事妖冶，衬以银儿；今事真切，辅以锡龄。银儿似春深芍药，锡龄如秋晚芙蓉，可称二美。然豪客喜春华而不喜秋实，故锡龄声誉无闻焉，为之兴叹！

漫说妖妍带露姿，殷红独占晚霜时。秋江冷艳无人赏，惟有闲沤仔细知。

梁溪乐谱奉君王，歌韵争夸御史娘。不是九重远声色，人间那得有田郎。【御史娘子、田顺郎。皆唐贞元宫中乐人。】

双喜官，【保和部】姓徐氏，江苏长洲人，亦隶贵邸，与四喜并宠，歌音清美，姿首娇妍。弱冠后，颀长堪憎，顾景自伤。尝演《玉环醉酒》，多作折腰步，非以取媚，实为藏拙。其心良苦矣。歌楼评四喜曰『妖』，双喜曰『高』【卽长也】，可以窥其优劣也。而声技之佳，征歌舞者犹流连于齿颊云。

芙蓉滟滟泛秋江，羸得佳名并蒂双。一朶彩云欣出岫，美人声价重南邦。

婀娜多姿柳带牵，临风摇扬玉楼前。儿家若作曹交妇，纵不齐眉也及肩。

严秀林，【保和武部】字芝田，江苏无锡人。妙龄娟秀，白晳娇妍。昔人以江瑶胜驼峯、熊掌，非虚语也。友人张君大加契赏，邀余观剧，以征所鉴之非谬然。修容似玉，压臂无金。吾为秀林怜，为张君愧矣。聊以情语解嘲，作如兰之雅劵云。

玉素亭亭不自持，风前婥约好腰支。二分明月三分柳，个是芝郎写照时。【二分明月，觇光几许；柳色三分，未成恨也。感秀林之未遇。】

倜傥张公为赏音，恨山奚止一钩金。从来豪客多轻薄，谁解如兰臭味深。

得发儿，【保和部】姓周氏，字定珠，江苏武进人。靡容腻理，雅态柔情，擅名十余年，为昆旦中秀相者。幼曾为小史，后随主人出莅山右。顾俊德，【吉祥部】亦无锡人，靓妆秀质，美擅歌楼，昆旦中之翘楚。旋以他事回南，今来京遂弃所业。而故交冷落，时有弃旧之感。尝与俞翁同饮，聆其语，已如商妇琵琶矣！为之慨然。

舞衫歌扇昉轻盈，十载京华早擅名。不忘深恩依旧主，樽前时度啭春莺。

黛痕零落鬓丝髟，冷语凄凉诮老馋。未覩梨园生白发，已教司马湿青衫。

桂林官，【端瑞部】姓刘氏，江苏元和人，昆旦中之韵胜者。玉貌翩跹，温文闲雅，絶不似乐部中人。喜书史，能举业，亦善画兰，骎骎乎有文士之风。戊戌春，予过友人寓，与之同饮，不知其为伶也。友人言及，颇以文士待之。继闻浙东某县佐延入幕中书启。后回苏，不数年而殒。

秀骨棱棱孰与偕，相逢不是弁而钗。芳心一缕书千古，肯向泥涂抵死埋。

上苑巍科王右丞，琵琶一曲快先登。天梯若许侯门借，技发屠龙叱亦能。【桂林曾冒北籍考试。】

周二官，【保和武部】江苏长洲人，旦中之房老也。其《卖鱼》一出，摹写网船嫩妇，形容曲肖，音调谑如在金阊牙市中，令人叫絶。小周四官，【同部】元和人，年仅成童，伶俐活泼，无非天趣，惜面方不媚，豪客未之赏焉。是日演《拷红》，眼色传神，跃跃欲语，不独齿牙吐慧，称可意侍儿。友人张君契赏已非一日，诗以识之。

蛤蚌团鱼满担沽，偶逢相谑巧支吾。南濠多少秧歌脚，风味萧骚似尔无。【南濠有少妇缝穷送暖者，多不缠足。人呼为『秧歌脚。』】

啼笑如真无限娇，担当风月小妖娆。可怜窗外窥情女，祗是胡卢依样描。【是日有某官演《佳期》，兴致索然。】

李琴官，【文保和部】江苏元和人。年仅弱冠，目妍而瞬，面瘦而腴，虽非谢氏闺英，亦属郑家文婢。尝演《裁衣》，风流酝藉，有企爱之神，无乜斜之态。诗云：『既见君子，我心则降。』吾于斯剧恍然也。若他人之始庄而终浪者，徒见其丑秽耳。

娇态临风弱不支，却于酝藉动情思。目光冉冉浑如语，想见寒花未嫁时，【寒花，归熙甫婢。】

狼藉瑶卿与秀卿，两头蛮触损清名。梁溪丰范从谁说，酥酪而今有弟兄。【其弟秀官，在永庆部。】

孙秀林，【吉祥部】浙江德清人。丰神俊朗，眉字轩豁，无柔媚可怜之色，昆旦中之矫矫者。在京班一二年，卽弃所业。余去冬相见，翩翩不羣。闻今春南返，在张湾舟中已作泉下少年郎矣。『可怜无定河边骨，犹是深闺梦里人』。诗以伤之。

出墙红杏倍生妍，洒落春光媚远天。见说园中花事好，供谁攀折倩谁怜？

归帆稳称入东吴，啼遍春山旧鹧鸪。一夜凄风兼苦雨，可怜红蕊没青芜。

王翠官，【庆春部】诨号『水蜜桃』，江苏元和人，昆旦中欢喜缘也。恬雅妍媚，水团面笑容可掬，人见之未有不欢悦者，雅号于以称焉。尝演《絮阁搜妆》，恰称玉环娇态。今回苏，而是班之彩云零落矣！

侵晓冲寒叩紫宸，妬情娇语可怜春。饶他四面观音好，未底王昌态度匀。【苏旦有号『四面观音者』，以《长生殿》得名。】

玉容春盎润如膏，赢得人呼『水蜜桃』。却笑吴姫名亦尔，两般滋味尽酕醄。【友人云：金阊有伎，亦名『水蜜桃』。】

韩学礼，【保和武部】浙江钱唐人。朴质无姿，齿已加长，宜于苦戏。盖南中梨园不事艳冶，惟取曲肖形容，令人怡情而已。新自苏来京，友人张君见其《送米》《哭灵》，为之感痛，因以梓里，属余品题。余曰：『昔陈老莲之画美女，多鸠鹄形，以『万壑千岩，其秀在骨』，非吴下水乡徒滋柔媚。吾杭越地也，爱学礼者，作老莲之美女观可乎？』

洗涤铅华静不浮，哀弦苦调见风流。梨园尽是他乡侣，谁把杭州曲子讴，【白香山句】

白傅深情祗自伤，潇潇暮雨忆吴娘。十年抛却西湖好，怕听相思引恨长。【杨升庵云：『吴二娘，杭州名妓，有《长相思》一词。』白香山诗：『吴娘暮雨潇潇曲，自别江南久不闻』，盖子美之黄四娘也。】

李秀官，【永庆部】江苏元和人。鲜肤秀色，文弱堪怜，腰未袅而多姿，眼不波而自媚，令人有宋玉墙东之感。向在永祥部，如玉韫椟中，歌楼罕觏，今则入五都之市，为有目者之所共赏矣。

纤柔定似柳丝丝，谁赠春风袅娜词。移向苏台鬬歌舞，起眠情绪耐人思。

卸郄新妆懒自拈，无因重见态纤纤。爱他帘隙窥人处，约腕金黄指玉尖。【卸妆后，揭帘偷视，腕指如玉，为彼中之难得者。】

金桂官，【萃庆部】字缦亭，江苏常熟人。清姿瘦骨，腻理柔容，如俟城隅之静女，无桑间态，亦乏林下风。素习昆曲，曾为外吏衙前，今春阑入部内，匝月之间，泽车华服，气象改观。噫！为之执鞭亦所欣慕焉矣！

薄施脂粉已嫣然，歌韵曾夸相府莲。为爱娇多身转怯，几形凫脰与鸯肩。【幼为南沙蒋氏小史。】

燕寝趋承宠爱浓，翩翩花影度春风。卯儿幻入霓裳队，漫把铜山笑邓通。

张发官，【保和文部】江苏元和人。面如瓜瓠，弱不胜娇，雅韵闲情，有谢夫人林下风致，耽清静，解文墨，尝见余《燕兰谱》，略识此中款要，知非庸俗伶工矣。昔保和部，本昆曲，去年杂演乱弹、跌扑等剧，因购苏伶之佳者，分文、武二部。于是梁溪音节，得聆于呕哑谑浪之间，令人有正始复闻之叹。嗟乎！梨园虽小道，而状古来之忠孝奸顽，使之感发惩创，亦诗教也。诗人之感，在士大夫；梨园之感，及乎乡童村女，岂曰小补之哉？部中皆梨园父老，惟发官年二十四，为最少，回视陈、王、二刘，不必出门合辙也。以之作殿，殆曲终奏雅欤？

弱质娉婷爱羽毛，琵琶羞唱郁轮袍。唐昌玉蕊真仙种，莫认元都观里桃。

淡妆雅服出轻盈，意态丰姿宛转生。几度悠扬闻玉笛，江南风月最关情。

艳冶浮靡讵苟同，耽闲绰有士人风。燕兰妙谛渠能识，不羡家明韵语工。【南唐优李家明，能诗。】

太平无象尽消摇，妙舞清歌乐圣朝。会得诗人风化远，郑声屏去奏虞韶。

《燕兰小谱》卷之四终

●燕兰小谱卷之五

西湖安乐山樵吟

余叙列诸伶，以甲午为限。而前此名优之可采者，于斯附见焉。至于佚事、新闻可征者，述其颠末咏之；传闻者第寄一时兴感，其事则隐而不録，恐人言未的，不敢以之速咎。因分杂咏、杂感，聊寓讽诫，犹赋之有乱辞云。

○杂咏【共一十八则，计诗二十八首】

友人言：苏伶有号『碧成夫人』者，姓李名桂官，字秀章，吴县人。昔在庆成部，名重一时，尝与某巨公乡谊，时佐其困乏，情好无间。后巨公莅外省，桂官亦脱身同往，于今十数年矣。闻其慷慨好施，颇无资蓄，是优伶中之勇于为义者，是可识也。

漫将巾帼事倾城，雅意怜才别有情。赚得豪儿金似土，夜来闻唤状头声。

友人言：昔苏伶唐玉林、方兰如，长洲人，在庆成部一时之彼美也。秀州某贾与之契好。所有贸易之资，尽耗于浅斟低唱中。既而贾以逋负被絷，二人告其友曰：『贾之事，公所知也。倘藉公之力，为渠解纷，则二千金之助。吾两人在，何至废业失所？』友感其言，为之平章息讼。未几，贾复与他伶狎。二人怆然曰：『溺不可拯也，我不负贾而贾实负我矣！』其金遂絶。噫！谁谓此辈中无真情侠骨者耶？为述其事书之。

雅遇周郎顾曲频，感恩知己两情亲。怜君金尽缘歌舞，羞作吴王宫里人。

乍可春回淑气和，欢场几见醉颜酡。桃花流水情无限，精卫辛劬奈若何。

友人言：京伶冯三儿，大兴人。昔在王府大部，旦中尤物，以声技蓄厚赀。弱冠后，颀长突弁，遂弃业为掌班，而颔下亦于思可玩。班素隶贵邸，一日，主人以旦色未佳，仍命三儿充之。因剃须复业，而孙寿之态毕露矣。

脱郄须眉复效颦，应缘曾现女人身。侍儿瞥见多相笑，仙子麻胡两失真。

施朱施粉事妖妍，顾影真堪一笑先。昔日欢郎多冷落，夜来惟有细君怜。

友人言：昔苏伶天保儿，姓陈氏，常熟人，在大成部，色技精妙，大胜今日魏、陈诸郎。卽《拐磨》一剧，非长生所能彷佛也。以获罪遣戍新疆，而周其困穷，保其开释，不乏有力之交。惜其福薄而殒，闻之慨然有感。

断袖何如割臂盟，胥靡犹系故人情。未知仗义孙宾硕，肝胆曾为若辈倾。

