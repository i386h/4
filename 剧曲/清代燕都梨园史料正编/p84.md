<!-- { "loadSidebar": true } -->
春华朱主人，吴产也。年逾花甲，若辈望之如鲁灵光。喜用羊毫作擘窠字，故人称之曰『羊毛笔』。其徒张芷馨辈，咸丰间负重名。已离绮障，得及见者，为芷荪、芷湘、芷荃，亦驰名菊部，厚获缠头。主人久厌嚣尘，徒以三芷年幼，未能恝忘。后三芷寖衰，乃不责身价，各为削籍。已遂翩然一舸泛五湖。去时有『腰缠十万贯，骑鹤上扬州』之羡。

郑芗癖嗜文字，涂鸦泼墨，恂恂如书生。所居镜室，鸦乂蟾滴，丛杂其间。时复呶呶，读高头讲章，作酸秀才态，闻者笑之。与毘陵太史过从甚密，珍珠百琲，不惜贻赠。已订三生约。无何，太史殁于南，郑芗得耗，终日饮泣，自悲运蹇。曾向余切切道故，犹泪数行下。忽一旦脱籍，从某公去，不禁愕然。

素芳以昆生占甲戍首选，乃怡道人破格之举。芳沈挚寡言，雅淡絶俗。酬对间，自有一种清气扑人眉宇。论者以花中水仙推之。与江左孙郎洽，郎自捷南宫后，兴采遄发，坐间无芳不欢，芳非郎亦不卽赴也。莫厘山人娴昆曲，于教坊少所许可。惟芳则誉不絶口，艺可知矣。

素芳眉目如画，好事修饰，而不屑作浓艳妆。曾见其月夜披白袷衣，坐桃簟，调《梅花三弄》。翩翩风致，彷佛张绪当年。

余因周三而识芷馨，盖亦梨园之翘楚者。性格温柔，絶无忤色对坐客。周三素放诞，馨事之维谨。与艳仙齐名，而皆早折，护花香尉能不惘然。

有无业游民，略熟几句盲词，于傍晚时，挟鼓鼙弦索，度曲巷而作声焉。小家眷属，性尤笃好。每一延至，期必达旦。尝于绮春、近信夜饮，一聆其声，悲壮肃杀，酷近伊凉。妇人帷而听之，无懈骨，无倦容，而坐上客殊觉聒耳也。

朶仙以演荡妇擅名，观者识与不识，佥谓无出其右也。惜花老人曰：『壬申之秋，朶仙始自津门来。齿尚穉，而登场度曲，颦笑皆工，略无羞涩态。余目为后来之秀，今果然矣。』

醴泉有故源，嘉禾有旧根。曩者，余不钓徒以范镜仙为殿春花，甚叹惜之。自香溪缔交芷湘，风晨月夕，辄复造饮其庐。间尝询其家世，知卽镜仙之子，故字曰亦仙云。

香国楹联，率多好句。惜过目辄忘，惟记艶侬云：『艶如西子湖边水，侬是扬州梦里人』。琴香云：『琴心留太古，香草赋《离骚》』。素香云：『素心何如天上月，香意不减春前花。』莲卿云：『管甚莲似郎，好郎似莲好；为问卿怜我，多我怜卿多。』

妙珊初隶春台，学旦脚，无誉之者，盖丰韵欠也。后改青衫，珠喉浏亮，音节谐和，每一登场，观者同声赞叹。由是芳名大噪，门盈车马，几无厕足处。近年嗜阿芙蓉，声色顿减。钟爱如香溪，且因之割爱矣。色固足恃哉！

刘寳玉有玉环之肥，当其阔步氍毹，演李青莲『醉写』，风流跌宕，真神仙中人也。性素戆，言貌质朴，颇近率真。同堂如妙珊辈，芳誉寖衰，而玉仍颠扑不破。顾空负虚名，谁以怡红贮之。

或曰：『寳玉之言貌质朴，正其巧以逢迎，非率真也。』余曰：『若然，玉不足贵矣。然玉贵乎灵，玉而朴等于顽。顽则近于石，亦非足贵。石耶？玉耶？顽耶？灵耶？还以质诸爱玉者。』

蕙香本无字，曰妙仙者，披沙子所命也。与纫仙同师，皆工昆剧。顾沉默尠灵趣，或以『泥美人』诮之，正非苛论。其师种桃道士爱之，时加蜾蠃之咒，致纫仙颇有怼言。二女同居，其志不同行，厥占在家人之睽矣。

壬申子月，既望之夜，同人大会于寳兴楼上。人月争辉，履舄交错。坐中芷荃善笛，小芬善箫并胡琴，楞仙、蓉秋皆工昆曲。使各奏所能，一时歌声、笛声、管弦声，次第间作。天风缥缈，仙乐悠扬，想当年李三郎作月宫游，亦不过尔尔。

芙秋纤小柔媚，余以『女儿花』称之。善学百禽鸣，隔坐听之如百灵雀，断不料出自彼口者。又尝以葡萄空其中，距口寸许吹之，宫商毕具。同坐者百计效之不能也。同时如秋善鸟鸣，艶仙善吹樱桃，而皆不及芙秋之工。惜为师兄玉祥所浼，不得盛名鼎鼎。抗手时流，趋向所关，古人所以重息阴之戒也。

艶仙瘗玉后，都人士悼之者众。藕香谱《蝶恋花》吊之，余亦效颦以《金缕曲》，词曰：『花事秦宫了。问东君、香桃艶骨，摧残何早。潭水清清深千尺，惟有愁丝乱绕。看满地红英谁扫。唤作瞿昙原自误，到如今果脱诸烦恼。云易散，天难老。燕台旧事休重道。遍天涯、寻消问息，影儿都杳。剩有多情斜汉月，依旧寒光清皎。又照激愁人怀抱。鹦鹉前头伤心语，愿生生但祝花长好。墨和泪，挥残稿。』外如赋艶词人、平阳生、香溪渔隐皆有作，曩欲都为哀艶词而未果。

橓花谢艶，相赏者稀。强者自立家室，弱者逡廵而下天津。故天津之优，较京都为逊。大抵若辈享盛名不过十二三年，过此以往，憔悴日增，飘茵堕溷，有立见其成败者。

所恶于『跟兔』者，为其拘束之，使不得尽欢也。『跟兔』，卽若辈随人之号。名为随人，实其师之羽翼，若辈畏之如虎。侍坐稍久，其人壁衣微嗽，卽闻声而出。或互相口角，以致用武。一经知觉，面斥不少假借。甚且告于其师而夏楚之。

东、西四牌楼之隆福、护国两寺，月各得六日为赶会期。届时商贾麕集，珠玉锦绣，充牣其中。游人如入五都之市，目不暇接。豪富常携小史往，谓之逛庙。值当意之物，一诺千金，不吝其偿。

出师后，厚积余资，则娶妇不容缓也。同类自为婚姻，可谓门当户对。间有脱然畦封，竟以厚币聘小家碧玉者。亲迎之日，鼓吹喧阗，香车寳马，烂其盈门，所费或过中人产。风流喜事者，醵金集饮其家。方谈笑间，玉人双双出拜，金玉罽锦，各有所赠。

北地风沙极多，旋拂旋生，窗牖几案，日积寸许，致足厌也。惟登彼姝之堂，则窗明几净，一如琉璃世界，几忘其在软红尘土，诧叹不置。坐定，移时卽有仆辈持麈尾处处拂拭去。其力众我寡，无惑其然。

程长庚掌三庆班，规例严整，明僮之隶其下者，必使尊之曰爷。且不许站台，免蔽座客。故隶三庆部者，到园后祗在帘内隐约偷觑。顾曲周郎，未免欲眼滋馋耳。

距永定门不远，有亭曰陶然，为汉阳江水部所建。亭基颇广，护以木栏。春秋佳日，微雨初过，槐柳滴翠，葱蒨可爱，亦红尘中清凉世界也。好游者预飞笺订客，招邀小史，携具前往，征歌斗酒，作半日欢。迨日影西逝，牛羊下来，陌上游春者亦歌缓缓归矣。

《扬州竹枝词》云：『看他呼吸关情甚，步步相随云雾中』。咏俊仆装烟句也。此风天津盛行，若京师高品，则不屑也。不谓近日竟亦有之。余始见者为夏鸿福，继者纷纷。吹气如兰，侥幸不少君子，病其过于和易焉。然以视余桃，为之犹贤。

割友人所爱曰『割靴页』，其义未详。意以京师偷儿，常割人靴页，以靴页喻歌僮，以偷儿戏窃玉者。因是，二人同招一僮曰『同靴』。竟有形之草扎，类于同年同寅，一何可哂。

以若辈喻靴页，亦自有故。兄弟曰手足，时下常呼若辈为弟，曰侬弟、曰爱弟、曰小弟、曰我弟。弟者，足也。足不足云，若足旁至要之物如靴页者，其庶矣！且例诸『妻子衣服』之说亦通。

艶仙之殁也，上舍生某哭之哀，诣绮春焚纸帛无算。且为之请于主人，取其生平所临得意帖及玩好尽焚之，涕洟而去。噫！生真多情种子哉。

余初不识艶秋为何等人，会上巳日，与护花尉、香溪渔隐、泛月客修褉，饮于如松馆。客绳艶秋以语尉，强招致之，始知隶三庆部与世浮沉者。后余凡观剧，秋必殷殷垂睐，侍良久去，得非前因欤。茹福儿步如秋后尘，而无脂粉气，风流端正，酷类大家子弟。闻系出古香殿撰，都人士之有年谊者，曾欲为脱籍而未果。尝细叩之，则默不置是否。或好事者以姓僻傅会，亦未可知。其及第也，余赠以诗曰：『珠冠翠珥绣裈裆，绮阁争看白玉郎。一骑红尘来报捷，榜花犹带旧时香。』

如秋既享艶名，兼修慧业。性柔善，好佞佛，头陀沙弥恒多相识。庄严寳相有所募化，常装潢缘册，先求秋转恳诸檀越。诸君既愿结欢喜缘，且嘉秋之能证凈业也，争先布金，不日盈册以去。与艶仙尤善，仙怛化后，秋尝向人言：渠为天上护花童子。优昙一现，殆有自来欤。

若辈亦尚结盟，以小红笺写名字，诹吉拜盟，呶呶私誓，亦颇不苟。然往往以所事一主，互相嫉忌而絶交者。呜呼！士君子风雨一室，以信义自期。及出而处世，所谓如兄如弟者，四海皆是。一旦以微故相凌轹，非特不能自返，且下井中石焉。交道之衰久矣，亦何有于弱伶。

旗亭赌酒，每以点将为令。举宏量者二人为大将，赌酒几觥，任指坐客各一人为小将，相将猜拳，以先胜决雌雄。由是彼此对敌，胜者以筯加琖作记，负卽撤去。至两下俱尽，则将与将敌，败者自灌巨爵，略分饮麾下诸败军。山阴道人曰：『酒令伙矣，而若辈必取此者，以其雅俗共赏。且阅时多而费酒少，喧闹特甚，兴致易阑』。人以为知言。

绮春、佩春则有劝酒之法：宾主方入座，艶仙辈卽以玲珑骰子进，以一枚自掷定令。如得幺点将，二打通关，三贴翠，四飞花，五藏花，六催花。一人一摇，一人一令，行爵无算，令未毕而酒阑矣。

盖堂主人皆善饮，不琐琐为杯中物计。登其堂者，不醉无归。『贴翠』者何？以粉定碟儿，写暗数其内，如八数则写饮中仙，十二数则写阑干，廿四数则写花信之类。写毕覆于案前，先自一呼起，飞至某座，某座又飞至他客。辗转相递，如数而止。恰中则饮某客，越过则呼者饮。

试再揭『藏花』、『催花』之义。『藏花』以大盘覆大小杯数四，暗于其一置花一朶，使坐客轮揭。不中，则坐客卽以其杯引满自饮。中则视盘中尚留几杯，咸饮主人。此必豪量而有机警者，方能为之不窘。『催花』仿羯鼓催花意，一人出座挝鼓，或代以击案，词史辈又戏以帕蒙其目。坐上客传递花枝，俟传至某手，鼓声截然而止，则觞某而大相谐笑。

伶伦氏耽文字者，首推景和、春熙两主人。景和主人梅慧仙，自号『梅道人』，善八分隶，轶事具载《明僮续録》。钱秋菱新赁居于珠帽胡同，堂曰春熙，善行楷，与道人后先辉映。曾为余书扇一角，笔力遒劲，酷似董香光，署曰钱青学书。

郑芗、艶仙，书法不逮二主人。然初写黄庭，亦饶秀韵。席间恒以飞花为令，传至十数，娓娓不穷。意有所属，故故飞来，淹博者弗如也。余酒囊颇宽，亦为所困。

郑芗有飞花之癖。罗列唐宋诗句有花字者，自一至七，排比匀称，用蝇头小楷书之扇头。尝见有琅琊太史书赠者，尤精工无匹，可拟于王铎《燕子笺》抄本。

