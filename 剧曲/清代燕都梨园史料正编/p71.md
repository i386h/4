<!-- { "loadSidebar": true } -->
《羣英续集》者，选燕都婪尾之春。赓菊部状头之録。新巢翡翠，拣■〈羽慧〉而登。小海珊瑚，数珍以出。婵娟此豸，琚瑀所联。况复丰台芍药，緑阴易成；曲巷樱桃，好华难寿。则又■〈木枝〉春心之茀郁，缔瑶想之婵嫣矣。当夫绛树双声，粉郎十队，慧匈管朗，姣妬镜空。春梢豆蔻之香，水曲兰苕之戏。便嬛妆制，绰约情文。世有同心，谁能遣此？麋月楼主攀海燕之珍丛，仞雪鸿之旧印。鬓丝客里，河满君前。蓬莱之浅水难量，切利之情天易老。颛玑单珩，重费平章。小扇轻衫，更橅要绍。唾风台絮，九月迷花。佩小史之风流，寓中年之哀乐。但见徐陵珊管，着手成春。谁怜杜牧珠帘，伤心迟暮。仆缁衣入洛，金尊饯春。一曲琵琶，闲觅青鹦之院。二分尘土，偶随青犊之车。哀艶未忘，清愁罕袚。则三年之梦，一卷之书，得无怀思曼于当年，引琅琊为同调也乎。

甲戌五五兰当词人纂


《清代燕都梨园史料正编 宣南杂俎》

（清）艺兰生 辑



●目录
宣南杂俎
　梨园竹枝词
老斗
像姑
学戏
试喉
出台
站台
唱戏
上座
赶条
斟酒
搳拳
代酒
飞座
留条
摆酒
装烟
清唱
生日
摆饭
拜节
索鞾
听戏
吃醋
角口
隐语
结盟
堂会
逛天宁寺
逛琉璃厂
下天津
改籍
出籍
老班
娶妇
师父
跟班
题后三絶句
将赋归与赠姚郎寳香
读赋艳词人明僮赞语因书其后
又戏赠赋艳词人
题姚郎小影
王楞仙像赞
前题集《诗品》
以梅花画扇赠艺兰生，戏题其上，以逐句首字见意。
题壁有序
梨云梦
都门春感为周郎赋
即席赠王郎桂官
解嘲说
答菊秋代索书扇启
论琴
与香溪渔隐书
覆护花尉
秦凤寳小传
姚寳香小传
跋


●宣南杂俎

艺兰生辑


○梨园竹枝词

赋艶词人

老斗
挥霍金钱不厌奢，撩人莺蝶是京华。名传『老斗』浑难解，唤向花间兀自夸。

像姑
脂柔粉腻近仙姝，两字驰名是『像姑』。不信头衔臻絶贵，声声赢得相公呼。

学戏
自从乐籍挂芳衔，雏凤新声总不凡。为问教坊何所尚，部居第一是青衫。

试喉
晓鸡未唱发清讴，面壁声声试玉喉。一曲漫夸儿技熟，耐寒怜煞五更头。

出台
一声唱釆打帘开，小凤谁家新出台。喉似贯珠人似玉，芳名有客费疑猜。

站台
隐约帘栊半面窥，亭亭玉立雁行随。秋波最是传情处，一笑瓠犀微露时。

唱戏
须眉巾帼偶无猜，装罢登场试一回。离合悲欢浑未解，也从就里演将来。

上座
轻移玉趾步翩翩，数语寒暄对客前。一握柔荑无限喜，好花相映各争姸。

赶条
天街辘辘鬪香车，蝶使分传四大居。最是莺花撩乱处，如松馆里上灯初。

斟酒
搴帘省识主和宾，徧酌当筵酒一巡。斟到郎行杯更满，儿情浓似玉壶春。

搳拳
寂寞垆头少管弦，欣看钩弋乍张拳。怪他慧黠知人意，葱指玲珑让客先。

代酒
一觥飞到手忙擎，生怕郎君困酒兵。豪饮肯辞儿量浅，可人何处不多情。

飞座
青鸟何曾一柬通，酒坛蓦地集飞鸿。深心不肯多留恋，恐有新人在意中。

留条
人来不速静无哗，莫道蜂狂错认衙。拚郄十千沽美醉，樽前添得一枝花。

摆酒
何必珍羞列满筵，玉壶但送酒如泉。生生几味蔬和果，飞去京蚨四十千。

装烟
莫负殷勤美意虔，纤纤亲送几筒烟。笑他老大生涯贱，惯向人旁胁两肩。

清唱
清歌一曲任昆黄，絶好当筵侑酒觞。把箸三挝浑合拍，不须檀板按宫商。

生日
先期密约去儿家，共赏芳辰醉碧霞。嫌煞门庭春黯淡，故从星斗乞光华。

摆饭
日食万钱讵便奢。天台一饭贵胡麻。酒能解渴充肠未，毕竟今番果腹夸。

拜节
佳节终须拜斗台，香车过处疾如雷。可怜芳版空投遍，十叩高门九不开。

索鞾
耳边细语听偏真，不索缠头更可人。儿慕緑袍新进士，乌靴赐处宠殊伦。

听戏
酒佣定得座儿还，一柬相邀听别班。雅集何当花似锦，满园春色不能关。

吃醋
花鸟相依两两欢，一枝别恋太无端。鸟声怡悦花容妬，风送香来也带酸。

角口
齿牙卽席逞玲珑，语斗新尖面透红。恰似呢喃花底燕，双双相对骂春风。

隐语
别传隐语耐思寻，燕语翻成鴂舌音。本是好花当解语，如何语语具深心。

结盟
菊部风行尚订盟，一般声气结羣英。金兰簿上生香色，玉笋班中序弟兄。

堂会
早是歌场擅盛名，差传堂会奏新声。笑他几辈寻芳客，今日梨园见不成。

逛天宁寺
古寺天宁好景开，晚秋黄菊早春梅。看花到此销魂定，有客携樽赴约来。

逛琉璃厂
新春相约踏琉璃，古玩琳琅列整齐。但是玉人心爱物，解囊那计值高低。

下天津
歌场冷落几年春，觑得庐山面目真。到底品花先品格，格低无奈下天津。

改籍
鸥鸟无心任所依，一枝暂寄莫高飞。移花接叶分明是，出谷迁乔殆庶几。

出籍
身价千金客为偿，天空独鹤任翱翔。而今不寄人篱下，秋月春花自主张。

老班
莺花队里称仙伯，风月场中作主人。回首十年春绚烂，舞衫歌扇证前因。

娶妇
营得新巢稳碧梧，求凰古调入时无。杏花笑怨东君误，遣嫁人间小丈夫。

师父
日责缠头俗老伶，夜来风雨不堪听。种花人作摧花暴，谁向花间好系铃。

跟班
剧饮酣呼兴未阑，嗽声帘外促情欢。问卿何畏花奴甚，香国渠居耳目官。


题后三絶句

艺菊叟

高烧桦烛诵新裁，一片华云眼底开。我欲乘风天际去，吹箫长傍凤凰台。

小部音声名士觞，翩翩裙屐兴何长。仙桃醉后分明艳，勾引汪伦入梦乡。【词人所欢曰艳仙善饮，故调之。】

数枝琼树立亭亭，纸醉金迷梦不醒。三十六宫春色满，别开生面写宁馨。【词数三十六，故云】


将赋归与赠姚郎寳香

香溪渔隐

莫道归家喜气随，客途也怕说分离。明知此别为时短，总觉将来见面迟。两载赖君消旅况，一生证我是情痴。阮囊愧乏千金赠，握手临歧只有诗。


读赋艳词人明僮赞语因书其后

铁笛生

菊郡羣英迥絶尘，脂柔粉腻暗生春。赖君彩管标题出，胜展冰绡画美人。

《竹枝词》已补风謡，妙解名花慰寂寥。写到深情无限处，酒阑灯炧倍魂销。

读罢瑶章意欲仙，诗人独辟有情天。一编抵得梨园史，宜与清词一例传。


又戏赠赋艳词人

铁笛生

瑶草琪花着意栽，东皇昨夜诏书来。如何桃李称前辈？孤负寒梅岭上开。【谓梅卿】

摘艶熏香重有情，偶从小部听莺声。众香国里花枝笑，争及桐阴雏凤清。【谓凤宾】

绮恨乍荣《金缕曲》，新声又唱《竹枝词》。零香剩粉知多少？分付诗人好护持。


题姚郎小影

香溪渔隐

烟月韩潭第一家，芳名艶说偏京华。偶然乞得徐熙草，描出瑶台富贵花。

絶妙丹青写素纨，画图真作璧人看。生香活色风流态，只恐龙眠绘亦难。

何须鄂被暗生春，解得相思便是真，最好含情相对处，画中爱宠意中人。

凭空现出六郎莲，别有华严色界天。驻得玉颜常不老，算来画史是神仙。【影为粤士潘惠南仿西法摄取者，长洲画士沙子春加之润色，颇能耐久。】

醉踏天街十丈尘，寻芳到处物题新。为披日下评花谱，【艺兰生有《评花新谱》】供养烟云有几人？


王楞仙像赞

长洲进士

水曲鸥鸟，闲静宜人。阶前素兰，幽香媚春。灵犀一点，颇有净根。妙华严峯，试问前身。


前题集《诗品》

护花尉

素处以默，妙契同尘。脱然畦封，如写阳春。可人如玉，花草精神。金樽酒满，明月前身。薄言情晤，识之愈真。缑山之鹤，庶几斯人？


以梅花画扇赠艺兰生，戏题其上，以逐句首字见意。

西爽看霞客

梅花消息逗芳春，卿霭初笼翠黛匀。楞月朦胧刚见影，仙姿潇洒总无尘。真从此地销愁好，可有多情索笑频。人在西窗清梦醒，也留香意伴吟身。


题壁【有序】

护花尉

霞芬朱郎为余爱友，乙亥夏日饮于泰丰楼，见壁上有赠霞芬四絶句，酒后技痒，戏和其韵。

春风杨柳斗腰支，绰约丰神系我思。最好笙歌明月院，嫣然一笑入帘时。

舞袖郎当弱不支，春愁无赖几沉思。四弦切切弹幽怨，想见青衫泪落时。【善演《琵琶行》】

绮罗襦罩嫩胭脂，脉脉无言倩女思。别有深情忘不得，酒阑灯炧向人时。

解媚频将玉臂支，累侬刻骨几相思？年来欲补莺花序，为写琼枝独秀时。


梨云梦

惜花老人

东风间度似流霞，三月好莺花。春愁无限，千杯緑酿，三迭红牙。　春光容易催人老，心事诉谁家？浔阳江上，青衫泪湿，顿易天涯。【调寄〔眼儿媚〕】


都门春感为周郎赋

麋月楼主

如梦春云晓。遍天涯、东风院宇，燕莺啼觉。草长红心江南路。留得王孙未老。正緑鬓、杨枝俱袅。忽堕明珠金尊侧，有车轮乍向肠中绕。休浪说，被花恼。　青袍踏徧长安道。最难忘、分花拂柳，乌衣年少。细雨残红飞难定，只有闲愁待扫。浑不似、当年怀抱。鹦鹉前头三生话，便相逢不分今生早。无一语，玉山倒。【调寄〔金缕曲〕】

落絮翩翩影。任天风、参差吹断，都无凭凖。翠翦铢衣神仙侣，玉袖徘徊自整。便珍重、千言难尽。愿得化为尘与土，且因风，吹上卿斜领。劳拂拭，一临镜。　笙歌草草人初定。剩无多、银屏画烛，泪花红凝。题徧人间芳华怨，弹到瑶琴弦冷。算宛转、留渠应肯。门外香车须早去，怕夜深风露还凄紧。嘶骑远，酒纔醒。【前调】

芳草知时节。忒怱怱、流莺啼后，珍丛消歇。多少花前惊心事，曾与断红细说。已廿载，伤春伤别。碧海青天迢递梦，照楼台无恙今宵月。斜汉畔，几圆缺？　人间宝镜红绵拂。尽留渠、团栾样子，影儿难觅。红豆江乡相思种，无处寻消问息。又付与、柔肠千结。帘外轻红阶下雨，早花花叶叶无颜色。春正好，未须折。【前调】

没个消魂处。最迷离、空庭晚照，无人来去。昨日棠梨今日柳，留得春痕几许。恁客子、光阴非故。沈水香残还对镜，问菱花可解闲言语？双鬓乱，甚心绪。　芳尘婉娈雕鞍路。不分明脂憔粉悴，凤城烟雨。十二阑干添几曲？试把回肠细数。者一片、新愁谁诉。萍絮因缘还自笑，我知君，不问君知否。聊擪笛，唱金缕。【前调】


即席赠王郎桂官

山阴道人

酩酊千杯后，氍毹一露初。灵和丰致倩谁图，却把芳名争向月轮呼。　学字偎人久，拈毫信手涂。苔笺十幅写模楜，笑道墨痕浓淡合时无。【调寄〔南歌子〕】


解嘲说

涛华潭主

