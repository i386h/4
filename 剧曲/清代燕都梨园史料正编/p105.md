<!-- { "loadSidebar": true } -->
吾壬寅年见诸伶时，姚佩秋十八、王琴侬十六、姜妙香十五、王蕙芳十二、朱幼芬十一、余叔岩十三，其时尚未有兰芳、玉芙也。

有妙云者，年十八，秀曼殊絶，后随李季高以去。瑶卿、凤卿、孟小如，并年长矣。杨韵芳犹极豪侈，喜交西人，常醉于其家，故士夫絶迹，后渐困至于今，已充零碎角矣。有陈鸿喜者，亦有盛名，及兰芳在天乐时，鸿喜已充配角，今不知所往矣。

杨小朶之父朶仙，以荡逸着，小朶承其风，有名一时。其姿容丰艳，固极动人也。其子小小朶唱须生，殊高亮，民国三年在文明园颇为众所赏，至欲与凤卿争戏码，津中以重资聘之。不久倒嗓，今渐能唱矣。

王蕙芳，嗓音极佳，放荡不用功。初为张定武所赏，后为袁大太子所赏，武人争结纳馈赠之。终日坐汽车、请客、游颐和园，日费数十金或百金，曾以七百金买一鸟，数日而鸟死，今己不能自振矣。然嗓音尚极高亮，但不入听耳。当与兰芳在天乐时，每出演必偕兰芳。常语人曰：『兰芳某剧某剧皆学我者也。』天乐上座甚盛，蕙芳以为兰芳借其庇荫，常以此夸兰芳，兰芳颔之而已。一日兰芳赴津演剧，天乐园主问蕙芳停演否，蕙芳怫然曰：『是何言也，岂少兰芳一人，天乐遂关门耶？』及演时，上座不及百人，蕙芳忿极。次日星期，蕙芳谓必满座，乃仍不及二百人。于是蕙芳乃大恨，与兰芳隙遂深矣。及兰芳离天乐，而蕙芳不能自存。当时瑶卿、凤卿为一对，蕙芳、兰芳为一对。兰、蕙盖中表也。瑶卿中落，凤卿以受累于其兄，乃改依兰芳。而蕙芳与瑶卿合，日必过从。瑶、蕙出演必双，然皆不振。

瑶卿、蕙芳、妙香、兰芳、玉芙，皆德霖弟子。名青衫无不出其门，盖梨园之河汾也。尚小云初欲拜兰芳门下，以他故中止。又欲拜陈德霖，已请客矣，及期而德霖以事不至，遂罢。程艳秋已受业于兰芳，卽德霖之再传弟子也。其嗓音清窄，极类德霖，本有『小石头』之称，待嗓音回复时，追步不难也。

贾璧云当宣统三年入京，声名之盛，夐絶一时，豪贵招邀，盖无虚日。一日，庆王之子曰『搏二爷』者，属杨小楼代挽之至邸。是夕璧云有戏，而二爷止其勿往。璧云谓：『安有千余人候我唱戏，而我以陪汝宴辍演者？勿太无理乎！』二爷怒，持之急。璧云曰：『吾售艺耳，吾得罪贵人，不过幞被出京，何至遽斫头？』乃拂衣起。二爷呼侍卫执之。小楼至，跪求乃免。樊山、石甫作《贾郎曲》，皆盛称其不畏强御。及去年复入都，色艺已渐落矣。又值兰芳极盛，来非其时也。而璧云傲骨如故，卽使不得罪贵人，亦岂能争存？况其傲愈甚耶！璧云误矣。

时慧宝书学六朝，师魏匏公。朱素云书学黄山谷，师王可庄。尝见素云斋中四屏，一为张季直书，一为郑苏堪，一为王可庄，其时皆殿体书也。秦五九学《书谱》，尤为难能。瑶卿花卉殊明丽。蕙芳、妙香皆能作花卉。璧云山水略师戴文节，并可观也。素云之妇，花卉甚工，曾画一箑贻瑶卿，余见而爱之，瑶卿乃转以赠余。戊戌间，瑶卿方盛时，曾刚甫有《忆王孙》絶句十二首，极清艳，盖为瑶卿作也。

凤卿之学汪桂芬，独《朱砂痣》为桂芬所亲授，其余皆私淑者也。当时凤卿名不甚显，端午桥赏誉之，名乃渐起。壬寅间，有小桂芬者，童伶也，唱工甚佳，有名津沪间，及倒嗓，不能回复。贯大元当童伶时亦有盛名，倒嗓回复后，已无余味矣。

刘鸿升嗓音之高亮，一时无两，然恃其喉音，不求韵味，故不足悦耳。鸿升无子，夫妻二人极俭朴，惟建大宅于护国寺街，费金四万余。闻其画壁作《聊斋》等图，亦费万余，盖奇闻也。鸿升本工黑头，常与老谭为配，后改须生。今堂会偶演《探阴山》、《御果园》，一时无与为比。鸿升戏谓：『早知花脸尚有噉饭处，吾可不必改习矣。』然苟不改，则无现在之地位。花脸，堂会得金最多不过二三十圆而已。

老旦、武旦，初不为时所重。自龚云甫采青衫调自成一家，为老旦始重。自九阵风以声色艺显，而武旦始重。老旦戏唱后三出者，独龚云甫耳。人谓云甫非老旦正宗，不及谢寳云正路，此说诚然。惟谢寳云不肯卖力，故有『谢一句』之称。然其唱老生极佳，尝屡见其唱《二进宫》之须生，固非近人所能及也。陈文启如乞丐呌街，至不堪矣。

九阵风得其岳朱四十之传授，益专精之，四十亦自谓弗如。其二十前后之明丽苗条，一时无两。今虽年长，而登台尚如二十许人。樊山《岚秋曲》推许极至。自以讼事入狱年余，艺事稍退，有时不及朱桂芳之严紧，然奋发时，尚极佳也。桂芳脸板腰直，貌亦远逊岚秋。阎、朱以外，继者尚无其人也。

小生自徐小香、王楞仙以后无全才。朱素云能唱，程继仙能做，今素云已颓败矣。称稳炼者，独继仙耳。妙香以青衫改习，时有酸气，又无武工，然为兰芳必不可少之人。甚矣，才难也。程连喜英秀，饰周瑜最工。吾最赏之，惜其颓放自甘，艺日退矣。茹富兰英俊，他日或有可望。将来能与程艳秋配戏者，必富兰也。

侯俊山技艺之精能，无以上之。当徽班极盛时，恒排斥梆子，不许阑入，故大栅栏一带无梆子也。自侯俊山驰誉一时，极为张子青相国所赏，每堂会必首招俊山。徐颂阁相国亦极誉俊山。程长庚掌三庆时，无如之何，但暗詈之而已。俊山色艺冠絶当时，吾二十年前见俊山剧时，已四十余矣！其《八大锤》一出，近年曾再演义务戏，吾皆观之，见者皆谓其纯然徐小香。今程继仙之《八大锤》已不恶矣，若较之俊山，则相去远矣。

花旦自以田桂凤为胜絶，惟年鬓已高，世人重色轻艺，故桂凤不为时流所推，独老辈恒道之耳。然其细腻灵活，逈非后辈所能及也。自璧云渐老后，都中已无良花旦，芙蓉草艶冶自喜，白牡丹亦不失为中驷，小翠花过于荡佚。芙蓉草若不失音，惟此子足以称能也。

吾生平观剧，其第一满意者为老谭与田桂凤合演《坐楼杀惜》。吾观老谭是戏凡三次矣。其第一次与杨小朶合演，一次与路三寳合演，配角虽不恶，然较之桂凤则逊多矣。当桂凤盛时，老谭恒为所窘，常有老谭演压轴，桂凤演大轴，老谭戏完，坐客无一人走者；若桂凤演在老谭之先，桂凤戏毕走者遂多，老谭乃大恚。桂凤尝以《送灰面》之顽笑戏演在老谭《空城计》之后，座客无一退席者，可见其当时之力量矣。每与老谭配戏，老谭扮完，专候桂凤洗指甲，至半钟之久，老谭无如何也。用是之故，两人意见颇深。桂凤年鬓渐衰，久不登台，两人已久不合演矣。吾曾于湖广馆见其合演《坐楼杀惜》，两人各不相让，当『坐楼』时，阎婆惜耍笑宋公明，极其顽弄，老谭不能堪也。老谭曰：『我们两人有二十年交情，须要为我留点面子。』桂凤曰：『谁人不知我们两人的交情，还留什么面子？』及至『杀惜』时，老谭气闷已久，乃抖擞精神，作种种身段，总不将婆惜杀死。桂凤困极，求饶云：『您早点把我杀了罢。』阖座为之大笑。此剧较平时多演两刻钟，吾见老谭剧无如此竭力者，可谓尽态极姸矣。

一剧配角之整齐，以光绪末年老谭在中和园之《辕门斩子》为最。老谭饰杨六郎，龚云甫饰太君，贾洪林饰八王，金秀山、郎德山饰焦、孟二将，朱素云饰杨宗保，王瑶卿饰穆桂英，王长林饰木瓜。朱、王盖兼演《鎗挑穆天王》也。此剧祇演过一次而已。民国元年广德楼义务戏之《八蜡庙》，配角之整齐，为一时之冠。老谭饰褚彪，杨小楼饰费德功，俞振庭饰黄天霸，张毓庭饰施公，贾洪林饰院公，梅兰芳饰小姐，王蕙芳饰丫头，九阵风饰张桂兰。可谓珠联璧合，极一时之盛矣。前年冯总裁堂会亦有是剧，谭、贾、张已逝，易以余叔岩、高庆奎、王凤卿，其小姐、丫头则为尚小云、程艶秋，其张桂兰则为黄润卿，一时诧为仅有。然以较广德楼之《八蜡庙》则减色矣。此天之所限，不能强求也。及梁议长宴客于江西会馆，三井洋行宴客于那园，皆照式再演此剧，谓之为豪举则可，频频演之，便不足重矣。

老何九为昆净第一，其《火判》《山门》《嫁妹》等剧，皆非他人所能及也。自昆剧不为世所重，老何九困于衣食，不能不出演，每唱前三出戏，演毕得钱数吊，贳酒还家，一醉高卧而已。观剧者恒不及见何九，卽见亦不之重也。民国二年，徐佛苏嫁妹于蓝公武，吾为特召何九演《嫁妹》一出，座客多赞赏，不知此卽每日演前三出之净角也。近者侯益隆之《嫁妹》，功架甚佳，已极难得，较之何九则火气过重，不及何九之神气倨慢也。

金秀山为黄润甫之弟子，嗓音阔大沈厚。自秀山没后，已无好黑头矣。老黄三唱工自成一派，做工极佳，秀山不能及也。刘鸿升唱黑头甚好，久不演唱，自去年堂会始有令其唱黑头戏者。其《草桥关》、《探阴山》等皆甚有韵味，胜于其唱须生也。裘桂仙于诸老并尽之时，亦算首屈一指，然多病不能常演，又不长做工，视前辈固远逊也。

吾曾见俞菊笙与余玉琴合演《儿女英雄传》，菊笙饰邓九公，玉琴饰十三妹，各极其能，非后辈所能及也。

丑角如刘赶三、罗百岁、刘七、赵大鼻，皆有名。赶三最为时所称。赵大鼻始好说新名词，今张文斌实摹仿『大鼻』者也。百岁、刘七。皆丑角之铮铮者。近惟萧长华最佳，已非堂会不出演矣。丑角要灵隽而不俗，二顺可谓不俗矣。李敬山俗而且恶，最下矣。

吾于辛丑年见『七盏灯』于汉口，时方十六七岁，明艶佚丽，殆无其匹，至今每一念及，犹恍见华灯之下有此絶代丽人也。至丙午见之沪上，尚当其最盛时，明丽虽稍减，仍极妍也。其时，小子和方有盛名，常双双出演，可称双璧。其后易名毛韵珂，已不甚为时所重。去年见毛、冯于沪上，并苍然矣，不胜今昔之感。然吾论明艶之姿，尚无逾于辛壬间之『七盏灯』者。

王琴侬笃守陈德霖家法，唱工极有法度，青衫之正宗也。弱冠时极为粤人陈君所厚。陈君贫儒，馆京宦家，日夕与琴侬相见，待之极诚笃。陈君殁于旅邸，琴侬临哭甚哀，每语及陈君，辄为欷歔。赵声伯亦与琴侬甚厚，声伯小楷为海内之冠，为琴侬书至多，至今二十年，往还尚甚密也。

