<!-- { "loadSidebar": true } -->
○梅魂歌【瘿公和余《国花行》云：『梅魂已属冯家有。』既非事实，论者多不以为然。瘿公亦自悔之。余乃戏作此篇，浮瘿公一大白也。】

千古以来之名花，惟有菊花属陶家，梅花属林家，此外诸花皆非一家所能有，岂非天下之宝当与天下共之耶！可知天下之尤物，卽是天下之公物。私尤物者灾将及，公尤物者福可必。诸侯殃在寳珠玉，匹夫罪坐怀尺璧。惟有以菊属陶梅属林，此乃古今舆论全数赞成，不仅三分之二来出席。菊花何以能属陶？以陶咏菊之诗，亦与菊品同其高。梅花何以能属林？以林咏梅之诗，亦与梅意同其深。然而古今舆论劝进表，虽上陶家林家，仍复东向三让，南向又再让。有德居之尚不敢，无德居之岂非妄。元亮君复皆不敢自私，若谓吾之咏菊诗，吾之咏梅诗，乃是代表古今天下人民心理而为之，若专属我则谨辞。譬如议院推举一总统，此议员者不过代表全国人民以示护与拥，岂能谓此总统乃我一人捧。菊魂我今且勿论，请论数千年来之梅魂。数千年来之梅魂，乃在梅郎兰芳之一身。哭庵亦复代表全国之人民，来为梅魂梅影传其真。然则廿四世纪以前之梅魂，已失林家和靖守；廿四世纪现在之梅魂，已入易家哭庵手。哭庵又何敢自负，不过梅魂一走狗。吾友瘿公乃云梅魂已属冯家有，此语颇遭人击掊。冯家冯家果何人？不过与我同为梅魂效奔走。质之冯家固不受，诘之瘿公亦引咎。梅花万古清洁魂，岂畏世间尘与垢！何伤于日月乎，能损其冰雪否？谤我则可，谤佛则不可，此语出自娄须先生吾老友。白璧之瑕梅本无，白圭之玷瘿实有。唐突恐伤西子心，慎言宜戒南容口。请罚瘿公酒数斗，更罚瘿公再作梅魂之诗一百首。瘿公昨和我诗，劝我作诗先自剖。我今以盾刺矛，亦劝瘿公作诗先自剖。【娄须先生，奭召南也。】


○本事五首（和无竟韵，与原诗本事絶不同也）

重帷真下莫愁堂，岂学沉箱杜十娘。【鉴于十娘事，年已二十余，未肯字人，其演《怒沉百宝箱》，能使观者万人皆泣。】霞亦铺开来比艶，云都遏住不能忙。生成烈性贞兼孝，负尽瓌姿色与香。【似此絶色奇香，竟以女儿身销却，真可哭也。】难解天公何命意，仅教舞榭现红妆。【哭盦此十四字抵得一篇《天问》。吟至此处，不觉击碎唾壶，可谓『真宰上诉天应泣』矣。】

（小菊芬）

明眸巧笑太销魂，惹我情天着梦痕。双颊更教涡解语，【古人但言双眉解语，双睐解语，不知此姝双涡亦复解语。】一身愿以口全吞。【哭盦量最大，非长身玉立如此姝者，未易满量也。】心情白似冰姑射，光艶红于火陆浑。放诞风流偏冷侠，坠鞭未易许王孙。

（金玉兰）

不颦笑有笑颦姸，芍药烘晴罩瑞烟。柔语已消千种意，狂香曾破几回禅。玉防词令连环解，珠怕心思九曲穿。欲上眉楼还却步，鼾声难学石斋眠。

（花元春）

羊车卫玠舞台看，费尽柔肠女儿鸾。春色大千归北胜，花魁第一出南安。楼东声价珠千斛，月下丰姿玉一盘。十二瑶台方称汝，更添二十四阑干。

（梅兰芳）

闲问龟年访野狐，近来佼好数冯都。龙宫辎重宜千乘，鹤监衣裳定五铢。海上相逢怜我老，花前醉倒赖卿扶。碧云日暮无穷思，写寄江南作画图。

（贾璧云）


○偶对樊山句

海上三云青碧素，【樊山去年唱和句，指张云青、贾璧云、朱素云也。张云青卽『一盏灯』。】胸中四影菊兰梅。【此余近日对樊山句，谓小菊芬、小菊处、金玉兰、梅兰芳也。】全凭一部《伶官传》，陶写生平乐与哀。


○和鬯威本事四首，韵、本事仍不同也

出塞昭君怨画工，我诗遣唱少玲珑。【白香山诗云：『莫遣玲珑唱我诗。』谓歌女商玲珑也。】洛妃韈小真乘雾，赵后裙轻莫倚风。临去秋波无限緑，动人春色不多红。【往营口之先一日，演《独木关》《梵王宫》两出。】医闾东望堪肠断，不独天空水亦空。【冷朝阳送红线诗：『还似洛妃乘雾去，碧天无际水空流。』真同此情景。】

（小菊处）

杜老重逢黄四娘，舞衫歌扇又登场。【谓近日访樊山事】夜深忽梦少年事，已落犹留半面妆。【集成句】琴操解寻苏学士，剑锋不畏贾平章。谁教虎齿犹簪胜，周穆忙来汉武忙。

（赛全花）

骊山马嵬赋闲情，甘愿蒙尘与召兵。一朶牡丹犹比艳，两朝菊部少齐名。黄河诗赌双鬟唱，白石词添鬲指声。昨梦低头随七贵，榴裙颜色更鲜明。【樊山赠克琴诗云：『榴裙笼罩知多少，七贵低头拜下尘。』余和云：『娶来我若为天子，值得多蒙几度尘。』此诗起句用余诗意，结句用樊诗意也。】

（王克琴）

问年尚小殿花神，婪尾天留最后春。锁骨妄传菩萨相，珠喉知是女儿身。【凡闻歌声卽可知其为童女与否。元微之谓念奴『飞上九天歌一声』，又谓其『潜伴诸郎宿』，湘绮丈所谓『应是微之不解声』也。一清歌喉宛然童女，以名盛被谤，故为辨之】娶妻愿孰偿文叔，【都中有『娶妻当得孙一清』之谚】修史寃宜辨太真。【随园诗：『唐书新旧分明在，有金钱洗録儿。』正此类矣。】底事京尘留我住，不携二妙上春申。【兼谓梅兰芳也】

（孙一清）


○小香水歌【小香水，女伶名也。义州赵氏女，字曰佩云。明慧善歌，演梆子青衣兼须生，为京师梨园第一。】

昔者黄帝张乐于洞庭之野，鱼闻之匿影而深潜，鸟闻之高飞而不下。百灵来朝，万籁皆哑。惟有大月当空，银汉泻照，见水底鳞屋龙堂之万瓦。昔者成连鼓琴于沧海之坳，空山无人石嶕峣。忽焉海水起立，鱼龙怒号，木叶尽落，星斗动摇，鸟兽悲嘷，神鬼遁逃。不闻琴声兮，但闻天风与海涛。匹妇含寃，六月飞雪。庶女仰天，雷电下击。精诚出声音，可以贯金石。此事古人独称絶，后来何人能夺席？长白辽渖医巫闾，海环山抱何郁纡。二百余载好家居，帝王卿相争扶舆。一朝王气消无余，留一巾帼胜彼十万眉与须。况考二百余载一朝之艳史，仅有男伶数四，絶无女伶一二可屈指。直至亡国时，见汝小香水。天公生此女伶第一之人才，欲令殿此中国廿四之世纪。有美一人，芳兰竟体。乘犊车，入燕市，发珠吭，启玉齿，引商刻羽，含宫嚼征，曼声似韩娥，潜气类车子。时而如抗兮，其声乃在九天上。时而如坠兮，其声乃在九渊底。既上入九天下入九渊兮，又将字字声声打入人人心坎里。日为之留，云为之止。观者万人忽然为之悲，忽然为之喜。万人语声何喧阗，一闻歌声寂无似。小寂一时复大喧，乃是喝釆之声欲震屋瓦使飞起。万人之声不能敌一人之声，万声已终兮，一人之声犹复上穿九天、下穿九渊、缭绕转换、百折千回而未已。嗟尔中和园，危险将无比，梁尘尽落恐梁倾，屋瓦皆飞愁屋圮。君不见天上三十有三天，二十八宿罗星躔。青龙在东方，弄珠为戏殊痴顽。白虎在西方，以人为食何贪残。朱鸟在南方，文釆灿烂徒美观。玄武在北方，缩首入脰行蹒跚。玉皇深居高拱于紫垣，犬声唁唁守九关。钧天宴罢俱酡颜，相与鼾睡十万年。下界亿兆民，岂无痌与瘝？其声如蝇蚊，不得达帝前。自有小香水，玉皇魂梦不得安。岂惟魂梦不得安，且聚万古女龙雌凤不平枉死之婵娟，日托香水来呜寃。玉皇决计迁都避香水，似闻昨日大开会议忙千官。中有一人能画策，叩头陈词玉阶侧。欲令香水歌不哀，当令香水笑无絶。然而黄金高如山，香水之笑十二万年不可得，玉皇宫中日愁疾。吁嗟！香水何不一笑兮？虽使三千粉黛无颜色，却使大千世界皆春色。人生三万六千场，世界一百二十国，得汝一笑永无疾病与灾厄。玉皇大乐，且复普赐下界人民寿一秩。


○悼女伶金玉兰二首

舞台祇许拜惊鸿，曲巷何曾惹系骢。生不肯行神女雨，死应化作美人虹。緑珠此日楼真坠，蓝玉前朝狱颇同。甘殉痴情随艳鬼，《红梅阁》与《紫霞宫》。【皆戏剧名也。余有句云：『情痴艳鬼愿同坟』，卽因此而作。今竟成诗讥矣。】

莫向铜街恋软尘，桃花血肉一堆新。天原不肯生尤物，世竟公然杀美人。玉碎定非真宰意，璧完犹是女儿身。金轮琐骨俱长寿，独遣秋坟唱釆春。


○瘿公以金伶他信作诗告余，而余适得友人书，言金伶固在天津演剧也。因和瘿韵，以正京师各报之误，并他信之不确

闻道津门胜蓟门，绕梁震瓦正争喧。谁传侠女寃三字，误使书生叩九阍。感事诗难删絶唱，怜才泪尚带微温。不妨破涕还成笑，重向情天着梦痕。【余前为金伶作《本事诗》，有『惹我情天着梦痕』之句。】


○和友人以金伶无恙相慰诗二首，各用元韵

甫悼亡余又告存，青蝇幸免吊虞翻。人真似月能生魄，诗亦如香可返魂。造命文章原得力，怜才涕泪已留痕。何时一见樊通德，拥髻凄然与细论。

感君佳什比阳春，慰友怜才意并真。救月礼从前圣重，护花心到晚年纯。事应奇过还魂女，情莫深于学道人。明日海棠知更艳，緑章一奏已通神。


○和陈叔伊诗人谢余赠梅伶兰芳小影

侥幸中央种一株，【白香山诗：『何不中央种一株』。】平生快事胜呜呼。【余自着有《呜呼小说》】卽今我辈谈车子，往日贤兄望达夫。【令兄木庵先生尝赠诗以高适期许】岱阁斜街犹恋芍，亭林随笔未离菰。何时得共依花坐，麈尾旁边玉唾壶。


○和陈翼牟主事见慰孙、金二女伶音耗

早师南岳奉华存，香海莲花浪不翻。青鸟尚传仙使信，白虹岂化美人魂。【孙伶亡去之日，尚有书别余。金伶被祸之说，闻系《天民报》所载，余尚未之见。】但期玉碎成谰语，更望珠还拭泪痕。多谢良朋相慰意，几时尊酒得同论。


○巧遇森玉、海平，得入菊处、满堂两女伶之室，赋谢二首

舞台对面比云霄，岂意妆台傍翠翘。绛树双声原耳熟，紫云一笑更魂销。玉骢客似逢三侠，【彷佛虬髯、李靖、红拂三人相逢光景】铜雀春犹锁二乔。【不肯轻见一人，与锁无异。】阿母福浓侬福薄，【笑谓其母云：『阿姥大好福气，但我辈无福耳』。】此生无分作文箫。

桃花潭水此情深，把臂良朋许入林。敢谓三生同片石，也知一刻抵千金。笑颦双絶卿眉语，问答都乖我口喑。【神思飞越，对阿母几失词。】妆阁得窥非幸事，祇教添赚断肠吟。


○观梅兰芳演《雁门关》剧

