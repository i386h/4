<!-- { "loadSidebar": true } -->
偷得工夫片刻闲，青灯黄卷伴红颜。思量觅个藏娇处，合在嫏嬛福地间。
杨郎啸云音艺冠时，久为有目者所赏。昨见其扮女军，于对阵时持双刀作旋转之势，便捷轻灵，益增妩媚。观者多不经意，戏占二絶，以纪其妙
有时儿女亦英雄，黛色盈盈汗粉红。一片刀光围似雪，明珠旋转玉盘中。
飞燕惊鸿旧有名，短衣结束倍轻盈。杜陵诗笔今寥落，谁赋公孙剑器行。

赠杨啸云
小南云主人
帘波微逗玉玲珑，丝竹星中见柳星。一曲清歌当长啸，白云飞破远天青。
緑杨丝绕读书亭，鹦鹉教诗语燕听。不用研朱和晓露，粉花红点墨花青。【好读书】
纔学三眠已怕醒，短长情绕短长亭。一春恨雨愁烟色，叠向眉尖分外青。【屡诵『情长情短有谁怜』之句。】
细写杨枝上画屏，风前看影亦娉婷。怜他笑眼兼啼眼，总与垂杨相照青。【郎与甸农甚厚】

已巳冬，予醉后失跌，甸农山人寄书嘲之，匆匆未有以应。后一日，见杨啸云演《水斗》剧，临罢失足仆地，啸云为甸农得意人，不可不相闻也。赋二絶句寄之，谓之解嘲也可，谓之答宾戏也可。
芳草词人
不须决意絶尊罍，一月覊人醉几回。底事彩云留不住，也教平地玉山颓。
赢得当场唤奈何，捧心毕竟美人多。最怜藕覆深藏处，不许书生着手摩。

赠杨啸云
林香居士
人间无柳不多情。况是新眉二月生。镜里笑颦都宛转，酒边怜惜太分明。【甸农喜豪饮，郎辄为劝止】性慵错铸端由我，春好缘悭转怨卿。【郎演《独占》尤工，余以末见为憾】尽有诗肠须鼓吹，拚教日日听啼莺。

观啸云演剧，即景戏赠
松北闲鸥
缠头锦帕黛含颦，绘出莘娘絶妙神。底事痴情忘是假，一时妒煞卖油人。【《独占》剧】
杀粉调脂懒整妆，蜂腰猿臂喜夸张。缘知絶代佳人意，卽具千秋侠客肠。【《孔雀裘》剧】

惜花行
留云馆主人
虚室宵分夜如水，太乙下降青娥起。不寄琵琶不抚琴，竞说风流杨小史。杨家小史旧知名，其秀在骨其神清。阿买生来能识字，都官自小最多情。瑶台装束比双鬟，领袖春风玉笋班。尽有缠头夸蜀锦，不因窥镜问铜山。棱棱傲骨不可使，玉轴牙签征所喜。乞取芸编照汗青；【曾向余借书】一卷怡情而已矣。别有幽愁暗恨生，柔肠寸结杳难明。消渴文园口乍吃，离魂倩女泪先倾。自言我本良家子，旧住蜀冈西故里。学得梨园到上都，阳翟居奇从此始。无端弓影杯蛇误，薄言往愬逢彼怒。岂有明珠箧底藏，可怜薏苡终相侮。阿谁能使月常圆，阿谁搔首问青天。天只生人情便了，情长情短有谁怜？此时座客皆惊叹，此际无人不魂断。一声孤雁下寒云，切切凄凄漏将半。人生贵作有情客，相赏知音在裙屐。爱花应有惜花人，抱此区区究何益。风尘憔悴重相看，几度伤心话亦酸。怪事向空书咄咄，点金无术夜漫漫。书咄咄，夜漫漫，安得大开鹦鹉金覊绁，尽使世上多情破涕皆为欢。

○蟾桂
姓张，字香楞，年十八，苏州人。【三和部】癸亥入都，年甫十一，貌美如玉，气静如兰。不特长安诸部莫与争姸，卽求之画图中亦罕其匹。莲花似六郎，卿果其苗裔耶？何神之肖也。始隶霓翠部，演《藏舟》一剧，唱到真切处，不觉涔涔泪下。见者无不叹絶。凡有宴会，惟以香楞一至为荣。近虽形体稍丰，美犹如昔，音艺更入精微，故八载长安，百忍堂前，时见轮蹄络绎也。其师弟万喜，姓金，字棣香，年十三，初隶庆宁，今则同隶三和。貌亦姣好，工《园会》《藏舟》等剧，可见得依琼树，便异凡材矣。

赠张香楞
芳草词人
记得童真乍到时，病魔瘦损小腰肢。而今栀子肥如雪，不怕春风日夜吹。
不听吴娘夜雨歌，隔帘香梦冷春波。何当花底雏莺语，赢得卿心枕上多。

赠张香楞
渔山主人
玉树亭亭映夕曛，歌场惯见杜司勋。倩谁新种辛夷树，似我曾裁白练裙。倜傥自能魁菊部，风流久已薄钗羣。金阊亭畔垂杨外，应有含情问紫云。

○添喜
姓范，字如兰，年十七，扬州人。【春台部】皓齿呈姸，娇生靥辅，清歌流韵，响出天然。且其逸趣风生，艶情花发，能于旧套中别翻新様。《铁弓缘》《十二红》《小寡妇上坟》最为擅名，俊眼留春，浓姿献媚，一种目挑心与、色授魂飞之态，直驾刘朗玉而上之矣。其余诸剧俱能自成一派。诸部中惟四喜胡郎【双玉】与之近似。【刘朗玉，名庆瑞，昔隶三庆部，最工《铁弓缘》等剧，《日下看花记》中作羣芳领袖。】

赠范如兰
芳草词人
歌场人解唱连环，叠韵双声妙最难。唱到水红花歇尾，无人不当女儿看。
笑成龋齿态偏佳，柔媚谁分弁与钗。徼幸书生微醉后，二分明月坠诗怀。

赠范如兰
红蕉馆主人岘仙氏
几度仙舟近碧瀛，飘然人海着狂生。但看明月愁无赖，【郎维扬人】只许幽花识有情。翠袖忍寒矜絶代，青衫制泪盼成名。霓裳每祝罗天奏，预恐春归唱《渭城》。
生怜弱骨畏经秋，便得秦和我亦愁。纔同西风亲药裹，已教南部冷歌楼。【郎卧病两阅月，春台部声价顿减。】琼枝长愿成连理，瑶草还期访十洲。几见沉檀甘礼佛，为卿灾疢试焚修。
肘后繁钦叩叩囊，那因顾曲感周郎。且凭石证三生誓，可有珠拚十斛量。车子俊人原共赏，延年女弟敢轻忘。不曾容易垆头醉，絮语能消酒百觞。
緑杨城郭忆儿家，衣线年来泪点赊。莫认穿花迷舞燕，也知反哺羡归鸦。竹篱茆舍偏心许，檀板金尊任客夸。他日江邨同志喜，替卿小字篆苕华。【郎小名添喜】

叠前韵，再赠如兰
飘烟抱月问仙瀛，小谪三山悟此生。解识清才元宿慧，能消艶福是多情。十年杜牧防春恨，一顾周郎受重名。商略泥人秋意诸，合教长主曼卿城。
相思经日便三秋，钿笛床边散客愁。百寳任争才子座，千金小掷酒家楼。调鹦此日娱春节，放鹤他年访雪洲。谁与梅花堪作主，手鉏明月几生修。
一枝绛蜡一奚囊，门外斑骓怕送郎。细数花期风不定，傥参情味海平量。韶华刚到重三候，嬉戏难教下九忘。遮莫背人贪倚醉，泥他浓笑劝停觞。
分明荡妇学卢家，白纻新歌一阕赊。圆是珠胎清是玉，碧宜螺子翠宜鸦。名花生怕将离赠，小草还将远志夸。重倩江郎题彩笔，描他团扇好容华。【陆姸香和予诗，未亲见如兰也。】

赠范如兰
小顽山人
无恙琼枝十二楼，倚阑重为惜花留。妆成龋齿真情种，窃得骊珠厌部头。茗椀春风惊絶豓，桃花人面识新愁。旗亭一様销魂处，底事双鬟唱未休。

赠范如兰
六观居士
历历星辰淡淡风，曲阑深处小楼东。夜深絮语无人觉，笑倚银缸两颊红。
同车郭外看花还，分得花光上玉颜。一种闲情君领取，尊前低唱九连环。
黄河远上谱新词，演我旗亭絶妙诗。剩粉零脂香细细，分明纔是卸装时。
青鸟频烦报好春，别来消息又经旬。云林九曲桃花水，不是渔郎莫问津。

戏柬如兰
樱桃花下侬家住，【郎寓樱桃斜街】年年爱种樱桃树。樱桃花放待郎来，马蹄莫逐东风去。
博山炉暖双烟袅，斗帐红珠度昏晓。枕边残梦不分明，隔窗日出闻啼鸟。

如兰病起，诗以志喜
小病逢秋弱不支，芳尊今日忽愆期。金陵楼外如霜月，犹记殷勤订约时。【八月十六日同在金陵楼，订余二十日饮酒其家，及期以病告。】
传来消息颇仓皇，日日看卿不厌忙。肘后金丹亲付与，无人知道是医王。【初病时，余日往视，为之处方，其家弗与服。】
一瓣心香供佛前，为卿低首祝长年。参苓原是凡间草，医得佳人便号仙。【至八月二十九日疾笃，始服余药，遂有转机。】
吹竿东郭正蹉跎，坐对芳颜唤奈何。一语感卿相慰藉，郎来不用夜中过。【余下第后，往视如兰，所以慰藉余者甚至。】
相逢又是月初三，笑语尊前酒半酣。喜极翻教清泪落，此中情绪少人谙。【如兰以十一月初三曰病起，是夕饮酒，其家语及病中情况，深感余意，不觉垂泪。】
喧阗箫鼓忆歌楼，两月欢场阻胜游。【自卿病，余两月未观剧】更拚明珠三百斛，为卿尽日作缠头。

○小彩林
姓张，字小霞，年十四，扬州人。【四喜部】一树夭桃，两泓秋水。花开四照，光同不夜之珠；价值连城，艳夺无瑕之璧。腰肢轻软，可想见赵飞燕佩环飘缈，歌临风送远时也。《送灯》《胭脂》《庙会》诸剧，娇喉婉转，顾盼留情，若近若远，传神无限。后来之秀，舍卿其谁与归？

赠张小霞
林香居士
一曲回风讶欲仙，凌云素袜步生莲。三春多少花如锦，可抵朝霞映水鲜。
莲炬移来软欲扶，【演《送灯》最工】芳心暗为粉郎输。灯光合让花光好，卿是人间不夜珠。

赠张小霞
蓉裳居士
緑纱帘底扇频遮，薄醉容颜艳绛霞。若向瑶阶含笑立，一枝新放碧桃花。
百种温柔一曲歌，登场博得好声多。阿侬欲叫还羞涩，只自低声唤奈何。

张郎小霞，情澹而绵，态浓而远。娇若红芙出水，冶如紫蔻含烟。歌扇迎风，则万花飞艶；舞衫回雪，则百鸟啼春。珊骨泠泠，珠腔缓缓。在金台诸乐部中，逈推一时之秀。余赋怀芳草，韵写名花，唐突数章，聊申雅惓云尔。
碧城花史
珠飞黛舞月昏黄，剪水堆云一篆香。絶代风流让阳羡，浓情无墨写云郎。
彩夺琼枝秀絶羣，风吹花气袅氤氲。涵烟叠翠双眉妩，占尽扬州月二分。
宜嗔宜笑尽温存，颊晕红潮带酒痕。无限春心撩客梦，东风吹荡海棠魂。
红栀灯下啭鹂喉，玉笛银筝韵欲流。安得阿姨三百万，为卿破费作缠头。
雾幔云楼别样春，琅琅响屧踏微尘。白■〈监鸟〉■〈缕鸟〉唱情无那，俊眼斜飞可意人。
缠绵情茧吐丝丝，昵我偏多藴藉时。一笑文园拚病渴，无心北地买胭脂。
谱翻部仗锦周遭，桂菊争芳月旦高。【调秋卿、菊如。】毕竟花场春有价，秾华难替郑樱桃。
卿如飞絮我飘萍，酒底追欢眼独醒。他日五湖秋满棹，一蓑携去伴樵青。

赠张小霞
九十九峯楼侍者
错疑云外有天香，秋菊春兰各有芳。【郎始字兰如，为菊如师弟】记取后庭花发候，擘笺江令费平章。
冉冉风情薄似纱，凤头鞋子七香车。灵均雅惬同心佩，合占人间第一花。

○玉美
姓章，字韵仙，年十三，苏州人。【和春部】艳可胜花，丰宜腻月，玉肌香暖，体熏山麝之脐：红晕春生，色染蔷薇之露。临风一笑，杏靥增姸，俊眼双飞，金波散彩。锦塘莲蕊，逊此轻盈；瑶圃兰英，输其妩媚。虽解绦无术，曾屈伏于樊笼；而擢秀有时，定舆台夫桃李。

赠章韵仙
小顽山人
幻岀瑶台絶妙姿，善才合是化身时。莲花已作人间种，更向慈云乞柳枝。
只合芙蓉并蒂开，【郎兄瑶仙在四喜部】寒塘鸂鶒影徘徊。扁舟载得秦淮去，与尔平分风月来。

赠章韵仙
牧如子
