<!-- { "loadSidebar": true } -->
今之戏庄宴客者，酒家为政，先期计开宴者凡几家？有客若而人？与乐部定要约。部署既定，乃告主人，署劵为验。主人折柬以告客曰：某日集某所，乐演某部。届期衣冠必庄，肴核必腆，一献之礼，宾主百拜。自朝至于日中昃，肃肃雍雍如也。戏园听歌，酒馆买醉则不然。屏车骑，易冠裳，轻裘缓带，笑傲自得。放浪形骸之外，不复有拘束矣。酒庄则公宴、小集，听从其便。是合戏庄、酒馆为一者，特无歌舞耳。乾隆间金陵楼则与今戏庄异，而合戏园、酒馆为一者。雅座小卖，熊鱼兼美，任适口体，无愧醉乡。【小屋垂帘，分曹而饮，曰雅座。肥甘蔬笋，选味而尝，曰小卖。酒庄酒馆皆然。戏庄则无之。今戏园俱有茶点，无酒馔，故曰茶楼。】金陵楼于五十一年丙午秋八月停市，今多不知其处。或以五和楼、东升楼当之，非也。广和楼盖卽其地云。

广和楼柱，今皆欹斜南向，如金陵瓦官阁然。或言楼高，受朔风震荡。理或然欤？

《都门竹枝词》云：『某日某园演某班，红黄条子贴通阛。』今日大书，榜通衢，名『报条』。曰：某月、日，某部在某园演某戏，尚仍其旧俗。盖诸部赴各园皆有定期。大约四日或三日一易地。每月周而复始，有条不紊也。【广州城则每日梨园会馆悬牌，云某日某班在某处。】

春台、三庆、四喜、和春，为『四大徽班』。其在茶园演剧，观者人出钱百九十二，曰『座儿钱。』【此散座也，官座及桌子则有价。】惟嵩祝座儿钱与四大班等。堂会必演此五部。日费百余缗，缠头之釆不与焉。【戏庄及第宅彩觞宴客，皆曰『堂会』。】下此，则为小班，为四班。茶园座儿钱各以次递减有差。堂会则非所与闻。西班诸伶，则捧觞侑酒，并所不习。近日亦有出学酬应者。然召之入酒家则可，茶园为众人属目之地，有相识者亦止遣傔仆送茶，诸伶仍不登座周旋也。【广州乐部分为二，曰『外江班』，曰『本地班』。外江班皆外来妙选，声色技艺并皆佳妙。宾筵顾曲，倾耳赏心。録酒纠觞，各司其职。舞能垂手，锦每缠头。本地班但工技击，以人为戏，所演故事类多不可究诘。言既无文，事尤不经。又每日爆竹烟火，埃尘涨天。城市比屋，回禄可虞。贤宰官视民如伤，久申厉禁。故仅许赴乡村般演。鸣金吹角，目眩耳聋。然其服饰豪侈，每登场金翠迷离，如七寳楼台，令人不可逼视。虽京师歌楼无其华靡，又其向例，生旦皆不任侑酒。其中不少可儿，然望之俨然如纪渻木鸡，令人意兴索然，有自崖而返之想。间有强致之使来前者，其师辄以不习礼节为辞，靳勿遣。故人亦不强召之。召之亦不易致也。大抵外江班近徽班，本地班近西班。其情形局面判然逈殊。本地班非无美才，但托根非地，屈抑终身。如夷光不遇范大夫，三熏三沐教之歌舞，则亦苎萝山下终老浣纱。虽有东施，并乃无颦可效。不亦惜哉。】

前门外戏园多在中城，故巡城口号有『中城珠玉锦绣』之语。中部尉所治地或且因缘为利。【『东城布帛菽粟，西城牛马柴炭，南城禽鱼花鸟，北城衣冠盗贼，中城珠玉锦绣』，此五城口号也。各举重者为言。】

宣武门外大街南行，近菜市口，有财神会馆。少东，铁门有文昌会馆。皆为宴集之所。西城命酒征歌者，多在此。皆戏园也。内城禁开设戏园。止有杂耍馆。外城小戏园，徽班所不到者，分日演西班、小班，又不足，则以杂耍补之。故外城亦多杂耍馆。【西城菓子巷内，街西旧有戏园，曰太和轩。西草厂胡同有吉阳楼。皆杂耍馆。一年中演戏无几日。或云朝阳门外另有戏园，非东岳庙西之芳草园。余不知也。】

城外小园凡五，在南城者二：崇文门外广兴，宣武门外曰庆顺。东城一，在齐化门外，曰芳草。西城一，在平则门外，曰阜成。北城一，在德胜门外，曰德胜。皆徽班所不到。惟嵩祝偶一莅之。亦但分下包而已。

旧时档子班打釆，多在正阳门外鲜鱼口内天乐园。今为小戏园矣。

《都门竹枝词》云：『谨詹帖子印千张，浙绍乡祠禄寿堂。』谓酒庄也。禄寿堂在打磨厂，今尚存浙绍乡祠。未尝日日宴会，特堂会偶然借用其地。在虎坊桥之东。《藤阴杂记》言：向不知众乐园何在，后见李自实笔帖，云在『虎坊桥众乐园口』，乃知之。今道光年，李自实笔店乃在珠寳市，而虎坊桥则固无有知众乐园之名者。《竹枝词》又云：『每味上来夸不絶，那知依旧庆云堂。』又云：『恒德堂中尚可赊。』今日酒庄、酒馆，俱无此二家矣。往日银官为李海门召客于宜庆堂，今观音寺前有承庆堂，大栅栏有衍庆堂，然皆酒庄，非戏庄也。湘舟云：小李纱帽胡同口庆云堂，犹及见之。今承庆堂卽其地。

今日三庆园，乾隆年间宴乐居也。其地昔甚广大，今当铺亦从此析出。又其旁有六合居，亦其地也。

乐部各有总寓，俗称『大下处。』春台寓百顺胡同，三庆寓韩家潭，四喜寓陕西巷，和春寓李铁拐斜街，嵩祝寓石头胡同。诸伶聚处其中者，曰『公中人。』聘歌师，食用俸者，曰『拿包银』。司事者曰『管班』。管班职掌分为三：曰掌银钱，曰掌行头【衣箱为行头】，曰掌派戏。生旦别立下处，自称曰『堂名中人』。堂名中人初入班，必纳千缗或数百缗有差，曰『班底』。班底有整股，有半股。整股者四日得登场演剧一出，半股者八日，曰『转子』。诸部周流赴戏园，大园四日、小园三日一易地，亦曰『轮转子』。堂名中人有班底者，许偿其值相授受。其堂名多承袭前人旧号。彼往此来，鹊巢鸠居。虽系以姓氏，不嫌张冠李戴。也间有自立门户，别命堂名者。曰新堂名，必其人能自树立，到处知名者矣。然自纳班底外，宴部中父老及诸钟磬笙笛师，所费不赀。不如顶堂名者，有班底及一切屋宇器用，俱坐享其成，可免劳民伤财也。间亦有裹头居大下处者【俗呼旦曰『包头』】，大抵老夫耄矣。然吾尝见三庆部演《四进士》大轴子，其般渔家蚬妹者，乃艳如芍药、光釆动人，约其年，当纔二十许人耳。雨初云『此大下处中人』，并以其名告，余忘之矣。后问安次香，言其人卽李寿林。计其年齿不相当，恐未必然。

四徽班各擅胜场。四喜曰『曲子』。先辈风流，饩羊尚存，不为淫哇，舂牍应雅。世有周郎，能无三顾？古称清歌妙舞，又曰『丝不如竹，竹不如肉。』为其渐近自然，故至今堂会终无以易之也。三庆曰『轴子』。每日撤帘以后，公中人各奏尔能。所演皆新排近事，连日接演，博人呌好，全在乎此。所谓巴人下里，举国和之。未能免俗，聊复尔尔。乐乐其所自生，亦乌可少？和春曰『把子』。每日亭午，必演《三国》《水浒》诸小说，名『中轴子』。工技击者，各出其技。痀瘘丈人承蜩弄丸，公孙大娘舞剑器浑脱，浏漓顿挫，发扬蹈厉，总干山立，亦何可一日无此？春台曰『孩子』。云里帝城如锦绣，万花谷春日迟迟，万紫千红，都非凡艳。而春台，则诸郎之夭夭，少好咸萃焉。奇花初胎，有心人固当以十万金铃护惜之。嵩祝在当日，以韵香一人照映一时。石韫玉而山辉，水含珠而川媚。日午当天塔影圆，几令人有夔一之足思。今虽少佳品，犹能与四徽班抗颜行，非第一仙人一点灵光所照，不及此。

乾隆间，魏长生在双庆部，陈渼碧在宜庆部。同时又有萃庆部，或曰今之三庆班殆合双庆、宜庆、萃庆为一者也。余按四喜在四徽班中得名最先，《都门竹枝词》云：『新排一曲《桃花扇》，到处哄传四喜班。』此嘉庆朝事也。而三庆又在四喜之先，乾隆五十五年庚戌，高宗八旬万寿，入都祝厘，时称『三庆徽』，是为徽班鼻祖。今乃省『徽』字样，称三庆班，与双庆、宜庆、萃庆部不相涉也。

陈银儿盛时，召侑酒者，非金陵楼不赴。其地在肉市，今为广和楼，卽昔查家楼也。今日肉市，酒楼最多，而味最恶劣。无谙水火之齐者。余尝谓，携美人赴肉市饮食，亦焚琴煮鹤之一事。其南则晋元楼在焉。皆西商所集。其中不设雅座，诸伶足迹所不到。园中问『今夜宴集何所？』答曰『晋元楼，』则摇首径去矣。

戏园客座，分楼上、楼下。楼上最近临戏台者，左右各以屏风隔为三四间，曰『官座』，豪客所集也。官座以下场门第二座为最贵，以其搴帘将入时便于掷心卖眼。《竹枝词》：『楼头飞上迷离眼，订下今宵晚饭来。』正如白乐天《长恨歌》所云『回头一笑百媚生』，梁武帝《晋白苎舞歌》所云『含笑一转私自怜』，汤惠休《白苎歌》所云『流目送笑不敢言』者是矣。官座而前，短几鳞次，曰『桌子』。渐远戏台，价亦递杀。惟正楼不横桌，盖旧例也。楼下周回设长案，观者比肩环坐，曰『散座』。其后亦设高座，倚墙矫足，可以俯视中庭。设案如楼下。而坐者率皆市井驵侩，仆隶舆儓，名之曰『池子』。余尝谓，此万人海，真乃众维鱼矣。从楼上凭栏，俯临下界，长儿列如方罫，大似白袍鹄立。橐笔试有司时，特不能衔枚静无哗耳。夹台基曰『钓鱼台』，亦以下场门为贵。至于上场门，呜钲喤聒，目眩耳聋，客不愿座也。

《竹枝词》云：『园中官座列西东，坐褥平铺一片红。』案：红色为一、二品官坐褥。今园中惟用蓝布坐具。庆乐园新葺，最华眩，亦止用回回锦。士大夫惟戏庄公宴，尊卑咸集；至于茶园嬉戏，说平等法，贵官例得用红坐褥者，亦当持体，不便降尊从诸侠少冶游矣。卽如长安酒家速客者，在酒庄则达官贵人，呜驺张盖来会。若酒馆小集，从无公卿效袁尹屏车骑看竹者。盖脱巾独步，买醉数钱，情之所锺，正在我辈。大僚顾惜官箴，动以恒舞酣歌、沈湎冒色为戒。『长安市上酒家眠』，不得不让『谪仙人』矣。豪客车中，皆自携坐具。官座倚阑干，前设短榻，后列高几，各施锦褥，别于客座。后设高座，以坐仆从。撤园中蓝布坐具，施之其散座，则座儿钱外加坐褥、茶壶钱百二十。又《竹枝词》云：『三寸红笺窄戏单』。案：今戏园无戏单，诸伶或书片纸置怀袖，备相识者顾问。惟堂会仍用红纸戏目。『堂会』，谓戏庄公宴及第宅家宴、会馆团拜也。堂会点戏、放赏，仍用短足炕几舁钱陈筵前。戏园亦偶有点戏者，但以一纸钱帖畀之而已。

