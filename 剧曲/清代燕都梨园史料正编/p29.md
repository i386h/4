<!-- { "loadSidebar": true } -->
小南云主人曰：漪莲未出歌台时，余与林香居士同往观剧。绣幕微开，璧人宛在，不觉目为之注，然犹仙树有花难问种也。郎卽搴帘凝视，竟日不移，浅笑微嚬，目挑眉语，一如深识我两人者。越半月，有友盛称漪连之美，往视之，卽前窥帘人也。是时漪莲芳名藉甚，豪家贵客争与之游，而于我二人输情送意，缱绻流连，屡见悉如前度。夙缘耶？慧眼耶？果何修得此耶？

赠吴漪莲
林香居士
藏珠声似彩鸾声，飞下天风到眼惊。我是吹箫旧萧史，相逢更觉可怜生。
生来爱着紫泥罗，帐底潜流眼角波。飞近海棠双蛱蝶，每从花睡得香多。【演《登楼》《揭帐》俱极妙】
容光共讶月穿棂，又认明珠映画屏。梦到蓬莱仙界近，方知错认是张星。【余与小南云初认，郎姓张。】
赢得新诗远寄将，【小南云从津寄诗至】惜花情重费评量。那知乍识春风面，恰好漪连字六郎。【卿字，系小南云所赠】

赠吴漪莲
小南云主人
喜送东风侧侧过，一层帘漾万层波。归来顿觉春衫重，兜得珠光十斛多。
隔楼花眼为谁明，情重翻怜睡思轻。楼下有人心语口，思量何事总干卿，【屡见《登楼》一剧，情事如此。】

○德林
姓张，字沁香，年十二，本京人。【大顺宁部】歌喉清婉，舞袖玲珑。《卖艺》一剧，刀杖俱精，而流星双锤，如雪舞花飞，盘旋上下，嫣红一朶，隐约于珠光腾掷之中，神乎技矣。同部有桂林者，【姓苏，扬州人，今入三庆部。】亦工是艺，而气静神恬，沁香尤胜。昔公孙大娘舞剑器浑脱，少陵极赞其精，不谓丱角儿郎，直欲后来居上。

舞花行
小顽道人
何物老妪生此儿，莲花为骨香为肌。香肌玉雪生怜处，舞袖歌衫入妙时。京华半是钟情客，碧槛朱栏围绮席。倩郎妆束比双鬟，絶胜旗亭好风格。珠喉纔试玉箫停，脱却罗裙撤绣屏。儿家自有惊人技，不独琼花唱后庭。轻舒猿臂猱身捷，短梃齐眉弄如叶。掀风搅雨卷春涛，骇人心目迷人睫。回身再整小蛮腰，余勇真能夺锦袍。天外云移雉尾扇，尊前风试雁翎刀。刀光闪烁不可视，矫如游龙疾如鸷。浏漓浑脱独冠时，絶似公孙舞剑器。须臾弃刀复运锤，双掣流星骇伏狮。初如月窟金波泻，渐看银河电影移。弹丸脱手难摹似，珠光圆转春光里。舞影风回入镜中，点点梅花落江水。尔时观者咋舌惊，注目摇首飞神情。逢场作戏等闲事，不图见此奇孩婴。添酒亟呼问踪迹，罗衫团扇风流絶。腼觍犹能说我家，黄金台畔人提挈。学书不成去学艺，艺到精时侬未知。卽今沦落风尘内，俯首人间老曲师。我闻此语重咄咄，手击唾壶口欲缺。为卿翻作《舞花行》，舞尽花时还舞雪。舞花舞雪妙香生，曲院风光分外清。明月华灯相赏夜，娇歌休问郭芳卿。

○三元
姓周，字沅香，年十三，本京人【大顺。宁部】本作武生，与德林同演《卖艺》《别窑》诸剧。余以为此郎若作女妆，艶丽当不在镜芙下。【小四喜】后于《九钟罩》全本中扮作侍婢，桃痕晕玉，莲瓣钩春，窄袖轻躯，穿花点水，令人目不给赏。绣云山人不轻许可，以莲生、菊人之色艺，犹不能动其心，独于沅香一见魂销，大加叹赏。此中虽有夙因，而三郎之妙已见一斑矣。

赠周沅香
小南云主人
花冠纔卸整花钗，【以武生作武旦】红粉光中月镜揩。引到情天开眼界，有人左右咏风怀。【谓绣云山人】
好向灵均访美人，沅江香草一堤春。始知儿女英雄态，都是《离骚》笔化身。

○甲寅
姓周，字媚春，年十七，陕西人。【双和部】眉凝蛾緑，映善睐之明眸；口比樱红，称承权之靥辅。陈思所云：『华容婀娜，令我忘餐』者，卿为近之。今易旦为生，不复见曩时绰约。然天生媚态，随处皆宜，卽此便非尘世界，三山何必访蓬瀛。我辈钟情，原不在珠围翠绕也。

赠周媚香
小顽道人
自洗胭脂懒画眉，更无人问好花枝。镜中鬓影生怜处，帘外春光欲逗时。玉笛声嘶寒入梦，金城人去雨如丝。东风好为传消息，笑语周郎知未知？

《听春新咏》西部终

●听春新咏
别集目録
蒋金官【字云谷，苏州人，和春部。】
陶双全【字柳溪，苏州人，三庆部。】
章喜林【字杏仙，安徽人，四喜部。】
王文林【字锦屏，扬州人，四喜部。】
吴莲官【字香芸，扬州人，三庆部。】
刘采林【字琴浦，安徽人，四喜部。】
顾长松【字介石，太仓人，三庆部。】
潘小潘【字□□，苏州人，春台部。】
陆真馥【字兰仙，苏州人，三和部。】
王添喜【字倚云，扬州人，和春部。】
张才林【字琴舫，苏州人，三庆部。】
郑三元【字□□，皖江人，和春部。】
陈二林【字意卿。皖江人，春台部。】
罗霞林【字眉生，皖江人，三和部。】
蒋添禄【字韵兰，扬州人，三和部。】
王桂林【字浣香，苏州人，今任金玉部掌班。】
姚翠官【字□□，四川人，双和部。】
韩四喜【字韵笠，本京人，大顺宁部。】
飞来凤【字□□，四川人，双和部，今入三和。】
何玩月【字月卿，陕西人。大顺宁部，今暂归。】

●听春新咏【别集】
留春阁小史辑録 小南云主人校订 古陶牧如子参阅

○蒋金官
字云谷，苏州人。【和春部】凝香似菊，吹气如兰。昔年惊艶，曾疑谪降于瑶池；此日征歌，犹认联班于月窟。登场演剧，含商吐角，气静神闲。正犹道子写生，神传阿堵；易牙调鼎，味越酸咸。惜也！人怀秾李，谁数孤芳，忆此名花，能无增感？

赠蒋云谷
蓬壶侍者
楼头瞥见动微嚬，重结三生未了因。寄语樊川狂杜牧，不须惆怅怨寻春。
万字阑干半隐身，丰肌弱骨自停匀。长安及第花无数，独占东风一段春。
休夸雏凤穿云曲，【谓张凤林】莫羡瑶台似玉人。【谓玉麟】柳絮飘零秋色老，何如桃李总宜春。
回头几欲唤真真，旧雨偏如识面新。从此桃源应有路，不愁芳坞暗藏春。
当场偷眼暗形相，衣袂疑分月姊香。一朶桃花生醉颊，玉姿令我忆潇湘。
鬓云眉黛入时妆，不让秦川窈窕娘。只道小姑原姓蒋。系情深浅问江湘。
记得琼筵泛羽觞，却愁分手太匆忙。羡他三径人如菊，风动帘波映碧湘。
蓝桥有分溯裴航，刚被风吹又一方。巫峡停云空感赋，迷离烟雨隔三湘。

蓬壶以『春』『湘』二韵诗赠蒋云谷，一时传抄，几于纸贵。戏占八絶，聊步后尘
筠冈居士
曾记琼筵接席亲，黄花后约笑无因。空怀金谷人如玉，独冠群芳占九春。
倘容三径往来频，直欲摩挲到锦茵。一自秦楼消息断，教人常忆杏花春。
金粟前身此后身，桃花红腻晚妆匀。一枝依约墙头见，放出人间自在春。
只教首肯已怡神，眉语须防座上宾。愿祝金铃好调护，怕逢风雨妒芳春。
我是樊川小杜狂，携来酒侣似高阳。曾听一曲云和瑟，江上峯青欲溯湘。
霓裳奏后卸轻妆，马上相夸白面郞。初日芙蓉去雕饰，赏心几度忆临湘。
繁英春月斗芬芳，引得游人欲断肠。无限相思无限意，不知何处是衡湘。
肯教容易盼登场，作事先愁遇角张。笑指匡庐真咫尺，偏如长路隔熊湘。

○陶双全
字柳溪，又字柳庄，苏州人。【三庆部】姿容秀洁。声调清圆。昔在霓翠、富华与云谷【蒋金官】齐名，所演诸剧，无不摹神绘色，尽态极姸。今虽踰季隗侍我之年，而睹此朝华，犹不让后来之秀。论者谓云谷以自然胜，柳溪以揣摩胜。轩轾微分，然已如骖之靳矣。

赠陶柳溪
芳草词人
老去莺花更可怜，后生毕竟畏前贤。飘零心事凭谁诉，证我维摩觉后禅。

观陶柳溪《乔醋》
松北闲鸥
巫云枉遣驻空门，金雀花开酒满尊。薄怒未成还一笑，者番惜绪最销魂。

○喜林
姓章，字杏仙，年二十一，安徽人。【四喜部】玉质氷肌，秀眉俊目，规模体段，不染轻佻，绰有大家风致。卽扬【啸、云】郝【秋卿】诸卿亦为推让。余见近时演《相约》《讨钗》两剧，不作媒婆身段，卽为恶婢情形，其中吞吐难言之隐，愤激莫诉之神，终未传岀，惟杏仙能做到恰好处。至演《杀惜》则状彼咆哮，使人发指；《打樱桃》则恣其调笑，令我情恰。能事让伊独擅，名下毕竟无虚。

为杏仙作
芳草词人
吾家小阮本神仙，吹堕罡风剧可怜。歌罢霓裳还自笑，妙音原不异人天。
团扇亲书《十喜诗》，【予友胡向山赋《十喜诗》赠之，词翰双絶，时杏仙年止十三】芳年记得十三时。而今不独樊川老，看此阶前玉树枝。
宾月轩前月最明，手谭不惜冷秋枰。【杏仙喜棋】围棋象戏多输了，持底偿予欲问卿。

○文林
姓王，字锦屏，扬州人。【四喜部】名满京华，艺工昆剧。声容场步，合节应弦，口齿亦颇清彻。《盗巾》一剧，人皆誉顾【长松】而忽王。余谓介石有忽起忽落之势，锦屏有逍遥容与之姿。盖法律精纯，故能人皆汲汲、我独闲闲也。知音者当不以斯言为河汉。

为王锦屏作
芳草词人
听春何必怨来迟，犹是莺声未老时。八尺■〈毛瞿〉毺平似水，何人解唱『袅晴丝』。

为王锦屏作
小顽山人
风光占得一枝春，不数开元许永新。听彻鹧鸪声断续，黄金台畔雨如尘。
廿四桥边记冶游，玉钩斜外月明秋。而今燕市钟情客，一样风流说虎头。【《盗巾》剧，卿与顾长松并妙。】

○莲官
姓吴，字香芸，又字广平，年二十，扬州人。【三庆部】面似明蟾，肤如冠玉。粲瓠犀而增媚，依凤管而谐声。《闯山》《戏凤》《背娃》诸剧，得魏婉卿之风流，具高朗亭之神韵，【朗亭名月官，三庆部，工《儍子成亲》剧】已堪睥睨羣芳矣。而《玉蓉镜》《珍珠配》于婢学夫人之态，尤能描绘入微。又性喜画兰，间作小诗，亦颇天趣。王湘云能画不能诗，安乐山樵已有『闲向吴兴窥墨法，风姿讵逊管夫人』之誉，倘遇香芸，更不知若何倾倒也。

赠吴香芸
槎溪钓者
书满奚囊酒满壶，登场羞仿旧规模。倘持彩笔留娇影，絶妙添香仕女图。
别具文人一种痴，自题团扇制新词。吟成未许狂奴见，茶熟香清独坐时。
素心人写素心花，臭味原无半点差。倘许赠携淮海去，朝朝长揖供香茶。
樽前无曲不销魂，听罢归来静掩门。一卷残书一杯酒，念君多半月黄昏。

○刘彩林
字琴浦，安徽人。【四喜部】姿容丰洁，月满琼楼，态度安闲，云舒春海。送三秋之笛，曲擅《阳阿》；围五色之屏，花名寳相。故其工剧甚多。而扮演《萧后打围》，趺坐瑶台，屏珠环翠绕，恰肖当时气象，非浅緑疎红所可仿佛也。
春史氏曰：琴浦为人颇有侠气，缠头蓄积，随有随无。而怜爱其徒滕兰苕，尤为独挚。故翼堂鹾使，极意垂青。尝倩芳草词人赋七律八首赠之，一时传为絶唱。今其诗已轶，无从抄録，惜哉！
