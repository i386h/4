<!-- { "loadSidebar": true } -->
密云含雨锁眉尖，曾见王郎出画帘。白首黄门共飘泊，天涯愁我独恹恹。【集芳部习小生者，曰王奇元，苏州人。年纔弱冠，媚如好女。每登场，声容独絶。丁亥春，介□□□给事招之同宴游。近闻王郎入三庆部。给事其春抄出都，未知何往。给事敢言事，为忌者中伤，壮年退废。其子系□□□，发直隶为知县。弱龄夭逝，甚可悲也。】

儿女英雄自可人，娇憨无力总风神。如今争作阳阿舞，龙笛鸾笙马足尘。【近日乐部登场，必有扑跌一出。而嵩祝部又必有二出，使歌台之上尘土昏然，尤为可厌。】

漫听梨园坐部歌，当筵相见总施罗。蓉初萧瑟花农老，北地胭脂黯奈何。【当时讥施兴儿、罗荣官祗堪作坐部伎，今则皆然矣。又其时旦色多北人，今自张全保外，惟四喜部王四喜字花农者，乃深州人。】

瓜时已觉减娇憨，都是盈盈十四三。开到桃花春色尽，东风二月断江南。【当时因王庆官，伤世风不古。然彼已成童。今自南方来者，年十三四而已，然成童后非殊色，门前鞍马稀矣。】

唱彻西风阿滥堆，桂郎顾影自徘徊。英皇一碧湘波泪，滴向眉边溜不来。【数年前，四喜部袁双桂名絶艳。余见之集芳部，眼波当不减六儿，善琵琶。】

桑干秋早北风凉，草木萧萧欲变黄。弹出四弦如急雨，一时关塞尽斜阳。【三庆部庆龄者，以色闻。今齿长矣，然弹琵琶唱小曲，尚齿牙松脆。都下皆称为『琵琶庆』云。】

一春恨事有沧桑，十载如何总艳阳。怪尔西州旧花貌，独看潘鬓惯秋霜。【余丙戌来都下，诸郎之美者，今渐次憔悴。如九儿安可得哉。】

人间都说魏三官，豪举于今见亦难。多少孝廉归不得，北风珠市泪花寒。【魏长生，至今天下皆称魏三官。豪侠好施，其居西珠市口。传有蜀某孝廉，以贫偶愁坐其门阑，魏询知，因留于家，且为求贵人，得县令以去。】

花事平章费绮才，个人迎寿复消灾。王刘陈魏埋香久，莫误芳兰逐臭来。【继此谱而作者不一人。】

梨花如雪雨如丝，吹上三郎一寸眉。同是情根消不尽，江南人去又多时。【韵香演《小青题曲》得名十年，当不减柯亭也。尝诵『无情何必生斯世，有好都能累此身』二语，其风怀可想矣。】

人间何处蒋金官，絶好娇痴再见难。头白侍郎江海去，风流文采罢长安。【嘉庆初，四喜部蔡三保、蒋金官并以色名一时。□□□侍郎于□□□侍郎座上，命蒋演《小青题曲》，声容独絶。□今□□□□，□今□□□□，蒋则久不知何所矣。】

法曲重闻罢景山，霓裳子弟出人间。相逢莫作琵琶怨，那为飘零始玉颜。【谱云：锡龄官，景山梨园子也。余详后。】

柳色三分月二分，春光夜思昔殷勤。卽今院落溶溶际，照尽杨花卷暮云。【余初见莲仙，亦如芝郎之未遇也。为言于□□大令，今则有压臂之金矣。】

西子湖头照水春，掌书莲幕苦逡巡。不如迩日风流令，万树桃花一度人。【嘉庆间，有旦色某郎，入资为县令。曾官吾郡。后为巡抚颜公以『流品卑污』参革遣戍。然已甚于刘桂林之冒北籍考试矣。】

十年五度醉金阊，吴语呢呢总不忘。惯向歌台感春梦，莺儿燕子话山塘。【今都下乐部登场，作吴音调谑，皆絶似，不独当时周二官也。】

霓裳合献水仙王，秋谷江湖放逐长。遗恨缠绵付弦管，百年声价有诸郎。【王翠官，苏伶『四面观音』，皆以《长生殿》得名，而赵秋谷以此罢官，洪昉思舟过苕溪，一笑投水死。才人薄命，乃可慨矣。】

小金山晓放舟迟，水似柔绵雨似丝。不向双修庵下醉，怕看眉妩似伊时。【此去年过锡山作也。锡山有尼僧曰韵香。工画兰、作楷书，居城中，双修庵。负盛名二十年。与□□□侍郎、□□□中丞、□□□侍郎、□□□制军先后交狎。杨生韵香因与同名，属便道访之，未果。今阅翠官『水密桃』语，故附録此诗。此尼去年十二月小除夕，竟为情死矣。】

玉笛凄凉更洞箫，集芳散尽保和遥。当时亦似张郎少，明月相思廿四桥。【韵香之在集芳，亦如发官之在保和部也。】

织女牵牛感旧因，碧城何处问芳尘？□侯淹滞何堪死，赢得陈郎说替人。【毕秋帆制府于楚军中卒时，戴笠，与姬人戏云：『我是牛郎，卿是织女。』事见后记。陈见前传。陈不如李何矣。】

受降西望远招魂，不见陈郎入玉门。鞍马有人从北塞，白山黑水月黄昏。【数年前四喜部有全喜者，称絶艳。满侍郎□□以千金购为小史。侍郎今以家难从戍。】

破楚门前顾曲迟，秋三夏五去年思。经师飘泊空都养，烟月江南擫笛悲。【去年五月、九月，两过苏州。客招顾曲，问集秀部，于春夏之交散矣。】

旧院湘兰剧可哀，当年达子忆低徊。生憎懊恼情云日，雪地风天有落梅。【余于王小庆，亦如山樵于八达子。】

阿师发褐太纷纭，黄帽红衫意不羣。度得诸天大弟子，万花应护法王云。【喇嘛僧，其衣皆红黄，其帽皆黄，如天竺僧之发褐者多矣。】

落拓山樵苦待时，《长生》本事一嗟咨。人间季子貂仍敝，看到歌台总泪垂。

撩眼春光妙悟生，天然《易》理出音声。年来略解诗人意，痴妇豪僧怨女情。【向年在会城，见演《醉打山亭》，乃悟诗人所谓『悲壮』。近见韵香演《小青题曲》《游园惊梦》，乃悟诗人所谓『缠绵』。山樵解《易》，固非戏语。】

桃花那得不关心，眼底逢人语太深。生死天涯余涕泪，落红吹满旧啼襟。【□□□刺史，少年荡绮，老而不衰。尝欲为碧湘作挽词，苦思不就。余所亲见。近一二年乃见人作道学语。□□□□□□□狎蕙香、小郄，于小郄之归尤恋恋。见人亦辄作道学语。】

百蝶风裙正小开，双莲金地故低徊。凌波满目生尘路，洛水神妃锦水来。【京伶装小脚，巧絶天下。谱云始于魏三。至今日尤盛也。】

麒麟絶迹桂花稀，旧样葫芦画总非。魂断阿谁刚一瞥，雪肤红透半心衣。【近日三庆部陈双喜，年未及冠，演《关王庙》一出如此。】

下场一笑总寃头，飞眼迷离更倚楼。漫道西人浑不解，春风作意送歌喉。【今问安诸习如故，惟不送果点。山西梆子部不问安，惟于声容送媚。】

立部依稀见几人，歌残红豆有余春。三年一字论花价，苦付山樵作后尘。【都下诸伶，韵香固不愧昆旦，然纫香、蓉初、梅卿亦皆习昆曲，声容甚佳。余亦尝为一字评曰：韵香『韵』，纫香『媚』，小郄『丽』，蓉初『爽』，梅卿『婉』，桐仙『秀』，问梅『宕』，青芗『嫩』，竹香『荡』，蕙香『放』，法庆『骚』。】

拈花一笑且登场，天水风怀信老狂。已自蹉跎成倦客，不应飘泊任诸郎。

谁将活色写灵雏，明月梅花照影无。水绘园荒空岁晚，陈郎风雪独江湖。【友人欲貌小郄真，竟不就。今不可得矣。】

嫩白娇红尽解愁，劳歌醉哭谱清讴。一弦一柱华年瑟，指下无端已变秋。


○疎影【用姜白石韵，为韵香题画梅】

婵娟似玉。记那年旧梦，林下曾宿。唤醒罗浮，双翠啼痕，斑斑欲化湘竹。仙云不堕春仍晚，甚处问、枝南枝北？恰夜来、墨影横斜，又是月明人独。堪叹朱颜宛转，抱清怨，瘦损眉妩孤緑。可得东风，吹汝如花，只在空山茅屋。关河日夕愁烟暗，且莫听、笛中凄曲。便算他冷艳幽芳，也半落生绡幅。


○扬州慢【小郄归后作】

华馆歌残，直沽春去，一家远上孤舟。看青天白浪，北雁点南秋。又回首，龙眠浅黛，似人无恙，残照当楼。想千年花月，都如江水东流。六郎落拓，算关山、三载覊游。记拥雪酣风，红衫紫笛，同汝清愁。蜡泪酒痕如旧，知难再、倚醉扶留。但芳龄工怨，朝朝须惜眉头。


○凤凰台上忆吹箫【□□再题莲仙画像，癸未遇洲边江姬莲莲，与莲仙貌略相似】

雪色风神，月情云态，自六年隔霞关。尚记得红衣碧榭，翠敛低鬟。怜汝芳名小字，都一样流落人间。谁堪见，泪再溅花，眉再愁山？偏令画图写出，秋波更盈盈，顾我清孱。正今日、江南水远，地北天寒。两处悲欢聚散，惊欲换、潘鬓霜斑。凭何逊，详细且话朱颜。


●《金台残泪记》卷三

华胥大夫着


○杂记

宰辅曰『相公』，援公孤之义；秀才曰『相公』，援宰辅之义，其来久矣。北方巿人通曰『爷』，讯其子弟或曰『相公』；南方巿人通曰『相公』；吴下自呼其子弟亦曰『相公』。京师梨园旦色曰『相公』，不知何时始，意亦子弟之义邪？

羣趋其艳者，曰『红相公』；反是，曰『黑相公』。缘京师居势要者曰『红人』，尤者曰『红人头儿』；反是，曰『黑人』故耳。近日势要转曰『阔人』，反是，曰『糜』【腐义。煤声】，而『相公』或曰『先生』矣。

南方梨园，旦色半曰某『官』。考《燕兰小谱》所记，京师昔亦然矣。当时又有曰『某儿』者，今皆去朴而文，风尚可叹！

《燕兰小谱》所记诸伶，太半西北。有齿垂三十、推为名色者，余者弱冠上下，童子少矣。今皆苏、扬、安庆产，八九岁。其师资其父母，券其岁月，挟至京师，教以清歌，饰以艳服，奔尘侑酒，如营市利焉。劵岁未满，豪客为折券柝庐，则曰『出师』。昂其数至二三千金不等，盖尽在成童之年矣。此后弱冠无过问者。自乙巳至今，为日几何，人心风俗转变若此！青芗言其离家亦九岁，其父引至阊门茶园，其师先在，出十数缗，署劵卽行，不以别母，心尝惘惘然。

西北早寒，凉秋九月，草上霜【裘名】翩然来矣。此后骨种、羊灰、鼠脊、猧腿、猞猁狲，因时递进。若乃风天倚笛，雪地传花，水獭、海龙，如云低亚。太史紫貂、宰相元狐，不足言焉。惟长夏水亭，芙蓉红飐，朱阑五六，照映玉颜，则尽以白袷侍青樽也。今春特禁服色，旬月间汰侈少减。

王桂官居粉坊街，又居果子巷。陈银官尝居东草厂。魏婉卿尝居西珠市。今则尽在樱桃斜街、胭脂胡同、玉皇庙、韩家潭、石头胡同、猪毛胡同、李铁拐斜街、李纱帽胡同、皈子庙、陜西巷、北顺胡同、广福斜街。每当华月照天，银筝拥夜，家有愁春，巷无闲火，门外青骢呜咽，正城头画角将阑矣。尝有倦客，侵晨经过此地，但闻莺千燕万，学语东风，不觉泪随清歌并落。嗟乎！是亦销魂之桥，迷香之洞邪？

右安门俗曰『南西门』，陶然亭在门内一里许。康熙间江某所建『尺五庄』，在门外一里许。乾隆间旗员所建。秋前春后，庄角亭头，水碧衣香，花酣马醉，殆无虚日。庄外宴游之地，卽『小有余芳』，水榭竹篱，颇似江南邨落。每于东风三月，游丝送燕，碧荷一雨，返照传蝉，使人渺然有天涯之感。谁家团扇，几日冰盘？回头若梦，岂必在长板桥边丁字帘下邪？
