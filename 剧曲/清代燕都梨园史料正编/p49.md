<!-- { "loadSidebar": true } -->
鸿喜，字雨香。其师檀天禄，春台部掌班也。天禄少负盛名，缘事论城旦，归京师复理旧业。得鸿喜，宛转如意，姿首清洒，而意趣秾郁如茉莉花。每当夏夜，湘帘不卷，碧纱四垂，柳稍晴碧，捧出圆月。美人浴罢，携小蒲葵扇子，着西洋夏布衫，花影满身，纳凉已足，就曲栏花下，设麋鹿竹小榻，八尺红藤簟。开奁对镜，重理晩妆。以豆青瓷合装茉莉蕊，攒结大胡蝶二支，次第安戴鬓旁。补插鱼子兰一丛，乌云堆雪，微掺金粟。顷之媚香四溢，真乃竟体兰芳矣。坐对雨香，有此风味。天禄同族者，曰顺林，居国安堂。有弟子小翠，字碧生；小凤，字次香。皆不及鸿喜。又保定有金福、银福，卽顺林之徒小兰、小桂也。【鸿喜在春台部，寓朱家胡同国香堂。小翠、小凤、小兰、小桂俱在三庆部，寓百顺胡同国安堂。小兰、小桂后出居保定，易名金福、银福，在三台部，寓唐家胡同。】


小五福，曹石麟弟子也。演《瞎子捉奸》，弹琵琶丁丁然。旖旎融冶，『梨花一枝春带雨』，态殊似之。石麟本亦裹头人，今改唱小生，兼工技击，声容俱胜于畴昔。每日大轴子【《竹枝词》『注：轴』音『纣』】，石麟必与胖双秀两两登场。此三庆部持门生旦也。胖双秀不习昆腔，而发声遒亮，直可遏云。《祭塔》一出，尤擅胜场。每当酒緑灯红时听之，觉韩娥雍门之歌，今犹在耳。开元末，许和子入宫，名永新，能变新声。高秋朗月，台殿清虚，喉转一声，响传九陌。此之谓矣。双秀与郁大庆居文盛堂，所教多佳弟子。而双秀、寿林俱尚分包银。人生遭际，菀萃不齐，大抵如斯矣。【余昔所见《四进士》剧，般渔蚬妹者，次香悬揣是寿林，恐未必然。】双秀昔与方竹春同演《十全福》，为妙玉。云极佳，惜吾未及见。【或云演《十全福》扮妙玉者乃胖双喜，非双秀也。】竹春卽胡秀兰，香吏之师，今春晖堂主者也。【三庆部，寓石头胡同春福堂。】


汤鸿玉，徐桂林弟子也。桂林字听香，皖人。得名在蕊仙、冠卿之前。既脱籍，向吴中娶妇。主安次香兄铁笛生家。妇翁黄姓，故吾嘉应人寄居姑苏者也。既成礼，挈妇复来京师，不复与妇家通。余曾为一作寄书，邮问前讯，辄遇殷洪乔浮沈之。凡三四函无一得达云。听香居韩家潭，以其昔年所居『天馥堂』畀其徒为门榜，而自署所居室曰『云仍书屋』，意将以自别于乐籍中人。然人固当知『天馥堂』，无有知『云仍书屋』者。虽翘然自异，思比幽兰，不欲与众草凡卉伍，固未易得矣。鸿玉色艺亦止中人，在后来诸郎中无大出色。特以其系出名门，故多刮目相待。乃颜佩秋直欲以《红楼梦》梨香院女乐中龄官儗之。屈到嗜芰，或亦别好所锺欤？六朝人论州郡大中正之敝，『上品无寒门，下品无世族』，但以门地征辟，能有几人？张目不答江东米价，如王椽之不痴者。然则庞士元『拔十得五』之说，殆亦未可尽信矣。【三庆部，寓韩家潭，鸿玉居天馥堂，桂林居云仍书屋。】


素玉，刘姓，字韫仙。福云堂玉凤弟子也。初作《看花记》时，附之《兰香传》中，既撰《玉笋志》，以其年辈皆与后记中人相等，乃别为立传，移入此卷，使各从其类焉。《易系辞》传曰：『方以类聚，物以羣分』。许洨长《〈说文解字〉后叙》自明其例曰：『分别部居，不相杂厕』。其是之谓矣。器局秀整虽少爽致，而时露劲气，不甚似吴儿柔媚体段，而又无扶风豪士雄迈气概。昔目之曰丁香花，花不胜叶，而细香琐碎，亦饶别趣。粤人目山丹花为『土牡丹』，虽非玫瑰花红香多刺之比，要亦自是艶品特辉光未能发越耳。寘之南部烟花中，当是栀子花，品未必清，而味则殊秾。日新堂中藕仙，以拟此儿刚柔、轻重、迟速异齐，要其风趣，正复相似。若以《汉书 人物表》例之，其品第正不失为中上。又性好佻达，变动不居，击剑弄丸，皆其所习。平居汹汹拳拳，如将不及。余每戏呼为『无事忙』。偶然把笔学画兰蕙，风枝雨叶，纵横离披，亦殊有剑拔弩张之态。小霞邀画《九畹滋兰图》，韫仙与焉。太史公有言：『士固有附骥尾而致青云者』，其是之谓欤？其同师者，曰素兰，字琴仙。在瑞卿门下未是秀出之品，然三桓七穆，论者未尝或遗之。传曰：『松柏之下，其草不植。』诗又曰：『茑与女萝，施于松柏。』子游所谓：『夫子有为言之，非一端所可尽也。』若素兰者，虽非紫藤花浓香荫亩之俦，以视金雀、兔丝，托根得地，一朶嫣然，当夫春光明媚，邛有旨虉，亦具香色。借其点缀，亦未始不足当胜日寻芳者停鞭一眄。【三庆部，寓陕西巷福云堂。】


文兰，字畹香。小元寳弟子也。三庆不少佳小生，文兰在后辈中亦可观者。寳善堂与敬义堂同掌三庆班事，其门下皆多佳伶。而小元寳在当日尤自擅盛名。至今其徒皆如王谢家子弟，未必尽佳，而举止落落大方，要自与白屋崛起者不同。文兰能弹琵琶。风神爽朗，谈吐清胜。眉目间亦时露英气，有似鸾仙，特微逊其修整耳。丁酉初秋六夕，同人修秋楔于尺五庄，归，夜集其家，觥筹交错，皆已半酣。余笑请文兰拨四弦为我解酲，则笑而应曰：『诺。君如能更浮大白者，当奏将军令为寿。』卽起涤冰碗，满注陈酝，强予三釂。碗各受三升许，如刘景升三雅。同人鼓掌和之，促絶沥，哄然相视而笑，予玉山颓矣。比进檀槽，予不复能顾曲。遽起命驾疾驱归，吐车茵狼藉。明日，日加午犹卧不能起。酒徒闻之，莫不大笑。其同师者，曰清香，字兰生。幽秀温婉，恂恂如处子，无市井嚣陵习。暇复捉笔学作字，波磔殊有媚态。亦有志之士也。又有莲桂，字莲卿。于三人中齿最少，倜傥自喜，不拘拘规翔矩步，而风致翩翩，自觉动人。或为写《莲桂图》，书《圣教序》『桂生高岭，云路方得泫其华；莲出渌波，飞鹿不能污其叶』四语赠之。韩四季卿极所赏心，屡乞为立传，余诺之。久未能属稿，乃附记于此。《长安看花记》以小天喜为殿，《辛壬癸甲録》以琵琶庆为殿，皆援《燕兰小谱》以魏长生为殿之例，此志独以寳善堂为殿者，盖小元寳师徒色艺并有可观，不愧沆瀣一气之誉。求之今日玉笋班中，虽未能遽如敬义堂称大家，光裕堂称世家，然望之蔚然而深秀，固知玉辉珠媚，此中有人。三卿为主，可谓众矣。【文兰、清香、莲桂，俱三庆部，寓韩家潭敬义堂。】

《丁年玉笋志》终


《清代燕都梨园史料正编 梦华琐簿》

（清）蕊珠旧史（杨懋建） 撰



●目录
梦华琐簿


●梦华琐簿

蕊珠旧史

史部有记载类，《三辅黄图》《西京杂记》之属是也。子部有小说家，《拾遗记》《世说新语》之属是也。体例各殊。唐宋以来，遥遥千载，代有作者。乾隆朝，命儒臣因朱检讨锡鬯所撰，广之为《日下旧闻考》，煌煌作述，征文考献，鸿裁巨典，非詹詹小言所敢儗矣。余制《长安看花记》，复为前后集。既成，厘为三卷。为诸伶各立小传。以佛法『过去、现在、未来』命之。黄金台下，按图索骥；三生石上，似曾相识。一展卷间，如见其三世人矣。顾其旧闻轶事，旁见侧出，耳目所及，书缺有间焉。卢龙尉陈五湘舟，与予过从既习，每于午窗茶话，各举歌楼杂事，藉资谈柄。湘舟长予十余岁，居京师卅余年，所述多嘉庆年事。余所不及见也。始余交成都安十二次香，其人风流倜傥，又多才艺。诸伶执贽学书画者盈其门。余从永平入都，访次香孔雀斜街四川会馆。日夕谈春明门内故事，如与湘舟纵谈时。而次香见闻尤广，且多身亲得其实。鄙性健忘，辄随事命笔録之。积日既入，襃然盈册。曩者顾曲，置簿大书曰：『及时行乐，排日选欢。』辛壬癸甲以来，八年于外矣。回念走马看花，都如梦里。宋人有《东京梦华録》，记汴梁全盛时事。国朝孙北海少宰亦有《春明梦余録》。余私淑诸人，愿窃比焉。因命之曰《梦华琐簿》。簿中以陈、安二君所述为主，而宾筵客坐，发难解嘲，故纸丛残，委巷琐屑，凡有关梨园掌故者，刍荛葑菲，杂沓釆入。诸君子崇论闳议，莫不备书；而鄙人謏闻隟见，亦得疏记。随所得纂之，不复排比类次。凡得若干条件，系于左。荷戈南来，行道逶迟，复多笔削。所见异词，所闻异词，所传闻又异词。有修伶官传者，以是为长编而底簿焉可矣。『少年听雨歌楼上，中年听雨客船中』，前尘影事，殊难为情。他日者，或叱覆酱瓿焉；或拉杂摧烧焉；或一日三摩挲，珍重爱惜，以之为记事珠，以之为衣贫珠，以之为珍珠船焉，听之而已，非鄙人所及知也矣。

道光壬寅春三月三日，仰屋生记于辰溪戍所之赁庑。


嘉庆朝，湖州戴光禄【璐】久官京师，撰《藤阴杂记》，大半取材《日下旧闻考》。于都城古迹考证特详，云乾隆间查家楼、月明楼皆国初旧迹也。余道光壬辰北来，卸装卽居永光寺西街八寳店，年伯朱漕帅菽堂先生家。所见惟查楼尚存，则今前门外肉市广和楼也。对门有小巷通大街，尚榜曰『查楼口』，或讹呼『茶楼』矣。【戏园招牌皆曰『茶楼』。】余初访月明楼，无知者。戊戌夏，云梦道中老仆杨升言月明楼卽在永光寺西街。其地近枣林。世俗相传，有康熙私访月明楼之语，编为歌謡，演为杂剧，刻为画图。虽妇人孺子皆能言其事，顾鲜有知其地者。

有戏庄，有戏园，有酒庄，有酒馆。戏庄曰某『堂』，曰某『会馆』，为衣冠揖逊，上寿娱宾之所。清歌妙舞，丝竹迭奏。戏园前曰某『园』，曰某『楼』，曰某『轩』。然茶话人海，杂沓诸伶，登场各奏尔能。钲鼓喧阗，呌好之声往往如万鸦竞躁矣。寻常折柬召客者，必赴酒庄。庄多以『堂』名。陈馈八簋，羜肥酒藇，夏屋渠渠，静无哗者。同人招邀，率尔命酌者，多在酒馆。馆多以『居』名，亦以『楼』名，以『馆』名。皆壶觞清话，珍错毕陈，无歌舞也。间或赴酒庄小集亦然。

戏庄演剧，必徽班。戏园之大者如广德楼、广和楼、三庆园、庆乐园，亦必以徽班为主。下此，则徽班、小班、西班相杂适均矣。

