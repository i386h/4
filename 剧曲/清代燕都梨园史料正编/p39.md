<!-- { "loadSidebar": true } -->
余读冯子犹所作《爱生传》，不禁痛哭流涕，长太息也。子犹之言曰：『天之纵生以慧者，适以祸生。而啬生以寿者，安知非所以怜生而脱之？』鸣呼，千古伤心人，当万万无可奈何之时，往往故作达观，强为排遣，大都有此奇想矣。余自壬辰入春明门，日居月诸，岁不我与。郁郁无聊，颓然自放。所识第一仙人曰韵香。韵香者，林姓，吴人。来京师隶嵩祝部。于时京城歌楼擅名者，分为四部：曰『春台』、曰『三庆』、曰『四喜』、曰『和春』，各擅胜场，以争雄长。嵩祝部既寥落不能自存，部中人稍稍散去。其教师父老，乃复招集后生子弟别为一队，曰『小嵩祝部』，其中皆雏莺乳燕，呢喃学语。当筵顾曲，聊资笑噱。但堪抚掌，不值缠头也。韵香新从姑苏来，居传经堂，名曰鸿寳。传经堂故多佳子弟，道光初年二『双』、三『法』皆出其门。自乾隆间，蜀伶魏长生在双庆部，其徒陈渼碧在宜庆部，相继作秦声以媚人，京腔以次销歇。寻又有侍御于酒座批小生颊，遽登白简，落职去。由是朋酒之宴，相戒无敢复听王府大班者。今日惟和春尚是王府班，然吹律不竞久矣。四喜为嘉庆间名部，乃道光以来，部中人又多转入春台、三庆部。《都门竹枝词》所云『新排一曲《桃花扇》，到处哄传四喜班』者，今亦歌板酒旗，零落尽矣。一时征歌者必推春台、三庆，翕然无异词。辛卯，仪慎亲王生辰，征嵩祝部入府承值。鸿寳与上寿，捧红纸目録乞赏戏。吾乡林大令星舫时为王子师，一见诧曰：『此子不似若辈中人。王夫人有林下风，庶几近之矣。』鸿寳学歌舞才两月，卽出临红氍毹上，按节度刌，铢黍不爽。而其秾纤得中，修短合度，进止动静，妙出天然。楼上下万目、万口、万手，啧啧称叹『是好郎子！』嵩祝部一时声誉顿起。座上客常满。有隔日预约，不得入坐者。从此征歌舞者，首数嵩祝，不复顾春台、三庆矣。今距韵香之没，踰三年。春台、三庆，名辈林立，且多后来之秀。望之如芝兰玉树，森列庭阶。而嵩祝座中人，不少减于畴昔者，韵香为之也。韵香既数奇，失身舞裙歌扇间，居恒郁郁不自得。虽在香天翠海中，往往如嵇中散土木形骸，不假修饰。而何郎汤饼弥见，自然知安仁羊车，良非虚语也。既工愁，复善病。日日来召者，纸片如山积。困于酒食，至夜漏将尽，犹不得已。每揽镜自语曰：『叔寳璧人，则吾岂敢。然看杀卫玠，是大可卢。』岁甲午，三年期满，将脱籍去。其师黠入也，密遣人自吴召其父来，閟之别室。父子不相见，啖以八百金，再留三年。既成劵，韵香始知之。慨然曰：『钱树子固在，顾不能少忍须臾耶？』乃广张华筵，集诸贵游子弟，筹出笼计。得三千金，尽举畀其师，乃得脱籍去。于是定居臧家桥玉皇庙侧，署所居室曰『梅鹤堂』。其父故庖人也，时自入厨下调度，以故韵香家殽馔清旨冠诸郎。于时文酒之会、茶瓜清话，必在梅鹤堂。韵香周旋其间。或称水煮茶，或按拍倚竹。言笑宴宴，诚升平之乐国，欲界之仙都矣。而愁根久种，病境已深，居三月而疾作矣。疾不半载，竟死。死之日，扶病起，誓佛曰：『泪痕洗面，此生已了。愿生生世世，勿再作有情之物矣。』呜呼哀哉！先是香山郑舍人云巢【廷检】，以韵香幽忧之疾不得瘳，谋所以乐之者。因授之以阿芙蓉膏，曰：『此泰西隽品，嵇含《南方草木状》，刘恂《岭表録异记》所未及详者也。』夏之日，冬之夜，欢愉嫌短，寂寞怨长。当此之时，于画阑青琐、重房曲室中，设七寳九华帐，四角悬百结流苏，四垂花朶，中央爇长明九微灯，角枕烂然。茶前酒后。轻拢慢捻，珍珠一滴，甜香四喷，吐纳烟霞，呼吸沆瀣。风生腋，露在掌，无此味也。毕吏部自言『持螯把酒，便足了此一生。』惜尔时未解此味，可更名『软饱』曰『软醉』。余粤人也，饷子粤产。倘愿长醉不愿醒，以此物了此一生，胜作酒人多矣。大火西流，凉风始至。纸窗竹屋，静对一灯。室中常作风过伽楠、露沃蔷薇，热磨琥珀，酒倾犀斝之味。韵香于此欣然，意良得。其冬，有人自粤中携精品百两来。云巢以二百四十金售之。以是日日在氤氲世界中。维摩病榻，热恼顿消。亦谓便足了此一生矣。无何，云巢以病死，三日，韵香亦死。时道光十四年十二月也。年才十八。呜呼哀哉。昔刘孝绰第三妹令娴诔徐悱曰：『雹碎春红，霜凋夏緑；如听春鹃，如闻秋猿』矣。近日徽班习气，好买十岁小儿，教之歌舞。黄口乳臭，强使登场，伊吾如背书，应弦赴节，尚不能解，何论传神写照矣。韵香以成童之年，始来京师。从师学无几时，卽以其色艺倾倒都人士。从此宾筵客座，招邀无虚日。油壁锦障，六街九陌，车如流水，马如游龙，招摇过市，日日如坐云雾中。夜分来归，则已绛蜡高照，红梁宿酝，茗谈瓜战，延伫已久。絶缨错舄，纸醉金迷，卜昼卜夜，欢乐未央。他人所叹羡、企望不能得者，韵香当之。乃出亦愁、入亦愁，以故不得更竟其业。仅以《卖荷》《偷诗》《吞丹》三出擅名。每当广厦细旃，长笛一声，四座寂然，无敢哗者。目有视，视韵香；耳有听，听韵香；手有指，指韵香。一似祇应天上、难得人间，觉此身在绛霄碧落间。所谓玉殿吹笙第一仙，十四楼中第一声。昔人论文，谓单词只字，自足以传信。知贵精不贵多矣。其人肉与骨称，态与体称，神湛湛如秋水，气温温若春兰。使宋玉、陈思见之，当恨不为作赋。吾师吴学博石华先生尝言：癸未归舟过无锡，访清微道人【比邱尼，王姓，名岳莲，『韵香』其字也】于福慧双修庵，命其女弟子定保出见。年才十三，能诵唐人诗数百首。修眉入鬓，清华如玉，生平所见，女子当以阿定为第一，真天人也。余尝谓天地生人匪易，生美人更难。美妇人不多，美男子尤少。美妇人吾未见，所见美男子惟韵香耳。陈其年《妇人集》述冒巢民语曰：『妇人以姿致为主，色次之。生平所见，惟圆圆可称絶色。』余壬辰春曾于朱大司农菽堂先生斋中，见圆圆小像，丰融艳冶，不愧丽人。恨不得与韵香并世，使尹、邢觌面。今计阿定年犹未三十。他日放棹惠山，庶几见之。吾师生平不轻许可，其言非苟。然陆象山门人杨简《鸳鸯楼记》曰：『自逊抗机云之死，天地灵秀之气，不锺于男子而锺于妇人。』善谑而虐。吾当使见韵香，为侮其师者一雪斯言。韵香之为人，渊然静穆，不苟言笑。而来前者，莫不各得其意以去。太原公子裼裘而来，大家风度故应尔尔。使为闺中秀，足当幽娴贞静之目。藐姑射之山有神人焉，绰约若处子，肌肤若冰雪，此之谓矣。每恨《红楼梦》曲子既唱遍旗亭，而般演寳玉者，率皆庸恶陋劣。金圣叹所谓『忤奴』，每见之辄令人三日不快。若韵香者，使为怡红公子，舂容大雅，动合自然，庶乎仿佛遇之矣。韵香曩日为人弟子，意思翛然。非必沾沾然以口不言钱自诩。而胸次潇洒，自如青天片月，无纤云渣滓太清。故无私蓄，不名一钱，羞涩如阮囊。既得脱籍，居室草创，未几遂病，不能出门户。惟二三知己，日来为之检点茶铛，料量药裹。犹力疾强起，谈谐甚乐。咳唾落九天，随风生珠玉。无烟火气，无尘土味。娓娓然、惓惓然，听者亦申旦忘疲。至于金夫、铜仙，大腹贾、长鬣奴，素少相识。偶尔对坐，亦格格凿枘不相入。以故无有过而问焉者。及其卒也，敛手足，形几不能备含襚。诸文人闻讣麇至，束刍沐椁，凡附身附棺，皆翰墨之香也。龙子犹言：昔宋词人柳七郎中，不得志于时，落魄以死。赖诸名伎醵钱而葬。今爱生不葬于伎家，而葬于吾党，所以报也。则吾乌知今之所谓爱生者，非卽宋之名伎中人乎？信斯言也。以只鸡絮酒酹韵香，韵香必含笑于九京曰：『虽死之日，犹生之年。』【嵩祝部，寓玉皇庙。传经堂刘移居梅鹤堂。】

高双林有女，许字韵香，将筓矣，忽欲夺以畀春山。杭州顾二西渔，鋭身争之，乃得复归林氏。韵香未娶而没，其兄改聘之矣。兄收弟妻，五溪习以为常。且若辈亦不足深责也。高氏女未成为妇，抑犹可恕。顾二在京师居樱桃斜街，其斋中张韵香小影，行看子于壁，亦稍稍征人题咏。惜貌不甚似。然帝城双阙，春树万家，除此一幅外，他无粉本。心乎爱矣，过而存之，亦乌容已矣。【壬寅立夏后一日，掌生记。】

韵香间亦画兰。工力不深，而落笔潇洒。月舫藏一纸，甚佳。辛壬间作也。

江西刘奕山，武定太守公子也。尝为韵香作《少年行》，仿效元白长庆体新乐府，洋洋数百言。将来当访得其稿，钞入此録中。

杨法龄，字熏卿。当日所称『三法司』之一也。早脱乐籍，买屋石头胡同，杜门郄埽，不蓄弟子。曰：『吾备尝种种苦趣，受无量恐怖、烦恼，幸得解脱，登清凉界。彼呱呱小儿女何辜，柰何复忍遽令着炉火上耶？』壬辰春，予从友人访之。言论风采，如太阿出匣，色正芒寒，令人不可逼视。觉扶风豪士在人目前，一洗金粉香泽习气。既而南枝兴思，一舸翩然竟归。人亦谓其此行作五湖长，不复出来矣。未几，复来京师。则所挟数千金，已尽散诸宗族亲戚闾 之贫者。慨然曰：『吾十余岁，家贫无所得食。父母卖我，孑身入京师。幸而载数千金以归，念吾宗族亲戚闾 之贫者，犹吾昔日也。不周之，吾昔日之事保不复见于今日。今日孑身入京师，固十年前故我。吾舌尚存，何害？』呜乎！由前之说佛也，由后之说侠也，若法龄者，今之古人哉。梅禹金作《青泥莲花记》记北里人，取周茂叔《爱莲说》『出淤泥而不染』意也。亭亭净植，中通外直，不蔓不支。所谓『太华峯头玉井莲，花开十丈藕如船』，惟斯人足以当之。吾尝谓含生之俦，是有六等：人也、鬼也、神也、仙也、佛也、侠也。六者性情举止，种种各异。《石头记》中人品格：寳钗，人也；黛玉，鬼也；探春，神也；湘云，仙也；尤三姐，侠也。惟佛至今思之无可拟者，顺德胡赤石谓邢岫烟具有佛性，似近矣。然未敢定。附记于此，与世之有心人商之。【四喜部寓玉皇庙，传经堂刘，移居石头胡同。】

