<!-- { "loadSidebar": true } -->
京师为人才荟萃之区，笙歌之美，甲于天下。干嘉以来，此风尤盛。间尝访故老之传闻，览私家之纪载，风流佳话播于南北。盖其时海内殷富，士大夫吟风弄月，亦不以是相诟病。而一二妙伶尚知风雅，故艳而传之也。递至今日，余韵稍衰。然以物色所及，如所称莲芬、燕仙诸伶，清资妙质，倘受镕冶，又岂出徐紫云、李桂官下哉？吾友四不头陀冷眼看花，婆心护法，寄怀高旷，移情绵缈。于是写曼衍之戏，作狡狯之珠。悟色相于菩提，征因缘于现在。而各伶之性情色艺，与夫二三同志流连赠答之作，毕着于篇。假再阅数十年，名花已老，春梦重寻。则此一编也，又将感慨系之矣。南国生谨跋。

《清代燕都梨园史料正编 法婴秘籍》

（清）双影庵生 辑

●目录
《法婴秘籍》序
法婴秘笈

●《法婴秘籍》序

向之为燕台花谱者，凭臆妍媸，任情增减。壬癸之年以后，甲乙之籍更多。岂知云台烟阁，论功犹有未平；雪岭墨池，逞笔何尝足据？况乎月旦半类风闻，或尊嫫母而黜仍妃，或出刘蕡而入李合。殊嫌蛇足之加，无当于事；倘召蛾眉之妒，转取其愆。仆乃别出心裁，定为齿録。百花皆采，莫笑蜂狂；一字不加，何嫌蠡测。序羣芳之月令，不妨矾弟梅兄；集大地之春光，岂有姚王魏后？更为详其籍贯，隶以堂名。石州粉黛，匪逊南都；溪水胭脂，无惭北国。轻烟淡月，是十二之名楼；员峤方壶，尽三千之福地。小名有録，大会无遮。其或臣瓒所未知，则亦自郐之以下。至于品列名流，年过弱冠。流莺啼倦，或志遂以还乡；雏凤声清，早情同于退院。舞衫歌扇已属前尘，酒国诗坛渐疏故侣。凡斯之类，不列于篇。虽联星之珠光耀釆，韫山之玉树临风，概不搜罗。转防漏罣，亦以善其体例，非敢削其精华。普愿阅是编者，石佩苕华，香熏迷迭。苟按图而索骏，益增价于登龙。从此桂宫姓氏，织云锦以为文；何时蓬岛因缘，集霓裳而同咏。

时咸丰乙卯秋七月双影庵生识。

●法婴秘笈

徐馥森，字琴香，苏州人，年二十岁。　清馥堂

萧小兰，字者香，扬州人，年二十岁。　畹清堂

陈小琴，字桐初，苏州人，年二十岁。　吟秀堂

沈添喜，字燕仙，扬州人，年二十岁。　宜春堂

罗巧福，字笑仙，顺天人，年二十岁。　醇和堂

朱延禧，字莲芬，苏州人，年十九岁。　景春堂

周翠琴，字稚云，苏州人，年十九岁。　春晖堂

单小翠，字黛仙，苏州人，年十九岁。　安义堂

鲁翠云，字霓仙，安徽人，年十九岁。　余庆堂

汤金兰，字幼珊，苏州人，年十八岁。　景福堂

周湘筠，字竹香，苏州人，年十八岁。　韫山堂

张桂玉，字稚兰，苏州人，年十八岁。　景春堂

沈定儿，字浣秋，顺天人，年十八岁。　荣树堂

郝秀兰，字雨卿，苏州人，年十八岁。　寳香堂

陈翠玉，字黛仙，苏州人，年十八岁。　韫辉堂

张小喜，字雨亭，苏州人，年十八岁。　安义堂

严添寿，字眉仙，安徽人，年十八岁。　敦福堂

韩全喜，字懒卿，安徽人，年十八岁。　霭云堂

胡添寿，字凤仙，安徽人，年十八岁。　维新堂

曹双兰，字畹香，苏州人，年十八岁。　鸿馥堂

周寿龄，字鹤仙，苏州人，年十八岁。　佩珊堂

杜玉卿，字蝶云，苏州人，年十七岁。　倚树堂

李小珍，字宛仙，苏州人，年十七岁。　吟秀堂

朱小圆，字吉仙，苏州人，年十七岁。　吟秀堂

洪小荷，字静卿，苏州人，年十七岁。　闻妙堂

梁小玉，字卞卿，苏州人，年十七岁。　闻妙堂

戴桂保，字亦仙，苏州人，年十七岁。　春复堂

黄小琴，字韵仙，顺天人，年十七岁。　南传经堂

朱緑琴，字绮仙，苏州人，年十七岁。　桐阴堂

刘双凤，字桐云，顺天人，年十七岁。　来仪堂

汪连元，字桂秋，安徽人，年十七岁。　福寿堂

汪连升，字芙秋，顺天人，年十七岁。　福寿堂

袁小芝，字桂仙，苏州人，年十七岁。　安义堂

吴双寿，字稚芙，苏州人，年十七岁。　凈香堂

俞玉笙，字润仙，顺天人，年十七岁。　忠恕堂

徐寳翠，字莲卿，苏州人，年十七岁。　青云堂

沈寳玲，字荣仙，苏州人，年十七岁。　松保堂

张金凤，字绮琴，安徽人，年十七岁。　松茂堂

陈小亭，字绮香，扬州人，年十六岁。　吟秀堂

朱福保，字幼云，苏州人，年十六岁。　丽春堂

蒋兰香，字玉珊，苏州人，年十六岁。　诒德堂

郝小桂，字月仙，安徽人，年十六岁。　春福堂

钱喜禄，字畹卿，顺天人，年十六岁。　敬业堂

朱寳玉，字韵仙，苏州人，年十六岁。　青云堂

程玉翠，字羽仙，安徽人。年十六岁。　忠恕堂

程鸿喜，字可卿，顺天人，年十六岁。　寳善堂

张庆林，字芷馨，苏州人，年十五岁。　春华堂

沈寿儿，字眉仙，苏州人，年十五岁。　聊星堂

徐棣香，字亦仙，苏州人，年十五岁。　闻德堂

徐小玉，字苕生，苏州人，年十四岁。　安义堂

范小金，字镜仙，苏州人，年十四岁。　余庆堂

刘奎喜，字星垣，顺天人，年十四岁。　北传经堂

江巧龄，字蕙仙，苏州人，年十四岁。　醇和堂

杨玉喜，字粹卿，苏州人，年十四岁。　三和堂

沈瑞莲，字芙初，苏州人，年十四岁。　宜春堂

高玉芝，字桂仙，顺天人，年十四岁。　裕福堂

文长庆，字兰卿，顺天人，年十四岁。　寳庆堂

张添馥，字芝仙，苏州人，年十四岁。　维新堂

徐金儿，字芷仙，苏州人，年十三岁。　闻德堂

蔡瑞兰，字畹香，苏州人，年十三岁。　宜春堂

姚桂芳，字秋蘅，苏州人，年十三岁。　春复堂

徐小鸿，字飞卿，苏州人，年十三岁。　春复堂

余之为是録也，初拟遍索诸人所生月日，以为同岁之序次。忆停云馆主人见其稿本，急欲出征同人题咏。仓促卒付之梓。固知询访未周，遗漏不免，舛误亦多。俟题词集后，再当厘正，且补月日，以成定本，幸弗嗤其卤莽也。双影庵生又识。

《法婴秘笈》终

《清代燕都梨园史料正编  明僮合録》

（清）余不钓徒、殿春生 撰

●目录
《明僮合録》序
《明僮小録》序
《明僮小録》题辞
明僮小録
《明僮续録》序
《明僮续録》题辞
明僮续録
《明僮续録》跋
《明僮合録》跋

●《明僮合録》序

夫数廿四番花风，爰着羣芳之谱；洒十八部法雨，因名千佛之经。真灵则位，业成图高。士亦闲情作赋，况乎绮怀如结，瑶想别开。抒客里之覊愁，辑闲中之杂録。不足令闻而心醉、读者眉飞乎？则有骚坛词伯，燕国酒人，听雅奏于梨园，寓深情于藻鉴。每值云璈按罢，星驾归时，十幅瑶笺，因时寄兴；一枝珊管，不断生香。徐陵之妙序未镌，许劭之新评重续。界乌丝之细格，摹来宋艳班香；排雁序之芳名，分出王前卢后。金迷纸醉，非花是花；璧合珠联，今雨旧雨。都为一册，辱下诿以弁言；厥有数端，请代标夫纲目。盖其碧蕙心灵，红蕖骨艳。眉不峰而何黛，眼非水而亦秋。衣熏荀令之香，从风未歇；巾拭何郎之汗，出水尤鲜。邺下闻歌，认樱桃之灼灼；灵和写影，怜杨柳之依依。则尝坐卫玠之羊车，驾陆郎之骓马。熏天绛蜡，谁家宋玉之钗；扬日青帘，几处陈遵之辖。银瓶索酒，画壁哦诗。藏钩弋之拳，引襄成之裒。分曹射覆，绰有余妍；同伴吹花，藉征小慧。一石亦醉，齐赘壻炙輠之谈；四座勿喧，郭舍人俳谐之口。何必红牙轻按，始令杜牧魂销；倘教青眼偶邀，定愿琅琊情死矣。别有《鸡碑精选》，《雀箓丛钞》，初写黄庭，兼通碧篆。苏长公燕瘦环肥之喻，别有会心；赵明诚吉金乐石之编，不迷慧眼。骚人韵事，墨客清言，何惭裙屐风流，岂等文章游戏。至于五陵裘马，纷纷结客之场；三月烟花，黯黯伤春之地。叹飘零于碧鹳，怜憔悴于黑貂。倾越橐之千金，不殊敝屣；洒鲛人之双泪，尽化明珠。既分鲍叔之财，旋毁冯驩之劵。云天高义，潭水深情，不图此风重见今日。若夫釆兰洁养，士类当矜。负米忘劳，末流罕觏。而乃蓼莪入手，一编孝子之诗；萱草萦怀，千里高堂之梦。问江南之鲑菜，别冀北之莺花。探珍果于怀中，尚余陆橘；舞霓裳于膝下，卽是莱衣。但观天性之独超，尤觉风尘之杰出。他如珠喉甫啭，共识绵驹；翠袖初翻，辄呼彩凤。乍回眸于去扇，或凝睇于低帷。抱月飘烟，想离魂之倩女；飞花滚雪，观舞器之公孙。凡为众口所交推，仅缀片言而非略顾。或谓金刀玉案，张平子自写牢愁；瑶草琼枝，屈左徒藉摅幽怨。古来寓意，每有借词；两君所为，得毋类是。然而书非咄咄，色岂成空？画是真真，呼之欲出。读四角盘中之字，如见其人；织千回锦上之文，乃成斯集。无双无对，不杂粉桃郁李之名；亦谐亦庄，偶书鄂渚秦宫之事。观其止矣，窃有请焉。夫昆山片玉，有美弗彰；幽谷芳兰，无言自閟。椽间取笛，谁怜识曲偏迟；海上携琴，或恐知音未遇。所望勤搜珊网，广纂瑶编。庶几玉沼鱼多，不作暴腮之鲤；玳梁燕小，皆为接翼之禽。慧出牙余，相殊皮表。则仆将命俦啸侣，选胜征奇。涤北海之樽，启东山之墅。燃金鸭玉螭之炬，列星鳬露鹄之肴。执镜招鸾，按图索骏。听新乐府人间唱遍，何殊井水词清；看小名録日下传来，定卜洛阳纸贵矣。

同治六年岁次，疆圉单阏荷花生日，殳山剑石主人叙于宣武城南之扑红词馆

●《明僮小録》序

