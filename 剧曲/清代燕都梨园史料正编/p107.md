<!-- { "loadSidebar": true } -->
时小福有二弟子，曰王福儿，曰顾寿儿。福儿卽琴侬之父也，貌丰艳，琴侬似之。寿儿字玉仙，有富豪汪韶九以九千金为之脱籍。易石甫时以苏藩公子、少年名士赴试在都，甚昵爱之。尝偕于晦若，与玉仙三人并骑，游圆明园。玉仙堕马折一齿，大为时人所诟厉。石甫旋以道员赴官汴梁，载玉仙以去，相依数年，颇有所获，买宅苏州终老焉。

朱莲芬唱昆旦，兼昆乱，为潘伯寅尚书所赏。摹尚书甚肖，常作书署潘欵，或不能辨也。其子小八唱须生，娶小朶之姊，已并逝世矣。

樊樊山为梅畹华咏《天河配》，作《明河篇》云：『五十年前菊部头，芷秋艶侬炫霓羽。』芷秋姓沈，唱昆旦；艳侬姓李，唱昆生，兼青衫。芷秋工演《游园惊梦》《鹊桥密誓》《梳妆掷戟》，恒与艳侬合演也。张紫仙本名敬福，为曹春山弟子，唱昆旦，兼青衫，今在梨园为最老辈，年六十余矣。其发音幽细，惟不讲求板眼。王琴侬尝戏效之以为乐，甚肖也。以老辈故，人不敢诋之耳。

梅巧玲、余紫云，皆青衫花衫兼演。巧玲且演《思志诚》，紫云演《打面缸》《贪欢报》《双摇会》《翠屏山》。今人有力诋梅兰芳兼演花衫者，非逹论也。今人既奉紫云为青衫泰斗，如上列剧目，兰芳固未尝演也。时小福、乔蕙兰皆以《挑帘裁衣》得名。乔蕙兰、陈德霖皆善演《打花鼓》。德霖尝告兰芳，谓：『尔欲学花鼓，京师惟我能教，此外无第二人。』兰芳既从德霖学会此戏，终未尝演。去年天乐园昆班悬牌，谓已排成《挑帘裁衣》，为小报攻击甚厉，终不敢演，亦可谓所见不广矣。

程艳秋以青衫兼习刀马旦，有闻而婉惜者，谓从此不复为纯粹青衣矣。不知前辈名伶，必文武昆乱兼习，方能特出冠时。若拘守青衫老戏十余出，则旦角之途太狭矣。

梅兰芳初次演《尼姑思凡》于吉祥园。张季直、熊秉三、梁任公并坐台前第一排座，时人谓第一流阁员同时出席云。

御史江春霖，骨鲠伉直，屡劾庆亲王奕劻、袁项城，朝贵极畏之。然偏眷孟小如，当小如小旦改习须生时，江御史出五百金为小如置行头，时人比之宋广平《梅花赋》云。

贝子载振眷南妓谢珊珊。一夕与珊珊合演剧于城东某花园，珊珊亲为贝子傅粉，御史张元奇露章劾之，明谕责载振。吾当时曾撰一传奇志其事，词藻颇艳，以畏权贵不敢示人，今稿已失去矣。女妓之名见上谕者，为谢珊珊与女伶杨翠喜，皆载振事也。杨翠喜之案，牵动朝局甚大。瞿善化之被逐、岑西林之移官、袁项城之入相，皆缘此案而起，翠喜为传人矣。翠喜明丽，光照四座，吾在津屡见之。王克琴与齐名，不能及也。克琴后适张定武，翠喜仍在王小五家，今年长矣。京师向禁女伶，女伶独盛于天津。庚子联军入京后，津伶乘间入都一演唱，回銮后，复厉禁矣。入民国，俞振庭以营业不振，乃招津中女伶入京，演于文明园。金玉兰、孙一清，皆俞五所罗致也。是为女伶入京之始。其时尚男女同班合演，瑶卿、凤卿皆同班也。迨金、孙演毕，座客散者遂多，瑶卿等乃大愤，力请于警厅，厉行男女分班以窘之。不及两月，完全女班成立，日益发达，男班乃大受其影响，非瑶卿等所及料也。孙一清被赏于某公子，旋取之去。易石甫记之以诗，有云：『铜台高耸浊漳横，飞去美人天四更。』石甫几以此得祸焉。刘喜奎以避张定武之压迫，匆遽入都，不一月而倾动都下，老谭亦受其影响，又非老谭之所及料也。老谭晚年，以男厄于梅兰芳，女厄于刘喜奎，尝引以为憾，亦伶界奇变之局也。

从前大轴戏，必武生、老生也。自梅兰芳崛起，几于每唱必大轴。若老谭在后，尚可支持。至于杨小楼，则屡受奇窘矣。老谭若不死，不知能长久支持否？未可定也。

《鞠部丛谭》终

《清代燕都梨园史料正编 宣南零梦録》

（近人）沈太侔 着



●目录
《宣南零梦録》序
东莞张生次溪以沈太侔先生遗着《宣南零梦録》属题
《宣南零梦録》题词
宣南零梦録


●《宣南零梦録》序

《宣南零梦録》一卷，亡友番禺沈南野撰。君僦椽旧京数十载，自其少时卽好为花月冶游，有承平公子故态。文采风流，一时无出其右。此编乃暮年戢影，追记当时雅游之迹，并及同、光间遗闻轶事。谈空选色，隽不害佻；搴芳撷腴，缛而有则。盖假文字之邮，抒海桑之感者也。君殁已十稔，遗着散佚殆尽。次溪张子尝及君门，珍藏此稿，属纂《燕都梨园史料》，以仆一言耸惥，亟为校印，藉广厥传。是戋戋者，于君生平撰述，不过如海之一滴、火之一星，而琼瑰未化，掌故犹存，使非次溪笃念本师，勇于阐述，则将并此而无传。君或有知，又何恫焉。其曰《宣南零梦録》者，君所自署，今仍其朔也。中华民国二十有三年十一月吴江黄复序。


●东莞张生次溪以沈太侔先生遗着《宣南零梦録》属题

番禺许之衡

四海人知南野名，焚余流布亦菁英。投诗交遍长安道，风义于今属后生。


●《宣南零梦録》题词

鲁潍王篔生

潦倒词人此下场，一编丛録记沧桑。闲情旖旎言烦琐，足匹风流越缦堂。

结庐人境耐孤暄，塞上荒凉印雪痕。太息沈郎腰瘦尽，落花无语月黄昏。

一棺萧寺有谁怜，影事何堪忆往年。本是玉堂词笔妙，如何只泛孝廉船？

师谊情深张次溪，搜求遗稿费参稽。楸阴感旧今犹昔，怕听春风杜宇啼。


●宣南零梦録

番禺沈太侔先生着 门人东莞张江裁辑

光绪乙亥，余年十一，侍先慈入京。是为三庆、四喜最盛时代，池子每座当十钱六百文，后增至八百。【每百枚合当十铜元一枚】楼上每桌当十钱六千，后增至八千。【每千合当十铜元十枚】官座由十八千，增至二十四千。【楼之两旁近戏台处，三桌平连，隔以板片，谓之官座。】每届腊月，三庆演《三国志》，四喜演全本《五彩舆》。两班角色均极齐全，寻常戏码必有昆曲一二折，堂会戏尤推重朱莲芬。光绪甲申后，昆戏忽然絶响，亦甚奇也。甲午中日事起，战云弥漫，奉先严电谕，携眷出京。甲辰乃复北来。此十年中大端，如戊戌之政变，庚子之播迁；琐事如梨园之兴衰，名伶之存殁，余皆闻而知之。或检阅津、申报纸，东鳞西爪，探索一二。宣统庚戍，客游鸡林，获交谈君小莲。谈君精音律，能度曲，亦嗜皮簧。尝为余言：『庚子以前并无卓卓名，【余在京时，尝与谭伶斗蟋蟀，赛马。据其自言，每日拿戏份三十千。谈君之言确也。】庚子而后，名忽大噪，九城妇孺几无不知「小叫天」者。然观谭伶之面，枯如人腊，瘦若殭尸；聆谭之声，幽咽苍凉，如鸿嗷，如鹤唳，试与孙菊仙黄钟大吕较，谭调实商角也，亡国之音哀甚，非吉征，奈何？』余友此言可谓不幸而中，果未一年，清社遂屋。近来社会渐有厌恶旧戏之观念，今后之中华民国丧乱伊于胡底？余纵能预料，殊不忍言。谈君墓木已拱，【余辛亥入关，此君于壬子冬，客死鸡林。】余子醉生梦死，宇宙虽大，能于此中默参消息者，恐无几人，是亦大可哀也已。

余于光绪甲午出京，庚子以后，谭伶名震九城，余不及见。迨甲辰再来京，因右耳尚闻歌声，间亦涉足梨园，惟谭伶不常登台，卽登台矣，而好座不易得。因余必坐近戏台，始能听也。今就余所聆谭伶各戏，忆而存之。虽年月不尽记，想亦一般谭迷者所乐知也。谭伶为中和园台柱，丙午秋冬间常不登台，以致顾曲者日少，每日有上二三百座之时。十一月初一后，谭伶忽然振刷精神，除传差及堂会外，无日不演，自是座为之满。旧作有云：『四围加凳子，尺地一圆钱。』为中和园咏。嗟呼！万人空巷之盛况，呌天死后不复再见。世运日降，此其小焉者也。是月十一日，谭伶与王瑶卿合演《汾河湾》，老生、青衣，皆京中第一角色。其作工则一举一动无不入妙，唱工则一句一字无不精神，叹观止矣。十二日，谭伶演《洪洋洞》，此其拿手好戏，座客甚伙。正在演唱，西楼上有三四人大声喝彩，其声如连珠铳，又如驴鸣、如犬吠，后台各人迭出讽言。叫天则不动声色，极力演唱。乃喝彩之人变喝彩为狂骂，詈及叫天。一时楼上下观者咸抱不平。非常扰乱，互相谩骂，戏亦中止矣。闻喝彩之人，为该园守望廵警带走。自是中和又停演多日。某公在湖广会馆演寿戏，玉成班底，加外串谭伶演两折。白天演《桑园寄子》，晚演《碰碑》。宋贤云：『诗以穷而后工。』余为之易一言曰：『戏以哀而后工。』呌天之工，工于哀也。是日，三麻子演《水淹七军》，亦称絶唱。某日，中和园演《御碑亭》，谭鑫培去王有道，德俊如去柳春生，王瑶卿去孟月华，工力悉敌，无毫发憾，及今追忆，真成广陵散矣。又某日演《搜孤救孤》，谭鑫培、贾洪林去公孙杵臼及程婴，金秀山去屠岸贾，名角荟萃于一出中，此亦极难得者。谭伶为老生领袖，固已无人不知，而其演唱恒不守成法，腔调之高下，音节之长短，均自出机杼，令人无从捉摸。故叫天登台，须辅以好胡琴。大琐之胡琴，能随其腔调音节高下长短，左宜右有，无不如意。而叫天之唱工乃愈佳，而大琐之胡琴亦益着，是可谓中和园之二妙。谭伶演《战长沙》，及与王瑶卿演《辕门斩子》，余亦曾往观。辛亥以后，曾于两旬之中，观谭伶演《碰碑》一次，《卖马》一次。同观某友，滑稽之流，亦有心人也，有感赋一首云：『已无天可叫，凄絶老何戡。犹是当年曲，居然亡国音。碑存谁肯碰？锏当莫沉吟。我亦男儿汉，无钱抱恨深。』当，去声。『男儿汉』及『无钱』云云，皆秦琼所唱词也。

