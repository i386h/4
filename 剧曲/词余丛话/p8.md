<!-- { "loadSidebar": true } -->
桐城方剑潭上舍，流寓湖湘。诗才清妙。戚张某作尉沅江，方往依之。张为纳王姬，姿首明艳，性绝慧。归方年余，教之读书，居然能诗。姬父，里魁也，以张之购女也，未取身契，屡与需索；挟张阴事，将讦上官。张惧，劝方出姬。姬归，解鸳鸯带自绞。方大戚，乞余谱院本广其事。时咸丰壬子初夏也。未几，粤匪扑长沙城，余在围城中，日以度曲为事。九月二十八日，贼从地道爇火药，南城轰裂，城中哗，贼入。家人走告，环立以泣。余从容脱稿，若弗闻者。俄又报：“邓忠武公单骑拒陷口，手刃登城贼酋，余退败矣。”方赠诗云：“挥毫正写鸳鸯谱，报道城南锁钥开。”盖纪实也。卒成二十四出，名《鸳鸯带》。插叙时事，语多过激，亡友郭芳石秀才恐以贾祸，力劝焚毁。令剑潭墓木已拱，冥冥之中，负我良友，此债何日偿耶?

《野获编?词曲类》纪两事，俱堪绝倒。其一：梁伯龙亦称词家，有盛名，所作《浣纱记》，至传海外。当初出时，梁游青浦，値屠纬眞为令，礼以上客，卽令优人演新剧为寿。每遇佳句，辄酬以大白，梁豪饮自快。演至《出猎》，有所谓“摆开摆开”者，屠厉声曰：“此恶语，当受罚！”葢预储洿水，以酒海灌三大盂。梁气索，强尽之，大吐委顿，不别竟去。屠凡言及，必大笑。其一：屠长卿久废，新复冠带，时寓秦淮，慕寇四儿名，先以缠头往；至日，具袍服头踏，呵殿而至，踞听事南面，呼妪出拜，令寇姬旁侍行酒，更作才语相向。次日，六院喧传，以为笑柄。江右郑豹卿遂作一传奇，名《白练裙》，描写屠憨状曲尽。吴下王百榖时在金陵，少时曾眷名妓马湘兰。马将耳顺，王则望七矣，两人尚讲衾裯之好。郑亦串入其中，备极丑态。一时为之纸贵。

高东嘉初演《琵琶记》，座上蜡炬光忽交互，顿成异彩如五色云霞，终夕不散。汤若士居庐甚隘，鸡栖豚栅之旁，俱置笔砚。玉茗一树，高出檐际，茂而不花。谱《牡丹亭》初成，召伶人演之，是夕花大放。自是无岁不开。文章有神，声音动物，岂偶然哉！

吴吴山初聘黄山陈女，将昏而歾。旣而得其评点《牡丹亭》上本，尝以未得下本为憾。后娶清溪谈女，雅耽文墨，仿陈女意补评下本，杪芒微会，若出一手。未几，夭逝。续娶古荡钱女，见陈、谈评本，略参己意，出钗钏为锲版资。卽所傅“吴吴山三妇合评本”也。张元长《梅花草堂笔谈》：“俞娘行二，丽人也。年十七，夭。当其病也，好观文史。一日，见《还魂记》，黯然曰：‘书以达意，古来作者，多不尽意而出。若生不可死、死不可生，皆非情之至。是书眞达意之作矣！’硏丹砂旁注，往往自写所见，出人意表。如《感梦》折，注云：‘吾每喜睡，睡必有梦。梦则耳目未经涉，皆能及之。杜女固先吾着鞭耶?’如斯俊语，络绎连篇。其手迹遒媚可喜。尝录一副本，将上之汤若士。谢君耳伯愿为邮卒。不果上，其注本遂不传。”又《小青传》：“姬有《牡丹亭》评、跋，妒妇毁之。今但传‘挑灯闲看《牡丹亭》’之句耳。”是《牡丹亭》一书，三妇合评外，尚有二女子评注，何闺阁之多才耶！妆台绣阁，不乏赏音，老鸹翁可无恨矣。

尝见《感应篇》注：“有入冥者，见汤若士身荷铁枷。人间演《牡丹亭》一日，则笞二十。”虽甚其辞以警世，亦谈风雅者不敢不勉也。先生本王文肃公门下士。文肃中女昙阳子修道有得，一时名士无虑数百人，顶礼称弟子。豫示化期，飞升亡夫墓次，万目共睹；但遗蜕入龛，有蜿蜒相随同掩，或疑为蛇所祟耳。数年后，忽有鄞人娄姓，以风水游吴、越间，一妻二子，居处无定。妻慧美，多艺能，且操吴音，蓄赀甚富。捕者疑之，踪迹颇急。度不可脱，则曰：“我太仓王姓也。”于是哗然“昙阳复生”矣。时文肃父子俱在朝，仅以族人司家事，急召娄夫妇讯之，诡称“实未死，从龛后穴而逸。”族人向未见昙阳，莫能辨。有老仆谛视良久，忽省曰：“汝非二爷房中某娘乎？”始惶恐伏罪。盖文肃亡弟鼎爵爱妾窃赀以逃者也。执付干仆，解送京师。妇与干仆通，乘其醉，携二雏并娄夜窜，莫知所终。当海内轰传时，先生遽采风影之谈，塡成艳曲。初不过游戏三昧，不料原本一出，遂有千古后人，读其词未尝不信其事，实为昙阳之玷。先生官职不显，毕世沈沦，诚受笔墨之障。蒋心余瓣香玉茗，私淑有年。《临川梦?集梦》一出，亦以诬蔑昙阳为非，其词云：“毕竟是桃李春风旧门墙，怎好把帷薄私情向笔下扬？他平生罪孽这词章！”

张漱石谱《梦中绿》，当时已风行海内。乾隆辛卯，漱石宿钱唐酒家，见老媪灯下缝裳，蟹筐内针线簿一本，丹铅粲然，则《梦中缘》钞本也。询其由，云：“主人有女，能读《鲁论》及《毛诗》，颇娴吟咏，爱诵是编，尝与嫂赌诵其词，以手画空作圈，摇头若老生状。年十六，以瘵亡。此其手钞者，今作筴，藏针线矣。”视其书，字亦端整，惜已残阙。题有七律云：“拾得新词第一编，携来妆阁晓风前。囊追贺锦才尤丽，笔吐江花句欲仙。自是有情偏有恨，几多无梦亦无缘？背人爱把丹铅点，独自闲呤独自怜。”诘其姓氏，妪不以告。乃以一金购其本以归。漱石自述如此。果有其事，诚词坛佳话。女亦吴江俞二姑哉。

蔡中郎赘入牛府，人知其冤；但受冤之故，始终未明。或以为牛思黯之女，或以为邓生事。或以为王四弃妻，别赘豪家，琵琶二字之首，直书王四。王弇州辈皆有说甚辨，究未必确。又闻元人实有其事，盖不花丞相偪状元入赘，因蒙古语“不花”为牛也。此说似近理。但陆放翁诗云：“斜阳古柳赵家庄，负鼓盲翁正作场。死后是非谁管得?满村听说蔡中郞。”伯喈受谤，宋时已然，不始于元也。俗传黄崇嘏为女状元，因徐文长《四声猿》而始也。按《十国春秋》：“崇嘏好男装。以失火系狱。邛州刺史周庠爱其风采，欲妻以女，乃献诗云：‘幕府若容为坦腹，愿天速变作男儿。’庠惊召问，乃黄使君女也，幼失父母，与老媪同居。命摄司户参军。已而罢归，不知所终。”今讹传为女状元者，以其献诗自称乡贡进士云。

《随园诗话》：“徐题客，健庵司寇孙也，五岁能按拍歌。见外祖京江张相国，相国爱之，抱置膝上。乳母在旁夸曰：‘官官虽幼，竟能歌曲。’相国曰：‘眞耶?’曰：‘眞也。’相国推而掷之曰：‘若果然，儿没出息矣！’后徐竟坎壈为人司音乐，以诸生终。桐城张文和公为文端公之子，两代韦、平，一生贵显，独无丝竹之好，《元夕寄弟》诗云：‘天与人间清净福。不能饮酒厌闻歌。’两公皆名臣，性情相似，岂眞金星不入命耶?”究之谢傅、汾阳，寄情声伎，亦未尝为人品累也。

王渼陂好为词曲。《杜甫游春》诸杂剧，至今传诵。或规之曰：“太上立德，其次立功，其次立言。公宜留心经世文章。”渼陂答曰：“公独不闻‘其次致曲’?”

《亦巢偶记》：“俗呼熏猪耳为俏冤家，不知何所取义。里巷至今传之。一日，余同一二友至虎邱，游衍久之，思饮甚切。然所携杖头仅百文。因猪耳价廉、可口，令僮买以佐酒。久不至。一友忽唱《琵琶记》云：‘俏冤家何事还不到?’众大噱。”

明神宗时，张江陵当国，将南京内库高皇所藏宝玩尽取上京。中有顚不刺宝石一块，重七分，老米色，若照日只见石光，所以为宝。说见《金陵琐事》。笺《会眞记》者，以顚不刺为美好辞，不知所据。或以为元时方言，如此宝石之名，以其美好也。

《听雨增记》：“孙汝权乃宋朝名进士，有文集行世。玉莲则王十朋女也。十朋劾史浩八罪，汝权实嗾之，理宗虽不听，而史氏子姓怨两人刺骨，故作《荆钗记》，以玉莲为十朋妻，汝权有夺配之事。”又《南窗闲笔》：“钱玉莲，宋名伎，从孙汝权。某寺殿成，梁上题‘信士孙汝权同妻钱玉莲喜舍’。”按此，则玉莲确系汝权之妻矣。十朋无故受诬，殊为可恶。

孙季昭《示儿编》：“北朝来祭章献太后，杨大年捧读祭文，仅空纸，无一字，因自撰云：‘惟灵：巫山一朵云，阆苑一堆雪，桃园一枝花，瑶台一轮月。岂期云散、雪消、花残、月缺！’仁宗深叹其敏捷。”案：此词浮艳轻佻，施之君后，失礼已甚。钱竹汀宫詹云：“大年死于天僖四年；章献之崩，大年死已久矣，其为委巷不经之谈无疑。”《荆钗记?祭江》一出，其祭文云：“巫山一朵云，阆苑一圑雪，桃源一枝花，瑶台一轮月。妻呵，于今是云散、雪消、花残、月缺！”施之于此，则妙文也。
“孙季昭”，原作“孙李昭”。

《两般秋雨盦随笔》：“卢代山，钱唐人，住山儿巷，抱经学士族人也。家藏葡萄藤小几，云是洪昉思按拍者，指痕犹隐隐焉。昉思先生所著，《长生殿》外，尚有《天涯泪》、《四婵娟》、《青衫湿》三种，稿存黄氏。先生，文僖公孙壻也。”

查伊璜孝廉自遭私史祸，益放情诗酒。家僮、侍婢，俱解音律，悉以“些”名之。有云些、月些二婢，尤聪俊。孝廉每得佳句而未成套者，辄令二些记之；续有所得，辄歌前句，串合成套。名日“活锦囊”。

《檐曝杂记》：“李太虚，南昌人，吴梅村座师也，明崇祯中为列卿。国变，不死，降李自成。本朝定鼎后，乃脱归。有举人徐巨源者，其年家子也，尝非笑之。一日，视太虚疾，太虚自言病将不起。巨源曰：‘公寿正长，必不死。’诘之，则曰：‘甲申乙酉不死，则更无死期，以是知公之寿未艾也。’太虚怒，然无如何。巨源又撰一剧，演太虚及龚芝麓降贼后，闻大清兵入，急逃而南。至杭州，为追兵所蹑，匿于岳坟铁铸秦桧夫人胯下。値夫人方月事，迨兵过而出，两人头皆血洿。此剧已演于民间，稍稍闻于太虚。适芝麓以上林苑监谪宦广东，过南昌，亦闻此事，乃与太卢密召歌伶夜半演而观之。至两人出胯下时，血淋漓满头面，不觉相顾大哭，谓：‘名节埽地至此，夫复何言！然为孺子辱，必杀以泻忿。’乃使人俟巨源于逆旅而杀之。此事得之于蒋心余。”

和凝少时，好为曲子，《香奁集》其所著也，布于洛、汴。逮在政府，契丹称为“曲子相公”。凝耻之，使人收拾焚毁不暇，遂嫁名于韩偓。改署其集曰《游艺》，不及词曲。明夏文愍公善南北曲，亦号“曲子相公”。

袁箨庵以《西楼记》得名。一日出饮归，月下肩舆过一大姓家。其家方宴客，演《霸王夜宴》。舆夫曰：“如此良宵风月，何不唱‘绣户传娇语’，乃演《千金记》耶?”箨庵狂喜欲绝，几至堕舆。

