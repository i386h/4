<!-- { "loadSidebar": true } -->
各本传奇，每一长出例用十曲，短出例用八曲。优人删繁就简，只用五六曲。去留弗当，孤负作者苦心。《牡丹亭》初出，被人删削。汤若士题删本诗云：“醉汉琼筵风味殊，通仙铁笛海云孤。总饶割就时人景，却媿王维旧《雪图》。”俗人慕雅，强作解人，固应丑诋也。自《桃花扇》、《长生殿》出，长折不过八支。不令再删，庶存眞面。

凡词曲皆非浪塡。胸中情不可说、眼前景不可见者，则借词曲以咏之。若叙事，非宾白不能醒目也。使仅以词曲叙事，不插宾白，匪独事之眉目不清，卽曲之口吻亦不合。卽如《牡丹亭》写杜丽娘游园之时，便道“不到园林，怎知春色如许也!”紧接“原来姹紫嫣红开徧，似这般都付与断井颓垣。”若不用宾白呼起，则“原来”二字不见精神。此下叙亭馆之胜，于陆则“朝飞暮卷，云霞翠轩”，于水则“雨丝风片，烟波画船”。而此调尚有三字两句。若再写园景，便嫌蛇足。故插宾白云：“好景致，老奶奶怎不提起也?”结便以“锦屛人忒看韶光贱”反诘之笔足之。卽景抒情，不见呆相。究竟此支词曲之妙，皆由宾白之妙也。

张度西先生由举人官知县，工诗、古文辞，宏博浩瀚。纵笔所之，一轨于正。七岁游南岳毘庐寺，寺僧以“心通白藕”命对，先生应声曰：“舌涌青莲。”僧大駴，言：“其师示寂时，留此偶语，云：‘有对与相符者，卽其后身’。”因鸣钟集众膜拜焉。先生种此夙因，精通内典。取东坡与朝云轶事，谱《六如亭》传奇，叙次悉本正史、年谱，无顚倒附会之处。观空于佛，结穴于仙，使放逐之臣、离魂之女，仗金刚忍辱波罗蜜，同解脱于梦幻、泡影、电露而证无上菩提，洵卫道之奇文，参禅之妙曲也。《伤歌》一出，乃坡公挈朝云在海外嘉佑寺松风亭觞咏，命唱自制《送春词》。唱至“吹到柳绵春又少”之句，呜咽不能成声。公叹曰：“吾正悲秋，而汝又伤春矣！”【凤凰阁】愁来挑空（去声），客里怕将肠恸。卷帘人倩问西风，忍瘦尽黄花不痛?薄寒初中，谁挽得年光遽悤！【二郎神】双江涌，带秋声引闲愁万种。敢觑着羁人来簸弄?青娥恁早，今年刀翦威容。紫桕丹枫休恃宠，看摇落只一场打閧。便松风，偏则把萧萧百感盈胸。前腔仙踪。长经忧患，风流豪纵。又不是临水登山归客送，悲秋老去，恁般难自宽容。松影摇晴花色重，好清课闺中供俸。倒金钟，借一会消磨候雁寒蛩。【集贤宾】歌喉乍转词未终，忽咽煞西风。似《何满》一声双泪迸，尽当筵肠断伶工。粉痕界重，蹙损了翠蛾云凤。非调弄，儿女事敢触着香心疼痛?前腔柔芳冉冉如梦中，耐不得惺忪。叹飘尽韶光天若纵，便茫茫烟草连空。春归自懂，只有俺绿窗人知重，心逐送，这一点点都上断肠枝痛。【黄莺儿】商气浩塡胸，仗红牙一拍空。甚柔肠打碎佳人重?词飘飘意中，声痴痴恨中，泪珠儿不为飞绵送。恁灵通，怎春残伤感，洗不向秋风?【黄莺穿皂罗】团揑任天公，怎飘零怨褪红?巧文心道破繁华哄。系秋光已慵，串春愁忒浓。甚东君断不尽痴根种?怕五更风雨，今年较悤；二分春色，明年又蒙。任小窗儿女喁，茫茫身世吾应共。笑万事浮生梦。飘茵落溷，算灵光一通。愁云殢雨，渺天涯万重。甚乘除，起灭来厮哄?证东风，做杨花拾起，参透禅宗。【琥珀猫儿坠】天龙一指，勘破粉和红。知非絮非花非晓风，把因缘烦恼一齐空，欢悰四缚，愁猿彻打玲珑。

或问：“曲本中多用‘哎哟’、‘哎也’、‘哎呀’、‘咳呀’、‘咳也’、‘咳咽’诸字，同乎?异乎?”曰：“字异，而义略同。字同，而呼之有轻重、疾徐，则义各异。凡重呼之为厌辞、为恶辞、为不然之辞，轻呼之为幸辞、为娇羞之辞，疾呼之为惜辞、为惊讶之辞，徐呼之为怯辞、为悲痛辞、为不能自支之辞。以此类推，神理毕见。”

今人称曲之高者曰“郢曲”，此误也。宋玉曰：“客有歌于郢中者。”则歌者非郢人也。又曰：“下里巴人，国中属和者数千人；阳春白雪，和者不过数十人；引商刻羽，杂以流征，则和者不过数人。”是郢人能和下曲，不能和妙曲也。以其所不能者名其俗，不亦傎乎！

院本多用“冤家”，小令亦然，不知所据。《烟花记》谓：“冤家之说有六：情深意浓，彼此牵系，宁有死耳，不怀异心——此一说也。两情相属，阻隔万端，心想魂飞，寝食俱废——此二说也。长亭短亭，临歧分袂，黯然消魂，悲泣良苦——此三说也。山遥水远，鱼雁无凭，梦寐相思，柔肠寸断——此四说也。怜新弃旧，孤恩负义，恨切惆怅，怨深切骨——此五说也。一生一死，触景悲伤，抱恨成疾，迨与俱逝——此六说也。”今有《欢喜冤家》小说，始则两情眷恋，终或怨恚、仇杀，所谓“不是冤家不聚头”也。疾读一过，可当欲海清钟。

《太和记》按二十四气，每季塡词六折，用六古人故事，每事必具始终，每人必有本末。出旣曼衍，词复冗长，若当场演之，一折可了一更漏。虽出博洽人手，然非本色当行。又南曲居十之八不可入弦索。或云：“为杨升庵先生手笔”，恐未必确。先生塡词甚工。今所传虽皆小令，要出《太和》之上。

