<!-- { "loadSidebar": true } -->
　　〔集唐〕千秋万古共平原。生事萧条空掩门。试问酒旗歌板地。有谁倾盖待王孙。小生兰陵萧嵩。字一忠。梁武帝萧衍之苗裔。宋国公萧瑀之曾孙。只因岸谷迁移。沧桑变改。文武之道顿尽。琴书之兴犹存。且是美于须髯。仪形伟丽。有人相我。爵寿双高。这不在话下了。有个异姓兄弟。叫做裴光庭。乃金牙大总管封闻喜县公裴行俭之晚子。兼是当朝武三思之女壻。古今典故。深所谙知。但此弟长有一点妬心。也是他平生毛病。几日不见。想待到来。 

　　【前腔】〔末裴光庭袖诏旨上〕插架奇书。将相吾门户。袖中天子诏贤书。瞒着萧郞前赴。 
　　自家裴光庭是也。从来饱学未遇。幸逢黄榜招贤。自揣可中状元。则怕萧兄夺取。心生一计。将这纸黄榜袖下了。不等他知。一径辞他前去。〔见介外〕兄弟。我近来情怀耿耿。有失款迎。〔末〕你兄弟心事匆匆。特来吿别。〔外〕呀。有何紧急至此。〔末〕天大事都可说与仁兄。只这些是小弟机密事。不敢吿闻。请了。〔外〕贤弟袖中簌簌之声。何物也。〔末〕没有甚的。〔外扯看介〕是黄纸。〔末笑介〕是本疏头。〔外扯看介〕奉天承运皇帝诏曰。天下文士。可于本年三月中旬。赴京殿试。朕亲点取。无迟。呀。原来一纸招贤诏书。为何贤弟袖着。〔末〕实不瞒兄。此榜文御史台行下本学。学裏先生把与愚弟看。愚弟想来。别的罢了。仁兄才学盖世。听的黄榜招贤。定然要去因此悄悄的袖了这诏旨。瞒兄往京。单塡小弟名字销缴了。〔外笑介〕可有此话。秀才无数。何在我一人。 

　　【皂罗袍】〔末〕提起书生无数。俺三言两句。压倒其余。那苍生一郡眼无珠。则你春风八面人如玉。哥。你兄弟才学。要中头名状元。你去之时。把我绰下第二了。〔外笑介〕原来如此。〔末〕嫦娥所爱。无过两儒。将来并比。端然一输。因此上裴航要闪住你萧郞路。 
　　【前腔】〔外〕不道状元难事。但一缘二命。未委何如。你把招贤榜作寄私书。遮天袖掩贤门路。别的罢了。贤弟。在场屋中。我笔尖可以饶让些。俺把笔花高吐。你眞难展舒。俺把笔尖低举。随君扫除。便金阶对策也好商量做。 
　　〔末〕这等多承了。店中飮一杯状元红去。 

　　【尾声】〔外〕状元红吸不尽两单壶。俺和你双双出马长安路。兄弟呵。则这些时把月宫花谈笑取。 
　　王孙公子不豪奢。　　　　雪案萤窗守岁华。 
　　但是学成文武艺。　　　　都堪货与帝王家。 

　　第六出　赠试 
　　【遶地游】〔旦上〕偶然心上。做尽风流样。懒妆成又偎人半晌。〔老贴笑上〕营勾了腰肢通笼绣帐。听得来愁人夜长。 
　　〔丑奴儿〕〔旦〕红围粉簇淸幽路。那得人游。〔老〕天与风流。有客窥帘动玉钩。〔贴〕探香觅翠芙蓉架。官了私休。〔合〕此处人留。蝶梦迷花正起头。〔老〕姐姐天上吊下一个卢郞。〔贴〕不是吊下卢郞。是个驴郞。〔旦〕蠢丫头说出本相。思想起我家七辈无白衣女壻。要打发他应举。你道如何。〔老〕好哩。姐夫得官回。你做夫人了。 

　　【卜算子】〔生上〕长宵淸话长。广被风情广。似笑如颦在画堂。费尽佳人想。 
　　〔见介旦〕〔集唐〕卢郞。你不羡名公乐此身。〔生〕这风光别似武陵春。〔旦〕百花仙醒能留客。〔生〕一面红妆恼煞人。〔旦〕卢郞。自招你在此。成了夫妇。和你朝欢暮乐。百纵千随。眞人间得意之事也。但我家七辈无白衣女壻。你功名之兴却是何如。〔生〕不欺娘子说。小生书史虽然得读。儒冠误了多年。今日天缘。现成受用。功名二字。再也休提。〔旦〕咳。秀才家好说这话。且问你会过几场来。 

　　【朱奴儿】〔生〕我也忘记起春秋几场。则翰林苑不看文章。没气力头白功名纸半张。直那等豪门贵党。〔合〕高名望。时来运当。平白地为卿相。 
　　〔旦〕说豪门贵党。也怪不的他。则你交游不多。才名未广。以致淹迟。奴家四门亲戚。多在要津。你去长安。都须拜在门下。〔生〕领教了。〔旦〕还一件来。公门要路。能勾容易近他。奴家再着一家兄相帮引进。取状元如反掌耳。〔生〕令兄有这样行止。〔旦〕从来如此了。 

　　【前腔】〔旦〕有家兄打圆就方。非奴家数白论黄。少他呵。紫阁金门路渺茫。上天梯有了他气长。 
　　〔合前生〕这等小生到不曾拜得令兄。〔旦〕你道家兄是谁。家兄者钱也。奴家所有金钱。尽你前途贿赂。〔生笑介〕原来如此。感谢娘子厚意。听的黄榜招贤。尽把所赠金资。引动朝贵。则小生之文字珠玉矣。〔旦〕正当如此。梅香。取酒送行。 

　　【雁来红】〔送酒介〕宽金盏。泻杜康。紧班骓送陆郞。他无言觑定把杯儿倘。再四重斟上。怕湿罗衫这泪几行。〔合〕凝眸望。开科这场。但泥金早传唱。 
　　【前腔】〔生〕葫芦提。田舍郞。仗娇妻有志纲。赠家兄送上黄金榜。握手轻难放。少别成名恩爱长。〔合前〕 

　　【尾声】〔拜介〕指定衣锦还乡似阮郞。此去呵。走章台再休似前胡撞。俺留着这一对画不了的愁眉待张敞。 
　　开元天子重贤才。　　　　开元通宝是钱财。 
　　若道文章空使得。　　　　状元曾値几文来。 

　　第七出　夺元 
　　【夜行船】〔净宇文融上〕宇文后魏。留支派犹余霸气。遭逢圣代。号令三台。权衡十宰。又领着文场气槪。 
　　〔集唐〕犹得三朝托后车。普将雷雨发萌芽。中原骏马搜求尽。谁道门生隔绛纱。下官乃唐朝左仆射兼检括天下租庸使宇文融是也。性喜奸谗。材能进奉。日昨黄榜招贤。圣人可怜见。着下官看卷进呈。思想一生。专以迎合朝廷。取媚权贵。卷子中间有个兰陵萧嵩。奇才。奇才。虽是梁武帝之后。异代君臣。管我不着。又有个闻喜裴光庭。正是前宰相裴行俭之子。武三思之壻。才品次些。我要取他做个头名。萧嵩第二。早已进呈。未知圣意若何。早晚近侍到来。可以漏泄圣意。左右。门外伺候。 

　　【粉蝶儿】〔老旦高力士上〕绿满宫槐。随意到棘闱帘外。 
　　〔丑报介〕司礼监高公公到门。〔净慌走接介净〕早知老公公俯临。下官礼合远接。〔老〕老先过谦了。日下看卷费神思哩。〔净〕正要修一密启。禀问老公公。未知御意进呈第一可点了谁。〔老〕有点了。〔净〕是裴光庭么。〔老〕还早。〔净〕是萧嵩。〔老〕再报来。〔净〕后面姓名。下官都不记怀了。〔老〕可知道。 

　　【一封书】都经御览裁。看上了山东卢秀才。〔净想介〕山东卢秀才。〔老〕名唤卢生。知他甚手策。动龙颜。含笑孩。〔净〕老公公看见当眞点了他。〔老〕亲看御笔题红在。待翦宫袍赐绿来。〔合〕御筵排。榜花开。也是他际会风云直上台。 
　　〔净〕奇哉奇哉。这等裴萧二人第几。〔老〕萧第二。裴第三。 

　　【前腔】〔净背介〕卷首定萧裴。怎到的寒卢那狗才。〔回介〕是他命运该。遇重瞳。着眼抬。〔老〕老先不知。也非万岁爷一人主裁。他与满朝勋贵相知。都保他文才第一。便是本监。也看见他字字端楷哩。〔净〕可知道了。他的书中有路能分拍。则道俺眼内无珠做总裁。 
　　〔合前老〕吿别了。明日老先陪宴。 

　　【尾声】杏园红你知贡举的须陪待。〔净〕还要请老公公主席纔是。〔老笑介〕我带上了穿宫入殿牌。则助的你外面的官儿御道上簪花那一声采。 
　　〔下〕〔宇文吊场〕可笑可笑。咱看定了的状元。谁想那卢生以钻刺抢去了。偏不钻刺于我。 

　　如此朝纲把握难。　　　　不容怒发不冲冠。 
　　则这黄金买身贵。　　　　不用文章中试官。 

　　第八出　骄宴 
　　〔丑厨役头巾插花上〕小子光禄寺厨役。三百名中第一。刀砧使得精细作料下得稳实。馒头摩的光泛。线面打得条直。千层起的泼松。八珍配得整饬。何止五肉七菜。无非吃一看十。吃了的眠思梦想。但看的垂涎咽液。休道三阁下堂餐。便是六宫中也是我小子尙食。这开元皇帝最喜我葱花灌肠。太眞娘娘喜我椒风扁食。止因御汤裏抓下个虱子。被堂上官打下小子革役。亏的过房外甥营救。叫小子依旧更名上直。〔内问介〕外甥是谁。〔丑〕是当今第一名小唱。在高公公名下秉笔秉笔。你问我今日为何头上插花。来做新进士琼林宴席。前路是半实半空案果。后面是带熟带生品食。那裏有寿祭牛肉。那裏讨宣州大栗。一碟菜五六根黄荠。半甁酒三两盏醋滴。官厨饭一两匙儿。边傍放着些半夏法制。〔内问介〕为甚来。〔丑〕你不知秀才们一个个饱病难医。待与他燥些脾胃。说便说了。今日天开文运。新状元赐宴曲江池。圣旨就着考试官宇文老爷陪宴。前面头踏早来也。 

　　【谒金门前】〔净上〕风云定。恩赐御筵华盛。我也曾吃红绫春宴饼。年华堪自省。 
　　我宇文融。今日曲江陪宴。可奈新科状元乃是落后之卷。相见好没意儿。后生意气。且自趋奉他一二。叫光禄寺祇候人。筵宴可齐。〔丑叩头介〕都齐了。只有教坊司未到。〔旦众上〕折桂场中开院本。插花筵上唤官身。禀老爷。女妓叩头。〔净〕报名来。〔贴〕奴家珠帘秀。〔旦〕奴家花娇秀。〔老贴〕我叫做锅边秀。〔净〕怎生这般一个名字。〔丑〕小的知他命名的意儿。妓女们琵琶过手曲过■〈口爽〉。家常饭到只伸掌。只这名叫做锅边秀。便是小的光禄寺厨役灶下养〔净〕原来是个火头哩。〔丑〕着了。来和老爷退火。〔净〕唗。状元已到。妓女们远远迎接。 

　　【谒金门后】〔生外末引队子上〕走马御街游趁。鴈塔标题名姓。〔旦众接介〕教坊司女妓们迎接状元。〔生众笑介〕起来起来。〔生〕劳动你多娇来直应。遶花莺燕请。 
　　〔净迎介〕列位状元请进。〔拜介〕应图求骏马。惊代得麒麟。白日来深殿。靑云满后尘。〔净〕恭喜三公高才及第。老夫不胜荣仰。〔生〕叨蒙圣恩。〔外末〕皆老师相进呈之力。〔净〕御赐曲江喜筵。眞盛事也。〔生〕敢问往年直宴。止是几个老倒乐工。今日何当妙选。〔净〕今日状元乃圣天子钦取。以此加意而来。〔生〕原来如此。〔净〕看酒。〔丑〕花开上林苑。酒对曲江池。 

　　【降黄龙】〔净送酒介〕天上文星。唱好是金殿云程。玉堂风景。皇封御酒。玳筵中如醉日边红杏。〔生〕峥嵘。想象平生。这一举成名天幸。〔外末〕■〈扌弃〉欢娱。酒淹衫袖。帽斜花胜。 
