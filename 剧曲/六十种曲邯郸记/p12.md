<!-- { "loadSidebar": true } -->
　　〔集句〕遥见飞尘入建章。红英扑地满筵香。谁知不向边城苦。为报先开白玉堂。相公自岭海归来。二十年当朝首相。今日进封赵国公。食邑五千户。官加上柱国太师。先荫儿男一齐升改。长子僔翰林侍读学士。次子倜吏部考功郞。三子俭殿中侍御史。四子位黄门给事中。这梅香伏侍相公。也养下一子。叫做卢倚。因他年小。挂选尙宝司丞。孙子十余人。都着送监读书。恩荣至矣。几日前父子侍宴御楼之上。万岁爷凭阑望见我家朝马肥瘦不齐。卽便选赐御马三十匹。宴罢之际。闻得老相公家中少用女乐。卽便分拨仙音院女乐二十四名。以应二十四气。又赐田园楼馆。形胜非常。此时相公出朝。我教排设家宴想俱整齐。相公早到。〔众拥生上〕向晓入金门。侍宴龙楼下。身惹御炉烟。归来明月夜。我卢生出将入相。五十余年今进封赵国公。食邑五千户。四子尽升华要。礼绝百寮之上。盛在一门之中。侍宴方阑下朝归府。不免缓步而行。 

　　【中吕粉蝶儿】锦绣全唐。眞乃是锦绣全唐。闹堂餐偏醉上我头厅宰相。有那些伴飮班行。压沙堤。归软马。是我到有些美怀佳量。转东华蓦着我庭堂。又逼札的我那夫人酬唱。 
　　〔见介〕夫人。恭喜了。进封为赵国夫人。侍宴而归。不觉梨花月上。〔旦〕妾因御赐楼台几所。因此开红妆宴。上翠华楼。陪公相尽通宵之兴。〔生〕少待少待。你四个儿子都摆着一路头踏。鸣珂佩玉而回。〔四子冠带上〕兄弟同日升荫。拜见老爷老夫人去。〔见礼介〕礼乐衣冠地。文章富贵家。南山开寿域。东海溢流霞。爹娘在上。容孩儿们敬上一杯贺酒。〔进酒介〕 

　　【泣颜回】列桂捧琼觞。满冠盖靑云成浪。穿朝入苑无非戚畹宫墙。老爷。你把朝堂稳坐。一家儿门户山河壮。保苍生你大古裏驰名。荷皇封小的儿沾赏。 
　　〔旦〕院子。请官儿堂下飮酒。〔四子跪介〕禀老爷老夫人。儿子荷爹娘福庇。新受皇恩。各衙门俱有公宴。〔生〕正是。衙门公宴。不可迟迟。〔四子打躬退介〕暂赴鸳行席。长趋燕喜堂。〔下内作乐生叹美介旦〕老公相不知。此乃皇恩颁赐女乐二十四名。按二十四气。吹弹歌舞。可谓妙矣。〔生〕哎哟。我只道是家常雅乐。原来教坊之女。咱人不可近他。〔旦〕怎生不可近他。〔生〕寻常女子有色无声。名为哑色。其次有声而未必有色。能舞而未必能歌。只有教坊之女。搅筝琶。舞霓裳。乔合生。大迓鼓。醉罗歌。调笑令。但是标情夺趣。他所事皆知。所以君子可视也。不可陷也。可弃也。不可往也。且其幼色取自鲜姸。假母教其精细。容止则光风霁月。应对则流水行云。加之粉则太白。加之朱则太赤。高一分则太长。低一分则太短。诗家说道。月出皎兮。美人嫽兮巧笑倩兮。美目盼兮。那一盼你道是甚么盼。把你的心都盼去了。那一笑你道是甚么笑。把人那魂都笑倒了。故曰。皓齿蛾眉。乃伐性之斧。莺声燕语。乃叫命之枭。细唾黏津。乃腐肠之药。翻床跳席。乃橜痿之机。老子曰。五色令人目盲。五音令人耳聋。所以小人戒色。须戒其足。君子戒色。须戒其眼。相似这等女乐。咱人再也不可近他。〔旦〕这等。公相可谓道学之士。何不写一奏本。送还朝廷便了。〔生笑介〕这却有所不可。礼云。不敢虚君之赐。所谓却之不恭。受之惶愧了。〔旦〕公相。听你说白一篇。到躭误了几个曲儿。叫女乐近前。劝公相酒。〔女乐叩头介生〕你们都是奉旨来的。请起请起。唱的唱。舞的舞。 

　　【上小楼】〔乐〕我则望仙楼排下这内家妆。步寒宫出落的紫霓裳。一个个淸歌妙舞世上无双。把红牙儿撒朗。羯鼓儿绷邦。间的是吉琤琤的银鴈儿打的冰弦喨。吸乌乌洞箫声悠漾。把我这截云霄不住的歌喉放。唱一个残梦到黄粱。〔生〕怎说起黄粱。〔众〕不是。唱一个残韵绕虹梁。 
　　【泣颜回】〔生〕轩昂。气色满华堂。立宫花济楚。珠佩玲琅。谢夫人贤达。许金钗十二成行。插花筵畔捧莲杯。笑立娇模样。蚤餐他凤髓龙肝。却沾承黛绿蛾黄。 
　　〔旦〕启相公得知。还有酒在翠华楼。为今夜暖楼之宴。〔生〕贤德夫人也。淡月笼云。玉阶之上可以翫赏。侍女们燃百十枝绛纱灯。细乐导引。我与夫人缓步游赏一回。〔贴众灯笼细乐行介〕 

　　【黄龙衮犯】踢荡荡的蹬道三条。滴溜溜的平川一掌。蔼溶溶的淡月长空。高簇簇的纱笼翠晃。抵多少银烛朝天紫陌长。〔笑跌介〕待不笑呵。不是他红生生翠袖双扶。把我脆设设的肝肠一■〈尙〉。 
　　〔内奏乐笑声道响介生〕前面几十对纱灯晌道。问是谁家。〔贴众问介内应介〕便是我家四位官儿宴归私宅。〔生笑介〕好人家也。前面翠华楼了。 

　　【扑灯蛾犯】霭靑靑烟袅袖炉香。厮琅琅落花御沟漾。喞喳喳晚风飘细乐。齐怎怎千步廊回向。高艳艳的金牌玉榜。软幽幽粉楼下垂杨。密札札雕檐画戟。雄纠纠有笑天狮门外滚球场。 
　　〔到介旦〕公相。你看翠华楼前面钦赐碧莲湖三十六景。〔生〕眞乃神仙景致。女乐们扶我与夫人上楼去。〔上介生〕大觥洒酒来。与夫人痛飮。 

　　【上小楼犯】展嵬嵬登了阁。砌臻臻游了房。眞乃是倚着红云。踏着红莲。逗着红妆。〔旦〕老爷请酒。〔做酒翻湿袖介生〕笑的来酒影花枝。酒摇灯晕。酒生袍浪。越显的这风淸也似月朗。 
　　〔旦〕高楼良夜。相公可以尽怀。〔乐争持生介生〕听我分付。今夜便在楼中。派定此楼。分为二十四房。每房门上挂一盏绛纱灯为号。待我游歇一处。本房收了纱灯。余房以次收灯就寝。倘有高兴。两人三人临期听用。〔乐笑应介〕 

　　【叠字犯】拍拍红喧翠嚷。匝匝情深意广。沉沉的玉漏稀。娟娟的风露凉。悉的悉喇宿鸟儿湖上。闪闪开红纱绣窗。一个个待枕席生香。落落滔滔取情儿翫赏。笑笑笑人生几百岁。醉煞锦云乡。 
　　〔旦〕夜阑了。相公将息贵体。〔生〕夫人。吾今可谓得意之极矣。 

　　【尾声】论功名为将相。也是六十载擎天架海梁。夫人。向后呵。我则把这富贵荣华和咱慢慢的享。 
　　美景天将锦绣开。　　　　升平元老醉金杯。 
　　夜夜笙歌归院落。　　　　朝朝灯火下楼台。 

　　第二十八出　友叹 
　　【挂眞儿】〔萧上〕生意尽凭黄阁下。叹元寮病染霜华紫禁烟花。玉堂风月。长好是精神如画。 
　　故交君独在。又欲与君离。我有新愁泪。非关秋气悲。下官萧嵩忝同平章事。有首相卢老先生。乃同年至交。年今八十有余。忽然一病三月。重大事机。诏就床前请决。皇上恩礼异常。至遣礼部官各宫观建醮禳保。那礼部堂上是裴年兄。上香而回。必然到此。〔裴上〕 

　　【番卜算】元老病能瘥。圣主心萦挂。〔见介萧〕年兄。这一番祈祷是如何。要作从长话。 
　　年兄。卢老先生平日精神甚好。因何一病缠绵。 

　　【风入松】〔裴〕略知元老病根芽。说起一场新话。〔萧〕是阁中机务所劳。〔裴〕非关阁下伤劳杂。是房中有些儿兜荅。〔萧〕呀。难道卢老先生此时还有余话。〔裴〕好采战说长生事大。皇恩赐女娇娃。 
　　〔萧〕有这等的事。老夫人怎不阻他。〔裴〕都道彭祖年高八百。也用采女之术。 

　　【前腔】〔萧〕老年人似纸烘残蜡。能禁几阵风花。千年彭祖今亡化。顚倒着折本生涯。〔裴〕卢年兄富贵已极。止想长生一路了。〔萧〕便是。论吾侪都是八旬上下。迟和蚤几争差。 
　　卢老先旣有此失。势必跷蹊。且喜年兄大拜在卽了。〔裴〕不敢。 

　　病到调元老。　　　　朝家少国医。 
　　惟余一枝树。　　　　留与后来栖。 

　　第二十九出　生寤 
　　【金蕉叶】〔旦愁容上〕愁长恨长。天样大门庭怎放。就其间有话难详。天天天怎的我老相公一时无恙。 
　　事不三思。终有后悔。我老相公夫妇齐眉。极富极贵。年过八十。五子十孙。此亦人间至乐矣。以前止是几个丫鬟劝酒。老身时时照管。不致疎虞。近因皇帝老儿没缘没故送下几个教坊中人。歌舞吹弹。则道他老人家飮酒作乐而已。谁想听了个官儿。他希求进用。献了个采战之术。三月以前。偶然一失。因而一病跷蹊。所仗圣眷转深。分遣礼部官于各宫观建醮祈祷。王公国戚以次上香。可谓得君之至矣。只恐福过灾生。未肯天从人愿。天呵。不敢望他百岁。活到九十九也罢了。〔儿子走上报介〕老夫人。老夫人。老爷不好了。分付请他出堂而坐。〔儿子梅香扶生病上〕 

　　【小蓬莱】八十身为将相。如今几刻时光。猛然惆怅。丹靑易老。舟楫难藏。 
　　〔集唐〕将相兼权似武侯。谁人肯向死前休。临阶一盏悲春酒。野草闲花满地愁。夫人。我病势沉沉。精魂散乱。多因罢了。思想当初。孤苦一身。与夫人相遇。登科及第。掌握丝纶。出典大州。入参机务。一窜岭表。再登台辅。出入中外。回旋台阁。五十余年。前后恩赐。子孙官荫。甲第田园。佳人名马。不可胜数。贵盛赫然。举朝无比。圣恩未报。一病郞当。夫人。我和你以前历过酸辛。儿子都不知道。岂知我八十而终。皆天赐也。 

　　【胜如花】寒窗苦。滞选场。瘦田中蹇驴来往。猛然间撞入卿门。平白地天门看榜。命直着簸箕无状。手爬沙去开河运粮。手提刀去胡沙战场。险些儿剑死云阳。贬炎方受瘴。又富贵八旬之上。〔旦〕算从前劳役惊伤。到如今疾病灾殃。 
　　〔旦〕老相公。你此病虽然天数。也是自取其然。八十岁老人家。怎生采战那。〔生恼介〕采战采战。我也则是图些寿算。看护子孙。难道是瞒着你取乐。 

　　【前腔】〔旦〕你年过迈。自忖量。说采战混元修养。为朝廷燮理阴阳。自体上不知消长。这一病可能停当。老相公平安罢了。有些差池。就要那二十四个丫头偿命。〔生恼介〕少道少道。〔众子〕老夫人言词太抢。老相公尊性儿厮强。俺孝顺儿郞。爹爹拣口儿咱尽情供养。〔生〕不想吃呵。〔众子〕这等有汤药在此。〔跪进药介〕尝了药进些无恙。 
