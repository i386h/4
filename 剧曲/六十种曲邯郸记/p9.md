<!-- { "loadSidebar": true } -->
　　【南鲍老催】唏唏吓吓。〔酒杯惊跌介旦哎哟介〕战兢兢把不住台盘滑。扑生生遍体上寒毛乍。吸厮厮也哭的声干哑。〔内鼓介内〕卢爷快行快行。有旨着五城催促。不可久停。〔末小旦扮儿子哭上〕我的爹呵。〔旦〕这都是你儿子。怎下的去也。〔生〕是你妇人家。不知朝廷说我图谋不轨。如今安置我在鬼门关外。罪配之人。限时限刻。天呵。人非土木。谁忍骨肉生离。则怕累了贤妻。害了这几个业种。到为不便。〔儿扯要同去介生〕去不得也。儿。〔同哭介〕眼中儿女空钩搭。脚头夫妇难安札。同死去做一榻。〔旦闷倒生扯介〕 

　　【北水仙子】呀呀呀哭坏了他。扯扯扯扯起他。且休把望夫山立着化。〔众儿哭介生〕苦苦苦苦的这男女煎喳。痛痛痛痛的俺肝肠激刮。我我我瘴江边死没了渣。你你你做夫人权守着生寡。〔旦〕你再瞧瞧儿子么。〔生〕罢罢罢。儿女场中替不的咱。好好好。这三言半语吿了君王假。我去。请了。〔旦哭介〕相公那里去。〔生〕去去去去那无雁处。海天涯。 
　　〔虚下旦哭介〕儿子回去罢。难道为妻子的不送上他一程。 

　　【南双斗鸡】君恩免杀。奴心似剐。没个人儿和他和他把包袱打。大臣身价。说的来长业煞。 
　　〔生上见介〕夫人。你怎生又赶上来。〔旦〕为你没个伴当。放心不下。我袖了半截银锞子。你路上顾觅。〔生〕罪人谁敢相近。我独自觅食而行。你还拿这半截锞子回去。买柴籴米。休的苦了儿女呵。 

　　【北尾】罪人家顾不出个人儿罢。我还怕的有别样施行咱。夫人夫人。你则索小心儿守着我万里生还也朝上马。 
　　十大功劳误宰臣。　　　　鬼门关外一孤身。 
　　流泪眼观流泪眼。　　　　断肠人送断肠人。 

　　第二十一出　谗快 
　　【缕缕金】〔宇文笑上〕口裏蜜。腹中刀。奸雄谁似我逞英豪。来的遵吾道。那般痴老。一万重烟瘴怎生逃。家门尽休了。 
　　学生谗臣宇文融便是。一不做。二不休。卢生那厮开河三百里。开边一千里。可谓扶天翊圣大功臣矣。被我奏他通番谋叛。押斩市曹。可恨他妻子淸河崔氏奏免其死。窜居海南烟瘴地方。那里有个鬼门关。怎生活的去。中吾计也。中吾计也。则那崔氏虽一妇人。留在外间。还怕有他萧裴同年拨置生事。我昨密奏一本。崔氏乃叛臣之妻。当没为官婢。其子叛臣之种。俱应窜去远方。圣旨准奏。其子随便居住。崔氏没入外机坊织作。得了此旨我卽刻差京城巡捉使。星夜将崔氏囚之机坊。将他儿子捻出京城去。好来回话也。〔大使上〕兼充五城使。未入九流官。禀老爷。回话。〔宇〕拿崔氏到局坊去了。〔使〕容禀。 

　　【黄莺儿】半老尙多娇。听拘拿。粉泪漂。我穿通驾上人惊倒。家私尽抄。儿女尽逃。则一名犯妇今收到。〔合〕好轻敲。把寃家散了。长是乐陶陶。 
　　〔宇〕你这个官儿到能事。记你一功。送吏部纪录去。〔使叩头谢介〕 

　　杀人须见血。　　　　立功须要彻。 
　　都是会中人。　　　　不劳言下说。 

　　第二十二出　备苦 
　　〔净扮贼上〕脸上几根毛。僭号鬼头刀。小子连州人。一生翦径。这几日空闲。有个兄弟在古梅村。寻他干事去。〔行介〕兄弟在家么。〔丑扮贼上〕半生光浪荡。混名下剔上。〔净〕怎生叫做下剔上。〔丑〕但是讨宝。没有的。不管死活。从颏下一剔剔上去。〔净〕快当快当。兄弟。这几日空过怎好。〔内虎吼介丑〕虎来了。和哥哥前路等人去。谁知虎狼外。更有狠心人。〔下生伞上〕行路难。行路难。不在水。不在山。朝承恩。暮赐死。行路难。有如此。我卢生身居将相。立大功劳。免死投荒。无人敢近。一路乞食而来。直到潭州。州守同年。偷送一个小厮。小名呆打孩。背负而来。过了连州地方与广东接界。只得拚命前去。那小厮也走动些么。〔叫介〕呆打孩。呆打孩。〔童担上〕走乏了。秀才挑了去。〔生〕你再挑一程儿么。〔行介〕 

　　【江儿水】眼见得身难济。路怎熬。凌云台画不到这风尘貌。玉门关想不上厓州道。〔童〕脑领上黑碌碌的一大古子来了。〔生〕禁声。那是瘴气头。号为瘴母。〔叹介〕黑碌碌瘴影天笼罩。和你护着嘴鼻过去。〔走介〕好了。瘴头过了。〔童〕又一个瘴头。〔生〕怎了怎了。这裏有天难靠。北地裏坚牢。偏到的南方寿夭。 
　　〔内虎啸介童哭介〕大虫来了。走不动。〔生〕着了瘴么。有甚么大虫。〔童〕那不是大虫。〔虎跳上生惊介〕天也天也。 

　　【忒忒令】是不是山精野猫。观模样定然为豹。古语云。刀不斩无罪之汉。虎不食无肉之人。咱卢生身上无肉也。〔童〕呆打孩一发瘦哩。〔生〕瘦书生怎做得这一餐东道。赛得过扑赵盾小神獒。〔虎跳介生〕怎生不转额前来跳。意儿不好。 
　　虎有三步打。待咱张起伞来。〔张伞作斗介内叫〕畜生不得无礼。〔虎咬童下生哭介〕大虫拖去呆打孩了。且独自行去。〔行介〕我闲想起来。朝中黄罗凉伞。不能勾遮护我身。这一把破雨伞。到遮了我身。满朝受恩之人。不能替我的命。到是呆打孩替了我命。看来万物有缘哩。〔丑净持刀赶上〕汉子那裏去。〔生惊介〕往海南的〔丑〕讨宝来。讨宝来。〔生〕贫子有甚么宝。 

　　【五供养】雨衣风帽。念卢生出仕在朝。〔净〕在朝一发有宝了。〔生〕些须曾有宝。尽被虎狼饕〔丑〕难道老虎连金银都吃去了。讨打讨打。〔刀背打介生〕不要打。小生也是个有意思的人。〔丑〕要你有意思做甚么。〔生〕小生是个有功劳之人。〔丑〕功劳甚么用。讨宝来。〔生叹介〕咳。我想诸余不要。则买身钱荷包在腰。谁人知意思。何处显功劳。骂你一声黑心贼盗。 
　　〔丑〕没有宝。又骂我贼。下剔上宰了。〔杀生介生作死介丑〕前生有今日。来岁是周年。〔下生醒介〕哎哟。这颈子歪一边去。湿淋侵怎的。〔看介〕是血哩。谁在我颈颏下抹了一刀。喜的不曾断喉。且把颈子端正起来。〔踭起正头叫疼介〕呀。原来大海子。〔望介疼介〕恰好一只船儿也。〔舟子上〕何来血腥气。触污海潮风。汉子。救你一命。〔众不许生上介舟子劝上介〕 

　　【玉札子】〔众〕是乌艚还是白艚。浪崩天雪花飞到。〔内风起介众〕飓风起了。恶风头打住蓬梢。似大海把针捞。浮萍一叶希。带我残生浩渺。 
　　〔生〕好了。前面靑山一带。是海岸了。〔舟〕哎哟。鲸鱼晒翅黑了天。这船人休了。〔众哭介〕 

　　【江神子】则道晚山如扇插云高。怎开交。遇鲸鳌。则他眼似明珠摄摄的把人瞧。翅邦儿何处落。纔一闪。命秋毫 
　　〔内普鲁空空声介众〕坏了。〔船覆众下介生得木板漂走哭上介〕哎哟。天妃圣母娘娘。一片木板儿。中甚用呵。〔风起介〕好了好了。一阵飓风来。前面是岸。尽力跳上去。〔跳介〕谢天谢地。〔内大风吼介生抱颈介〕哎。紧巴着这颈子。可吹不去呢。〔风吼哭介〕吹去颈子怎好。靠着石亭子倒了去也。〔倒介扮众鬼上各色随意舞弄介末扮天曹上〕众鬼不得无礼。呀。此人有血腥气。〔看介〕原来颏下刀伤。将我一股髭须。替他塞了刀口。〔鬼替挦须塞口诨介天曹〕卢生听吾分付。二十年丞相府。一千日鬼门关。〔下生醒介〕哎哟。好不多的鬼也。分明一人将髭须塞了颏下刀口。又报我二十年丞相府。一千日鬼门关。呀。眞个长下胡子了。〔扮二樵夫黑脸蓬头绳扛打歌上〕打柴打柴打打子柴。万鬼堂前一树槐。〔生惊介〕又两个鬼来了。〔樵〕是黑鬼。〔生〕一发吓杀我也。〔樵〕我们是这崖州蛮户。生来骨髓都黑。因此州裏人都叫做黑鬼。我是砍柴的。〔生〕原来这等。你这裏白日有鬼。〔樵〕你不看亭子大金字。〔生看念介〕呀。卢生到了鬼门关。眼见无活的也。〔樵〕你是何等人。自来送死。〔生〕我是大唐功臣。流配来此。〔樵〕州裏多见人说。有大官宦赶来。不许他官房住坐。连民房也不许借他。〔生〕好苦。〔樵〕可怜可怜。我碉房住去。〔生〕怎生叫做碉房。〔樵〕你是不知。这鬼门关大小鬼约有四万八千。但是飓风起时。白日裏出跳。则是鬼矮的离地三寸。高的不上一丈。下面住鬼打搅得荒。我们山崖树杪架些排栏。夜间护着个四德狗子睡。〔生〕怎生叫四德狗子。〔樵〕他一德咬贼。二德咬野兽。三德咬老鼠。四德咬鬼。〔生〕罢了罢了。没奈何护着狗子睡了。则我被伤之人。碉不上去。〔樵〕绳子抬罢。〔抬介〕 

　　【淸江引】狗排栏架造无般妙。个裏难轻造。山崖斗又高。棘刺儿尖还俏。黑碌碌的回回直上到杪。 
　　【前腔】八人抬坌煞那团花轿。这样还波俏。草绳系着腰。黑鬼儿梭梭跳。这敢是老平章到头的受用了。 
　　逃得残生命。　　　　鹪鹩寄一枝。 
　　情知不是伴。　　　　事急且相随。 

　　第二十三出　织恨 
　　〔末扮机坊大使官上〕平生不作皱眉事。天下应无切齿人。自家京城巡捉使。为抄札卢家有功。超升外织作坊一个大使。此乃当朝宰相宇文老爷之恩也。老爷还要处置卢家。但是他夫人织。造粗恶。未完事件。都要起发他一场。想起来也是个一品夫人。大使官多大。去凌辱他。〔想介〕有计了。督造太监将到。撺掇他去凌辱便了。在此伺候。〔丑扮内官上〕本是南内押班使。带作西头供奉官。吾乃掌管织造穿宫内使便是。好几个月不曾下局。大使何在〔末见介〕公公下局。小官整备茶饭伺候。〔丑〕你知近日朝廷有大喜事么。〔末〕不知。〔丑〕乃是吐番国降顺中华。带领西番一十六国侍子来朝。所费锦段赏犒不赀。故来催攒。你可知事。〔末〕小官知事。只是外机坊钱粮有限。无可孝敬公公。〔丑恼介〕不孝敬公公么。多大孙孙子哩。〔末〕不敢说。有一场大孝敬。只要老公公消受得。〔丑〕怎么大孝敬。〔末〕老公公半年不到此间。有个织妇。系卢尙书妻小。那尙书积贯通番。得些宝玉珍珠。都在那妻子手裏。〔丑〕难道他双手送来。〔末〕马不吊不肥。人不吊不招。吊将起来就招了。〔丑〕我内家人心慈。〔末〕小官打耳眯子。〔丑〕着。凭仗太监公公。欺负卢家妈妈。〔下旦贴抱锦上〕 

　　【破齐阵】一旦内家奴婢。十年相国夫人。零落归坊。淋漓当户。织处寸肠挑尽。怎禁得吚轧机中语。待学个回环锦上文。残啼双翠颦。 
