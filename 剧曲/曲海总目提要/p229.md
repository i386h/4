<!-- { "loadSidebar": true } -->
　　崔纵传。字符矩。抚州临川人。政和五年进士。历确山主簿。仙居丞。累迁承议郞。使北以大义责金。怒徙穷荒。纵不少屈。久之金许南使自陈。而听其还。纵以王事未毕。不忍言。又以官爵诱之。纵恚恨成疾。握节以死。洪皓、张邵还。归纵之骨。诏以兄子延年为后。 
　　洪皓传。皓、字光弼。番阳人。政和五年进士。建炎三年。擢徽猷阁待制。假礼部尙书。为大金通问使。至太原。留几一年。及至云中。黏罕迫仕刘豫。皓不从。黏罕怒。流递冷山。久之。与张邵、朱弁同遣还宋。【按皓未尝与崔纵同行。剧系点缀。】汤思退传。绍兴二十五年。参大政。秦桧病笃。招董德元及思退。属以后事。各赠黄金千两。思退不敢受。高宗以为非桧党信用之。累进左仆射。侍御史陈俊卿言。观其所为。多效秦桧。遂以观文殿学士。奉祠隆兴。符离师溃。召复相。金帅纥石烈志宁遣书三省。索海泗唐邓四郡。思退遣卢仲贤报书。擅许四郡。上批示三省。言思退议论。秦桧不若。已而惑之。仍命思退作书。许金四郡。【按思退无使金事。剧以党秦桧割四郡。故增饰诋之也。】 


　　○赤壁记 
　　未知何人所作。演周瑜赤壁烧船。本是事实。但此举皆瑜勋绩。而演义归美诸葛亮。创为祭风之说。又增饰种种变诈。以术制瑜。剧遂据为墙壁。此与正史不合也。剧中刘备自冀投荆。关、张辅翼。诸葛入幕。结好孙权。种种情迹。已互见锦囊、古城、草庐、四郡诸记中。即祭风烧船。亦俱互见草庐记。然赤壁为此剧正面。所宜详载 
　　纲目。汉献帝建安十三年秋七月。曹操击刘表。八月。刘表卒。九月。操至新野。表子琮举州降。刘备奔江陵。操追至当阳。及之。备走夏口。操进军江陵。冬十月。曹操东下。孙权遣周瑜、鲁肃等。与刘备迎击于赤壁。大破之。操引还。目云。初、鲁肃言于孙权。请与刘备结好。肃到夏口。闻操已向荆州。兼道至南郡。而琮已降。遂迎备于当阳长坂。劝令自结于东。备进住樊口。操将顺江东下。亮谓备曰。事急矣。请奉命求救于孙将军。遂与肃俱诣孙权。见于柴桑。说曰。将军起兵江东。刘豫州收众汉南。与曹操并争天下。今操芟夷大难。略已平矣。遂破荆州。威震四海。英雄无用武之地。故豫州遁逃至此。将军若能以吴越之众。与中国抗衡。不如早与之绝。若不能。何不按兵束甲。北面而事之。今将军外托服从之名。而内怀犹豫之计。事急而不断。祸至无日矣。权曰。苟如君言。刘豫州何不遂事之乎。亮曰。田横齐之壮士耳。犹守义不辱。况刘豫州王室之冑。英才盖世。众士仰慕。若水之归海。若事之不济。此乃天也。安能复为之下乎。权勃然曰。吾不能举全吴之地。十万之众受制于人。吾计决矣。非刘豫州莫可以当操者。然豫州新败。安能抗此难乎。亮曰。豫州军虽败于长坂。今战士还者及关羽水军精甲万人。刘琦合江夏战士。亦不下万人。曹操之众。远来疲敝。闻追豫州轻骑一日一夜行三百余里。此所谓强弩之末。势不能穿鲁缟者也。故兵法忌之。曰必蹶上将军。且北方之人。不习水战。又荆州之民附操者。偪兵势耳。非心服也。今将军诚能命猛将。统兵数万。与豫州协规同力。破操军必矣。操军破。必北还。如此则荆吴之势强。鼎足之形成矣。成败之机。在于今日。权大悦。时操遗权书曰。近者奉辞伐罪。刘琮朿手。今治水军八十万众。方与将军会猎于吴。权以示羣下。张昭等谓不如迎之。鲁肃独不言。权起更衣。肃追于宇下。曰。向察众人之议。专欲误将军。愿早定大计。时周瑜受使至鄱阳。肃劝权召瑜还。瑜至谓权曰。操虽托名汉相。实汉贼也。将军以神武雄才。兼仗父兄之烈。割据江东。地方数千里。兵精足用。英雄乐业。当横行天下。为国家除残去秽。况操自送死。而可迎之耶。今北方未平。马超、韩遂为操后患。而操舍鞍马。仗舟楫。与吴越争衡。又今盛寒。马无稾草。驱中国士众。远涉江湖之间。不习水土。必生疾病。此数者。用兵之患也。而操皆冒行之。将军擒操。宜在今日。瑜请得精兵数万人。进住夏口。保为将军破之。权曰。老贼欲废汉自立久矣。徒忌二袁、吕布、刘表与孤耳。今数雄已没。惟孤尙存。孤与老贼。势不两立。君言当击。甚与孤合。因拔刀斫前奏案曰。诸将吏敢有复言当迎操者。与此案同。瑜请精兵五万。权抚其背曰。已选三万人。船粮战具俱备。卿与子敬、程公。便在前发。孤当续发人众。多载资粮。为卿后援。遂以周瑜。程普为左右督。与备幷力逆操。以鲁肃为赞军校尉。助画方略。刘备望见瑜船。乘单舸往见瑜。问战卒有几。瑜曰。三万人。备曰。恨少。瑜曰。此自足用。豫州但观瑜破之。备深愧喜。进与操遇于赤壁。时操军已有疾疫。初一交战。操军不利。引次江北。瑜等在南岸。瑜部将黄盖曰。今寇众我寡。难与持久。操军方连船舰。首尾相接。可烧而走也。乃取艨艟鬬舰十艘。载燥荻枯柴。灌油其中。裹以帷幕。上建旌旗。豫备走舸。系于其尾。先以书遗操。诈云欲降。时东南风急。盖以十舰最着前。中江举帆。余船以次俱进。操军吏士皆出营立观。指言盖降。去北军二里余。同时发火。火烈风猛。船往如箭。烧尽北船。延及岸上营落。顷之烟焰张天。人马烧溺者甚众。瑜等率轻锐继其后。擂鼓大进。北军大坏。操引军走。遇泥泞。道不通。悉使羸兵负草塡之。蹈藉死者甚众。天又大风。刘备、周瑜水陆并进。近至南郡。操军死者大半。操乃留曹仁守江陵。乐进守襄阳。引军北还。甘宁径进。取夷陵守之。曹仁围甘宁。瑜大破仁兵。乃渡江屯北岸。与仁相拒。 
　　杜牧赤壁诗。东风不与周郞便。铜雀春深锁二乔。因东南风急一段。发此论也。演义缘此。遂谓冬月必无东南风。造出孔明祭风之说。云周瑜伪病。亮与鲁肃言。惟某能医。及入见。索纸书十六字云。欲破曹公。须用火攻。万事俱备。只欠东风。乃为瑜画策。于南屛山下筑三层七星坛。用百二十人围绕。作法三日。借三日夜东南风。十一月二十日甲子祭起。至二十二日丙寅风息。瑜遂以此破曹。剧亦据此作要紧关目。盖见景生情。将无作有也。至云瑜俟三更风转。令丁奉、徐盛潜杀孔明。追及其船。赵云射断篷脚而去。则太诬矣。 
　　魏志武帝纪。公至赤壁。与备战不利。于是大疫。吏士多死者。乃引军还。备遂有荆州江南诸郡。【按陈寿力护魏武。深没瑜功。故其所纪失实如此。】山阳公载记。公船舰为备所烧。引军从华容道步归。江表传。瑜之破魏军也。曹公曰。孤不羞走。后书与权云。赤壁之役。値有疾病。孤烧船自退。横使周瑜虚获此名。 
　　胡曾赤壁诗。火烈西焚魏武旗。周郞开国虎争时。兵交不用挥长剑。已挫曹瞒百万师。 
　　苏轼赤壁赋。东望夏口。西望武昌。山川相缪。郁乎苍苍。此非孟德之困于周郞者乎。又轼念奴娇词。大江东去。浪淘尽千古风流人物。故垒西边。人道是三国周郞赤壁。乱石穿云。惊涛拍面。卷起千堆雪。江山如画。一时多少豪杰。遥想公瑾当年。小乔初嫁了。雄姿英发。羽扇纶巾。谈笑间看樯橹灰飞烟灭。故国神游。多情应笑我。早生华发。浮生若梦。一尊还酹江月。词话云。当以铜琵琶铁绰板唱大江东去。 
　　高启二乔观兵书图绝句。共凭花几倚新妆。越女兵符读几行。铜雀安能锁春色。解将奇策敎周郞。【此盖翻杜牧诗。按若云火烧赤壁之策。小乔所敎。亦巧于立论。】周瑜传。瑜、字公瑾。庐江舒人。长壮有姿貌。建安三年。授建威中郞将。年二十四。吴中皆呼为周郞。攻皖。得桥公两女。皆国色。策纳大桥。瑜纳小桥。【江表传。策从容戏瑜曰。桥公二女虽流离。得吾二人作婿。亦足为欢。】 
　　后汉书献帝纪。十三年冬十月。曹操以舟师伐孙权。权将周瑜。败之于乌林赤壁。 
　　黄盖传。建安中。随周瑜拒曹公于赤壁。建策火攻。语在瑜传。吴书曰。赤壁之役。盖为流矢所中。时寒堕水。为吴军人所得。不知其盖也。置厕床中。盖自强以一声呼当。当闻之曰。此公覆声也。向之垂涕。解易其衣。遂以得生。【演义云。被张辽射中肩窝。乃系悬揣。】韩当传。以中郞将。与周瑜等拒破曹公。又与吕蒙袭取南郡。周泰传。与周瑜、程普拒曹公于赤壁。攻曹仁于南郡。 
　　甘宁传。随周瑜拒破曹公于乌林。攻曹仁于南郡。未拔。宁建计。先径取夷陵。往即得其城。因入守之。 
　　凌统传。为承烈都尉。与周瑜等拒破曹公于乌林。遂攻曹仁。【集览。赤壁。按方舆胜览黄州注。引水经载赤鼻山。齐安拾遗遂以赤鼻山为赤壁山。其说乖谬。盖周瑜自柴桑至武昌县樊口。而后遇于赤壁。则赤壁当临大江。在樊口之上。今赤鼻山在樊口对岸。何待进军而后遇之乎。又赤壁初战。操军不利。引次江北。而后有乌林之败。则乌林当在江之北岸。赤壁在江之南岸。今乃云赤壁在江之北。亦非也。然苏子瞻赤壁赋云。此非孟德之困于周郎者乎。乃疑似语。其大江东去之词。亦云人道是三国周郎赤壁。此又可见矣。且子瞻尝言黄州守居之数百步。为赤璧。或云即周瑜破曹公处。不知是否。又按鄂州赤壁山注。引郡县志云。赤壁在蒲圻县西北二十里。北岸乌林。与赤壁相对。此即周瑜用黄盖策。焚曹公船处也。今江汉间言赤壁者五。谓汉阳汉川黄州嘉鱼江夏。其说虽各有所据。惟江夏之说。近古而合于中。乌林与赤壁。即非一地也。又云。樊口即武昌县樊口。赤壁居其上游。又方舆胜览。黄州乌林。按水经述江水源流。至今巴陵之下云。江水左径。止乌林南。郦道元注云。右径赤壁山北。则赤壁乌林。相去二百余里。又赤壁初战。操军不利。引次江北。而后有乌林之败。二战初不同日。后汉纪乃总书为乌林赤壁。故荆州记汉阳临嶂山南岸。谓之乌林峯。又谓之赤壁。寰宇记引图经。亦以乌林为赤壁。亦失之矣。要之道元后魏人。去三国尙近。考验必得其眞也。】 


　　○百花记 
　　未知谁作。其情迹多系空中楼阁。以百花点将为关目攒簇处。故曰百花记。 
