<!-- { "loadSidebar": true } -->
　　冶城老人序云。海内梵刹。间设三敎之堂。龛三师于上。有儒者进曰。吾孔氏之尊。岂居二氏之下。奉而中移。嗣道者进曰。孔子。吾师之弟子也。而位师上耶。又奉而中移。主僧更复其故位。嗣是屡屡更移而像旋坏。三师因相谓曰。吾三人本相忘。乃各为劣徒搬坏。呜呼。达三圣相忘之旨者。几何人哉。达者闵之。思借人间之戏剧。以寓省悟之微机。此虽循人间燕乐之习。而究其不得已之心。则良苦矣。如余之传柳翠。亦遇赏音。第余专明佛乘。未及三敎。兹有东海一衲。与无无居士、赤肚子、了悟禅师三数人。初遇各持门户。若相矛盾。而卒乃相忘于无言。于是东海一衲耳旣有觉。便思觉人。演六贼之窃发。归一将之擒获。卓尔三家。浑同一事。不废燕笑而■启元扃。不离声色而竟收太乙。兹同升之所为作也。记内有潘太史。则东海一衲所自寓也。按余之传柳翠一语。似为徐渭序。序中无无居士即汪廷讷。第六折所谓全一眞人。亦即廷讷别号。廷讷有剧数种。大都留心佛乘。假托神仙。此剧为东海一衲所撰。中多演廷讷事。其意不过纽合三敎。儒则潘凌云。释则了悟禅师。道则全一眞人。皆即当时所交。而改易姓名。现身说法。后三十一折又有僧圆通。道士张胄。亦同此意。六贼亦借用释家语。至颖二阳、留尙志等。皆凭空撮撰。中间有妓白玉兰与颖生设誓。后复叛盟。盖借他事点入者。其余博济赘婿送子等折。则皆世俗所乐道。故点染作关目。非实事也。 


　　○云台记 
　　不知何人所作。按刘演起兵。王莽购之不得。安有廷奏莽及为莽所诛之事。阴皇后虽光武微时所纳。然实光武适新野时闻后美。心悦之。曰娶妻当得阴丽华。至更始元年。遂纳后于宛当成里。亦非避难时所婚也。冯异于光武攻父城时。为所获而得见。亦非演故友。到恽未尝从光武军。何从杀巨无霸。渡滹沱河乃光武徇蓟而为王郞所迫时事。此则以为败于巨无霸时事。作者大抵以王莽更始间事合而为一。取云台二十八将为名。光武帝纪云。光武皇帝讳秀。字文叔。南阳蔡阳人。高祖九世之孙也。身长七尺三寸。美须眉。大口隆准日角。性勤于稼穑。而兄伯升好侠养士。常非笑光武事田业。王莽末。南阳荒饥。诸家宾客多为小盗。光武避吏新野。因卖谷于宛。宛人李通等以图谶说光武。光武遂与定谋。于是乃市兵弩。十月。与李通从弟轶等起于宛。十一月。光武将宾客还舂陵。时伯升已会众起兵。光武杀新野尉。进屠唐子乡。又杀湖阳尉。进拔棘阳。更始元年。与甄阜、梁丘赐战于沘水西。大破之。斩阜。赐。伯升又破王莽纳言将军严尤。秩宗将军陈茂于淯阳。进围宛城。三月。光武别与诸将徇昆阳。定陵郾。皆下之。莽大惧。遣大司徒三寻。大司空王邑。将兵到颍川。复与严尤、陈茂合。初、王莽征天下能为兵法者。六十三家数百人。并以为军吏。时有长人巨无霸。长一丈。大十围。以为垒尉。又驱诸猛兽虎豹犀象之属以助威武。光武将数千兵徼之阳关。诸将见寻、邑兵盛。反走驰入昆阳。时城中唯有八九千人。光武夜自与李轶等于外收兵。时莽军到城下。围之数十重。光武遂与营部俱进。连胜。遂前。寻、邑陈乱。乘锐崩之。遂杀王寻。城中亦鼓噪而出。中外合势。莽兵大溃。光武因复徇下颍阳。会伯升为更始所害。光武自父城驰诣宛谢。未尝自伐昆阳之功。又不敢为伯升服丧。更始以是惭。拜光武为破虏大将军。封武信侯。九月。三辅豪杰共诛王莽。传首诣宛。更始至洛阳。乃遣光武以破虏将军行大司马事。十月。持节北渡河。鎭慰州郡。所到部县。辄除王莽苛政。进至邯郸。故赵缪王子林说光武。光武不答。去之眞定。林于是诈以卜者王郞为成帝。立郞为天子。都邯郸。二年。光武以王郞新盛。乃北徇蓟。王郞移檄购光武十万户。而故广阳王子刘接起兵蓟中以应郞。于是光武趣驾南辕。不敢入城邑。舍食道傍。晨夜兼行。蒙犯霜雪。天时寒。面皆破裂。至呼沱河无船。遇冰合得过。未毕数车而陷。信都太守任光开门出迎。因发旁县得四千人。先击堂阳、贳县。皆降之。邳彤亦举郡降。又昌城人刘植。宋子人耿纯。各率宗亲子弟。据其县邑以奉光武。于是移檄共击邯郸。会上谷太守耿况。渔阳太守彭宠。各遣其将吴汉、寇恂等。将突骑来助击王郞。四月。进围邯郸。连战破之。五月。拔其城。诛王郞。更始立光武为萧王。悉令罢兵。诣行在所。光武辞以河北未平。不就征。自是始贰于更始。是时四方背叛。光武乃击铜马。破靑犊赤眉贼。靑犊赤眉贼入函谷关攻更始。光武乃遣邓禹引兵而西。以乘更始赤眉之乱。建武元年。朱鲔遣讨难将军苏茂攻温。冯异、寇恂与战。大破之。于是诸将议上尊号。光武不听。行至鄗。羣臣复奏。光武于是命有司设坛场于千秋亭五成陌。六月己未。即皇帝位。 
　　逸民传云。严光、字子陵。一名遵。会稽余姚人也。少有高名。与光武同学。及光武即位。乃变姓名。隐身不见。后齐国上言有一男子。披羊裘钓泽中。帝疑其光。乃遣使聘之。三反而后至。除为谏议大夫。不屈。乃耕于富春山。后人名其钓处为严陵濑。 
　　冯异传。异、字公孙。好读书。通左氏春秋、孙子兵法。汉兵起。异以郡掾监五县。与父城长苗萌共城守。为王莽拒汉。光武略地颍川。攻父城不下。屯兵巾车乡。异间出行属县。为汉兵所执。时异从兄孝及同郡丁綝、吕晏。并从光武。因共荐异。得召见。自伯升之败。光武不敢显其悲戚。枕席有涕泣处。异独叩头宽譬哀情。光武止之曰。卿勿妄言。及王郞起。光武自蓟东南驰。晨夜草舍。至饶阳无蒌亭。时天寒烈。众皆饥疲。异上豆粥。及至南宫。遇大风雨。光武引车入道傍空舍。异复进麦饭菟肩。因复度虖沱河。至信都。使异别收河间兵。还。拜偏将军。从破王郞。封应侯。 
　　齐武王传云。齐武王演。字伯升。光武之长兄也。自王莽篡汉。常愤愤怀复社稷之虑。不事家人产业。倾身破产。交结天下雄俊。莽末。盗贼羣起。南方尤甚。伯升分遣亲客使邓晨起新野。光武与李通、李轶起于宛。伯升自发舂陵子弟合七八千人。部署宾客。诱新市平林兵。合军而进。王莽素闻其名。大震惧。购伯升邑五万户。黄金十万斤。位上公。诸将会议。立刘氏以从人望。豪杰咸归于伯升。而新市平林将帅。乐放纵。惮伯升威名。而贪圣公懦弱。先共定策立之。圣公旣即位。拜伯升为大司徒。封汉信侯。而伯升兄弟威名益甚。更始君臣不自安。遂共谋诛伯升。伯升部将宗人刘稷闻更始立。怒曰。本起图大事者。伯升兄弟也。今更始何为者耶。更始君臣闻而心忌之。以稷为抗威将军。稷不肯拜。乃与诸将陈兵数千人。先收稷将诛之。伯升固争。李轶、朱鲔因劝更始并执伯升。即日害之。 


　　○钩弋宫 
　　不知谁作。汉武帝事杂见诸书。作者又取西王母、东方朔、宛若等纽合。以钩弋夫人为主。 
　　汉书外戚传云。李夫人本以倡进。初、夫人兄延年。性知音。善歌舞。武帝爱之。每为新声变曲。闻者莫不感动。延年侍上起舞。歌曰。北方有佳人。绝世而独立。一顾倾人城。再顾倾人国。宁不知倾城与倾国。佳人难再得。上叹息曰善。世岂有此人乎。平阳主因言延年有女弟。上乃召见之。实妙丽善舞。由是得幸。李夫人少而蚤卒。上怜悯焉。图画其形于甘泉宫。初、李夫人病笃。上自临候之。夫人蒙被谢曰。妾久寝病。形色毁坏。不可以见帝。愿以王及兄弟为托。上曰。夫人病甚。殆将不起。一见我属托王及兄弟。岂不快哉。夫人曰。妇人貌不修饰。不见君父。妾不敢以燕媠见。上曰。夫人第一见我。将加赐千金。而予兄弟尊官。夫人曰。尊官在帝。不在一见。上复言欲必见之。夫人遂转乡。歔欷而不复言。于是不悦而起。夫人姊妹让之曰。贵人独不可一见上。属托兄弟耶。何为恨上如此。夫人曰。所以不欲见帝者。乃欲以深托兄弟也。我以容貌之好。得从微贱爱幸于上。夫以色事人者。色衰而爱弛。爱弛则恩绝。上所以挛挛顾念我者。乃以平生容貌也。今见毁坏。颜色非故。必畏恶吐弃我。意尙肯复追思。闵录其兄弟哉。及夫人卒。上以后礼葬焉。其后。上以夫人兄李广利为贰师将军。封海西侯。延年为协律都尉。上思念李夫人不已。方士齐人少翁言能致其神。乃夜张灯烛。设帷帐。陈酒肉。而令上居他帐。遥望见好女如李夫人之貌。还幄坐而步。又不得就视。上愈益相思悲感。为作诗曰。是耶非耶。立而望之。偏何姗姗其来迟。上又自为作赋。以伤悼夫人。又云。孝武钩弋赵倢伃。昭帝母也。家在河间。武帝巡狩过河间。望气者言此有奇女。天子亟使使召之。旣至。女两手皆拳。上自披之。手实时伸。由是得幸。号曰拳夫人。进为倢伃。居钩弋宫。按剧中以钩弋夫人为李夫人再世。盖据明人李夫人传也。传云。夫人母娠时。梦仙官以玉钩见赠。寤而生夫人。志梦之异。遂以玉钩名之。时武帝希心神仙。西王母尝降而与帝谈道。解所佩玉钩赠帝。且嘱帝当有宛转情缘。会夫人兄延年侍上歌云云。帝叹息曰。世岂有此人乎。延年因言有女弟李玉钩。帝愕。忆名与王母赠钩适符。遂召见之。由是得幸。定情之夕。赐佩玉钩。宠冠六宫。后病卒。帝思念不已。方士齐人少翁致其魂。令上居他帐遥对。果见夫人生动如平时。悲叙款诉。且语及再生数定。十五年后。访民间女子有拳手者即是。帝颔之。太始元年。帝巡狩河间。望气者以为其下有奇女。帝使求之。得陈氏女。一手屈拳。帝起自披手。手即伸。玉钩铿然。宛然李夫人进御定情之物也。帝大感悼。始信再生之数非妄。此传出自后人傅会。不可尽信。钩弋本赵氏。今改作陈。剧中据此敷演。又曰河间陈守之女。皆属撮撰。 
　　拾遗记云。帝息于延凉室。卧梦李夫人授帝蘅芜之香。帝惊起而香气犹着衣枕。历月不歇。帝弥思求。终不复见。涕泣浃席。遂改延凉室为遗芳梦室。帝貌顦顇。嫔御不宁。诏李少君与之语曰。朕思李夫人。其可得乎。少君曰。可遥见。不可同于帷幄。得暗海石刻作夫人形。置于轻纱幕里。宛若平生。帝大悦。问少君曰。可得近乎。少君曰。譬如中宵忽梦。而昼可得近观乎。按剧中方士作李少翁。盖合汉书及拾遗记而名之也。 
