<!-- { "loadSidebar": true } -->
　　吴志周瑜传云。曹公入荆州。刘琮举众降。曹公得其水军船步兵数十万。将士闻之皆恐惧。权延见羣下。问以计策。瑜曰。瑜请得精兵三万人。进住夏口。保为将军破之。时刘备为曹公所破。欲南渡江。与鲁肃遇于当阳。遂共图计。因进住夏口。遣诸葛亮诣权。权遂遣瑜及程普等。与备幷力逆曹公。遇于赤壁。时曹公军众已有疾病。初一交战。公军败退。引次江北。瑜等在南岸。瑜部将黄盖曰。今寇众我寡。难以持久。然观操军方联船舰。首尾相接。可烧而走也。乃取蒙冲斗舰数十艘。实以薪草。膏油灌其中。裹以帷幙。上建牙旗。先书报曹公。欺以欲降。又豫备走舸。各系大船后。因引次居前。曹公军吏士皆延颈观望。指言盖降。盖放诸船。同时发火。时风盛猛。悉延烧岸上营落。顷之烟炎张天。人马烧溺。死者甚众。军遂败退。还保南郡。备与瑜等复共追。曹公留曹仁等守江陵城。径自北归。瑜与程普又进南郡。与仁相对。各隔大江。兵未交锋。备诣京见权。瑜上疏曰。刘备以枭雄之姿。而有关羽、张飞熊虎之将。必非久屈为人用者。愚谓大计。宜徙备置吴。盛为筑宫室。多其美女玩好。以娱其耳目。分此二人各置一方。使如瑜者得挟与攻战。大事可定也。权以曹公在北方。当广擥英雄。又恐备难卒制。故不纳。 
　　江表传云。初曹公闻瑜年少有美才。谓可游说动也。乃密下扬州。遣九江蒋干往见瑜。干有仪容。以才辩见称。独步江淮之间。莫与为对。乃布衣葛巾。自托私行诣瑜。瑜出迎之。立谓干曰。子翼良苦。远涉江湖。为曹氏作说客耶。干曰。吾与足下同州里。中间别隔。遥闻芳烈。故来聚阔。幷观雅规。而云说客。毋乃逆诈乎。瑜曰。吾虽不及夔旷。闻弦赏音。足知雅曲也。因延干入。为设酒食毕。遣之曰。适吾有密事。且出就馆。事了别自相请。后三日。瑜请干。与周观营中。行视仓库军资器仗讫。还宴飮。示之侍者服饰珍玩之物。因谓干曰。丈夫处世。遇知己之主。外托君臣之义。内结骨肉之恩。言行计从。祸福共之。假使苏、张更生。郦叟复出。犹抚其背而折其辞。岂足下幼生所能移乎。干但笑。终无所言。干还。称瑜雅量高致。非言辞所间。中州之士。亦以此多之。 
　　山阳公载纪云。公船舰为备所烧。引军从华容道步归。遇泥泞。道不通。天又大风。悉使羸兵负草塡之。骑乃得过。羸兵为人马所踏。藉陷泥中。死者甚众。军旣得出。公大喜。诸将问之。公曰。刘备吾俦也。但得计少晚。向使早放火。吾徒无类矣。备寻亦放火而无所及。 

　　○七胜记 
　　不知何人所作。按三国志载亮南征事甚略。孟获七纵七擒见汉晋春秋。而擒之纵之之实亦不尽载。按亮出师表云。五月渡泸。深入不毛。即指擒孟获事。剧中多半原本演义。作者但取其情节可观。亦不暇订其眞伪也。五路进兵之说。后主传及亮传俱无之。不知何所据。亮妻黄氏。载襄阳记。糜氏亦无可考。 
　　诸葛亮传云。建兴元年。封亮武乡侯。开府治事。顷之又领益州牧。政事无巨细。咸决于亮。南中诸郡。并皆叛乱。亮以新遭大丧。故未便加兵。且遣使聘吴。因结和亲。遂为与国。三年春。亮率众南征。其秋悉平。军资所出。国以富饶。 
　　汉晋春秋云。亮在南中。所在战捷。闻孟获者。为夷汉所并服。募生致之。旣得。使观营阵之间。问曰。此军何如。获对曰。向者不知虚实。故败。今蒙赐观看营阵。若祇如此。即定易胜耳。亮笑。纵使更战。七纵七擒。而亮犹遣获。获止不去曰。公天威也。南人不复反矣。遂此滇池南中平。皆即其渠率而用之。 
　　邓芝传云。吴王孙权请和。先主累遣宋玮、费袆等与相报答。丞相诸葛亮深虑权闻先主殂陨。恐有异计。未知所如。芝见亮曰。今主上幼弱。初在位。宜遣大使重申吴好。亮答之曰。吾思之久矣。未得其人耳。今日始得之。芝问其人为谁。亮曰。即使君也。乃遣芝修好于权。权果狐疑。不时见芝。芝乃自表请见权曰。臣今来亦欲为吴。非但为蜀也。权乃见之。语芝曰。孤诚愿与蜀和亲。然恐蜀主幼弱。国小势逼。为魏所乘。不自保全。以此犹豫耳。芝对曰。吴蜀二国四州之地。大王命世之英。诸葛亮亦一时之杰也。蜀有重险之固。吴有三江之阻。合此二长。共为唇齿。进可幷兼天下。退可鼎足而立。此理之自然也。大王今若委质于魏。魏必上望大王之入朝。下求太子之内侍。若不从命。则奉辞伐叛。蜀必顺流见可而进。如此江南之地。非复大王之有也。权默然良久曰。君言是也。遂自绝魏。与蜀连和。遣张温报聘于蜀。蜀复令芝重往。权谓芝曰。若天下太平。二主分治。不亦乐乎。芝对曰。夫天无二日。土无二王。如幷魏之后。大王未深识天命者也。君各茂其德。臣各尽其忠。将提枹鼓。则战争方始耳。权大笑曰。君之诚款。乃当尔耶。 
　　秦宓传云。吴遣使张温来聘。百官皆往饯焉。众人皆集而宓未往。诸葛亮累遣使促之。温曰。彼何人也。亮曰。益州学士也。及至。温问曰。君学乎。宓曰。五尺之童皆学。何必小人。温复问曰。天有头乎。宓曰。有之。温曰。在何方也。宓曰。在西方。诗曰。乃眷西顾。以此推之。头在西方。温曰。天有耳乎。宓曰。天处高而听卑。诗云。鹤鸣九皋。声闻于天。若其无耳。何以听之。温曰。天有足乎。宓曰。有。诗云。天步艰难。之子不犹。若其无足。何以步之。温曰。天有姓乎。宓曰。有。温曰。何姓。宓曰。姓刘。温曰。何以知之。答曰。天子姓刘。故以此知之。答问如响。应声而出。于是温大敬服。 
　　襄阳记曰。黄承彦者。高爽开列。而为沔南名士。谓诸葛孔明曰。闻君择妇。身有丑女。黄头黑色。而才堪相配。孔明许诺。即载送之。时人以为笑乐。乡里为之谚曰。莫作孔明择妇。止得阿承丑女。 

　　○通仙枕 
　　一名双恩义。不知何人作所。演刘弘敬事。弘敬义嫁兰荪。载太平广记。【广记方兰荪。小说作裴兰荪。】其抚李逊之子。见于小说。幷合裴女事。标曰李克让竟达空函。刘元普双生贵子。乐府家因作尺素书剧。此则又幻出通仙枕一节。以作标题。其曰双恩义者。则以裴、李两家俱感其恩义而言也。 
