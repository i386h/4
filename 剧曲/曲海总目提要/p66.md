<!-- { "loadSidebar": true } -->
　　按女本抱银瓶入井。今记以银瓶为女名。西湖志。张宪。武穆爱将也。绍兴中累立战功。会秦桧主和班师。宪还未几。桧与张俊谋杀岳飞。诱飞部曲能吿飞事者。卒无人应。张俊乃自为状付奸人王俊。妄言宪与岳云通书。谋还飞兵权。张俊亲行鞫炼。宪被掠无全肤。竟不伏。张俊乃手具狱词。吿成于桧。宪坐死。景定二年。追封烈文侯。元总管夏思忠为立石表其墓。 
　　西湖志。牛皋墓在剑门关畔。皋字伯远。汝州鲁山人。为岳武穆部将。累立战功。转宁国军承宣使。绍兴十七年上巳日。都统制田师中大会诸将。皋遇毒。明日卒。或言秦桧使师中毒之也。 
　　西湖志。施公庙在石■巷口。其神曰施全。宋殿司小校也。绍兴二十年二月。全愤秦桧奸邪误国。俟其入朝。怀刃刺之。不克。被执。桧骂曰。汝病心耶。全曰。丞相病心耳。通敌欺君。戕剥忠义。非病心何以有此。桧大怒。命磔于市。郡人且哀且愤。诟曰。此不了事汉也。相与立祠祀之。左编云。施全。岳飞旧卒。 
　　宋史飞传云。韩世忠诣桧诘其实。桧曰。飞子云与张宪书。虽不明其事体。莫须有。世忠曰。莫须有三字。何以服天下。又世忠传云。岳飞寃狱。举朝无敢出一语。世忠独撄桧怒。又抵排和议。触桧尤多。记因增饰世忠上疏。为飞讼寃云。 
　　史但言何铸明飞无罪。又言大理寺丞李若朴、何彦猷。大理卿薛仁辅并言飞无罪。宗正卿士 请以百口保飞。未及周三畏。盖三畏弃官去。而诸保飞者尽获罪。故未及载三畏事也。 
　　樵书。钱希言作剪头仙人传云。陕西延安府葭州深山中。有剪头仙人。日祗飮净水三瓯。间用法水疗疾。延绥开府郑汝璧。楡关大帅李如樟。敦请至楡林城。偶论宋史及寃死岳家父子事。仙人辄大恸泪下。质其姓名年纪。默然不应。已而强应曰。姓周。昼夜百余人环卫。忽逸去。不知所之。数日后。抚帅两府内各见空中坠下名纸一束。中有周三畏拜谢五大字。余并空纸。考之通鉴。则中丞何铸。大理卿周三畏先勘武穆。为白其寃。而桧乃改命万俟卨等罗织之也。应以此时弃官入山而得道耳。金陀编、龥天辨诬录。皆遗三畏之名。今按此记。言周少卿弃职入山。与通鉴及希言传有合。故坿录之。 
　　左编。秦桧、江宁人。登政和五年第。汴京失守。桧从帝至燕山。赐挞懒为任用。首倡和议。挞懒纵之使归。拜礼部尙书。赐以金帛。命见宰执。桧首言如欲天下无事。南自南。北自北。及首奏与挞懒求和书。 
　　秦桧白云。官授都御史之职。按桧传言桧为台长。盖御史中丞也。史但云登第。亦不云为状元。 
　　桧白云。钦赐玉带一条。精忠旗一面。着差人送与岳飞。此是增饰。 
　　桧白云。曾与犬金盟誓。得放还乡。愿作他国细作。宋稗类编。秦桧一日在某寺中庆圣节。一树上贴一榜子云。秦相公是细作。 
　　夷坚志。秦桧矫诏逮岳飞父子下棘寺狱。遣万俟卨锻炼之。拷掠无全肤。终无服辞。一日。桧于东厢窗下画灰密谋。其妻王氏赞成之曰。擒虎易。放虎难。飞遂死狱中。张宪、岳云戮于市。流徙两家妻孥。赀产皆没官。后桧挈家游西湖。舟中得暴疾。昏闷之际。见一人披发瞑目。厉声责曰。汝误国害民。杀害忠良。我已诉于天矣。汝当受铁杖于太祖皇帝殿下。桧自此怏怏不怿以死。未几。其子熺亦死。方士伏章见熺荷铁枷。因问秦太师何在。熺泣曰。吾父现在酆都。方士如其言以往。果见桧与万俟卨俱荷铁枷。备受诸苦。桧嘱方士曰。可烦传语夫人。东窗事发矣。卨在铁笼下与桧争辨杀岳飞事。至理宗朝。有考试官归自荆湖。暴死旅舍。其仆未敢殓也。官复苏曰。适为看阴间赵宋断秦桧为臣不忠欺君误国事。桧受铁杖。押往某处受报矣。 
　　朝野遗记。秦桧妻王氏。素阴险出其夫上。方岳飞狱具。一日桧独居书室食柑。玩皮。以爪划之。若有思者。王氏窥见笑曰。老汉何一无决耶。捉虎易。放虎难也。桧犁然当心。致片纸付入狱。是日岳王薨于棘寺。 
　　迪吉录。岳侯狱成。桧居东窗下。以爪画柑皮。如有所思。桧妻王氏云云。桧即书片纸付狱。是日岳侯缢死。王氏无子。未几亦死。有押衙何立者。桧差往东南第一峯勾干。恍惚人引至阴司。见夫人带枷备刑。楚毒难堪。语何立曰。吿相公。东窗事发矣。押衙复命言其事。桧忧骇皇皇。数日亦死。何立后住山修行。成地仙。 
　　江湖杂记云。秦桧置岳飞于狱。欲杀之未果。于东窗下搯橘皮沉吟不决。妻王氏问故。桧以吿。王曰。岂不闻缚虎容易纵虎难。桧计遂定。片纸传狱。即报飞死矣。飞旣死。桧向灵隐寺祈忏。有一行者持大筒。乱言讥桧。问其居止。即赋诗曰。弃了袈裟别了参。不来尘世住心庵。二时斋粥无心恋。薄利虚名不道贪。性似白云离岭岫。心如孤月下寒潭。相公问我归何处。家住东南第一龛。僧去。桧立遣隶皂何立物色追之。至一宫殿。甚严邃。僧坐决事。即作诗僧也。闻傍人曰。地藏殿方决阳间桧杀岳飞事。须臾。数卒引桧至。身荷铁枷。囚首垢面。见立呼吿曰。传语夫人。东窗事犯矣。秦桧号秦长脚。桧妻王氏。宰相王珪女孙。号长舌妇。 
　　左编。桧于一德格天阁书赵鼎、李纲、胡铨姓名。必欲杀之而后已。使鼎子汾自诬与张浚及李光、胡寅谋大逆。凡一时贤士五十三人皆与焉。狱成。而桧病不能书。 
　　西湖志。秦桧擅权久。大诛杀以胁善类。末年。因赵忠简鼎之子汾以起狱。谋尽覆张忠献浚、胡文定安国诸族。棘寺奏牍上矣。桧时已病。坐格天阁下。吏以牍进。欲落笔。手颤竟不能字。其妻王在屛后摇手曰。勿劳太师。桧犹自力。竟仆于几。数日而卒。狱事大解。诸公仅得全。 
　　王世贞满江红词。十二金牌丞相诏。风波片纸君王狱。其意盖云金牌虽出朝廷。而实由桧矫诏。故曰丞相诏。风波亭之死。虽由秦桧。而高宗若不欲杀飞。则桧亦当不敢。故曰君王狱也。 

　　○千金记 
　　未详谁作。千金报漂母。本韩信实事。惟韩信妻高氏。高氏之兄高起。无所考据。 
　　按汉书韩信传。信、淮阴人。家贫。至城下钓。有一漂母哀之。饭信。信谓曰。吾必重报母。母怒曰。大丈夫不能自食。吾哀王孙而进食。岂望报乎。淮阴少年又众辱信。令信俛出跨下。及项梁渡淮。信仗剑从之。居戏下。无所知名。梁败。又属项羽为郞中。数以策千羽。羽不用。汉王入蜀。信亡归汉。未得知名。为连敖。坐法当斩。滕公壮其貌。与语。大悦之。释勿杀。言于汉王。汉王以为治粟都尉。未之奇也。信数与萧何语。何奇之。至南郑。诸将道亡者数十人。信度不用。即亡。何闻信亡。不及以闻。自追之。及来谒上。上问所追者谁。曰。韩信。信国士无双。王必欲争天下。非信无可与计事者。王因欲召信拜为大将。何曰。王欲拜之。择日斋戒。设坛场。具礼乃可。王许之。信已拜。汉王举兵东出陈仓。定三秦。信遂击魏。擒魏王豹。因以兵数万。欲东下井陉击赵。赵广武君李左车。说成安君陈余以奇计。余不听。信即夜选轻骑二千人。人持一赤帜。戒曰。赵空壁逐我。若疾入拔赵帜。立汉赤帜。又使万人先行。背水阵。于是夹击破赵军。斩安成君泜水上。禽赵王歇。令军中生购广武君。顷之。缚至戏下。信解其缚。东向坐。西向对而师事之。及已定临淄。楚使龙且将。救齐。与信夹潍水陈。信夜令人为万余囊。盛沙以壅上流。引兵半渡击龙且。不胜。还走。且遂追渡水。信使人决壅囊。水大至。且军大半不得渡。即击杀龙且。楚以亡龙且。项王恐。使武涉说信。信不听。蒯通又说信以三分天下之计。信亦不听。乃会兵垓下。项羽死。汉立信为楚王。信至国。召所从食漂母。赐千金。辱己少年令出跨下者。以为都尉。 
　　按史记项羽本纪。项籍者。字羽。其季父项梁。与籍举吴中兵。以八千人渡江而西。梁自号武信君。后为秦将章邯破灭。邯因复围赵。项羽即渡河救赵。破秦军。降章邯。行略秦地。函谷关有兵守。不得入。又闻沛公已破咸阳。羽大怒。沛公左司马曹无伤复言于项王曰。沛公欲王关中。范增因说羽急击沛公。项伯素善张良。驰之沛公军。具吿以事。张良要项伯入见沛公。约旦日来谢。沛公旦日从百余骑来见项王。至鸿门。项王留沛公与飮。范增数目项王。举所佩玉玦以示之者三。项王默然不应。范增起。出召项庄。令以剑舞。因击沛公于坐。于是项伯亦拔剑起舞。常以身翼蔽沛公。庄不得击。张良至军门。见樊哙曰。今日之事甚急。哙即带剑拥盾入军门。项王赐之巵酒彘肩。哙旣飮酒。拔剑切肉啖之。项王因曰。壮士。能复飮乎。哙曰。臣死且不避。巵酒安足辞。夫沛公劳苦而功高。未有封侯之赏。而听细说欲诛有功之臣。窃为大王不取也。项王未有以应。沛公起如厕。因招樊哙出。沛公已出。项王使都尉陈平召沛公。沛公乃令张良留谢。持白璧一双献项王。玉斗一双与亚父。项王受璧置座上。亚父受玉斗。置之地。拔剑撞而破之。曰。夺项王天下者。必沛公也。汉五年。韩信与彭越旣会垓下。项王兵少食尽。夜闻汉军四面皆楚歌。项王大惊。则夜起帐中。有美人名虞。常幸从。骏马名骓。常骑之。项王乃悲歌慷■。自为诗。美人和之。遂夜溃围南出。驰至阴陵。迷失道。问一田父。田父绐曰左。左乃陷大泽中。以故汉追及之。于是项王乃欲东渡乌江。乌江亭长檥船待。项王笑曰。我何渡为。籍与江东子弟八千人。渡江而西。今无一人还。纵江东父老怜而王我。我何面目见之。乃自刎而死。 
　　按高祖本纪。五年。高祖与诸侯兵共击楚军。与项羽决胜垓下。淮阴侯将三十万当之。孔将军居左。费将军居右。皇帝在后。绛侯柴将军在皇帝后。项羽之卒可十万。淮阴先合不利。却。孔将军费将军纵。楚兵不利。淮阴侯复乘之。大败垓下。项羽卒闻汉军之楚歌。以为汉尽得楚地。项羽乃败而走。是以兵大败。使骑将灌婴追杀项羽东城。斩首八万。遂略定楚地。 
