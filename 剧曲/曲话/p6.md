<!-- { "loadSidebar": true } -->
《灰阑记》、《留鞋记》、《蝴蝶梦》、《神奴儿》、《生金阁》等剧，皆演宋包待制开封府公案故事，宾白大半从同；而《神奴儿》、《生金阁》两种，第四折魂子上场，依样葫芦，略无差别。相传谓扮演者临时添造，信然。《渔樵记》剧刘二公之于朱买臣，《王粲登楼》剧蔡邕之于王粲，《举案齐眉》剧孟从叔之于梁鸿，《冻苏秦》剧张仪之于苏秦，皆先故待以不情，而暗中假手他人以资助之，使其锐意进取；及至贵显，不肯相认，然后旁观者为说明就裹：不特剧中宾白同一板印，即曲文命意遣词，亦几如合掌，此又作曲者之故尚雷同，而非独扮演者之临时取办也。
《 梅香》如一本《小西厢》，前后关目、插科、打诨，皆一一照本模拟：张生以白马解围而订婚姻，白生亦因挺身赴战而预联婣好，一同也；郑夫人使莺莺拜张生为兄，裴亦使小蛮见白而改称兄妹，二同也；张生假馆于崔而白亦借寓于裴，三同也；莺莺动春心不使红娘知而红娘自知，樊素亦逆*揣主意而劝使游园，四同也；张生琴诉衷曲，白亦琴心挑逗，五同也；张生积思成病，白亦病眠孤馆，六同也；张生向红娘诉情，白亦于樊素前尽倾肺腑，七同也；张生跪求红娘，白亦向樊素折腰，八同也；张生倩红传寄锦字，素亦与白密递情词，九同也；鸶莺窥简佯怒，小蛮亦见词罪婢，十同也；红娘佯以不识字自解，樊素亦反问词中所语云何，十一同也；红见责而戏言将告夫人，樊亦被诘而诈为出首，十二同也；莺莺答诗自订佳期，小蛮亦答诗私约夜会，十三同也；张生误以红娘为莺莺，白亦误将樊素作小蛮，十四同也；莺莺烧香，小蛮亦烧香，十五同也；崔夫人拷红，裴亦打问樊素，十六同也；红娘堂前巧辩而归罪于崔，樊素亦据理直权而诿过于裴，十七同也；崔夫人促张应试，裴亦使白赴京，十八同也；莺莺私以汗衫、裹肚寄张，小蛮亦有玉簪、金凤赠白，十九同也；张衣锦还乡，白亦状元及第，二十同也。不得谓无心之偶合矣。

百种杂剧目，正名、题目各一句，多用七字。其八九字者，虽有而少。惟《城南柳》、《风光好》、《蝴蝶梦》、《勘头巾》等剧正名题目各二句耳。
百种中，第一折必用仙吕【点绛唇】套曲，第二折多用南吕【一枝花】套曲，余则多用正宫【端正好】、商调【集贤宾】等调。盖一时风气所尚，人人习惯其声律之高下，句调之平仄，先已熟记于胸中，临文时或长或短，随笔而赴，自无不畅所欲言；不然，何以元代才人辈出，心思才力，日趋新异，独于选调一事不厌党同也  *

《 梅香》，郑德辉撰，载白敏中父参裴度军，阵中救度，受伤频死，度以女小蛮许字敏中。度死，度妻韩夫人将背前约。有侍婢樊素者，从中撮合，始克成婚。其大致如此。按《云溪友议》：“白居易有妓樊素，善歌；小蛮，善舞。尝为诗曰：‘樱桃樊素口，杨柳小蛮腰。’年既迈，而小蛮方丰艳，因作《杨柳》词以托意。”又按《女世说》：“樊素二十余，绰绰有歌舞态，善唱《杨柳》。乐天以己年高，将放之。适马有名骆者，同时议鬻，马出而首反顾。素闻马嘶，泣拜曰：‘骆将去，其鸣哀；素将去，其辞苦；岂主君独无情哉！’”然则两人为乐天爱妾，恩至义尽，具有明征。敏中为乐天从祖弟，史称其与乐天相友爱者，乃妄以其兄之妾为其弟之妻，且婢，使千古而下阅者，疑敏中有陈平为盗之谤，朕栖欲治之心。颠倒伦常，莫斯为甚。彼《琵琶》之厚诬伯喈者，抑无论矣。
拟元两剧，萧山王叔卢撰。以质吴江沈长康，谓不合宫调，令其改作。及改而仍不合，乃就毛西河商之。无何，叔卢死，西河哀其志而为更定其词。会兵变，失去。夜卧嵩山，梦叔卢来，曰：“予词寄君所，未见还。”醒而异之。后复购得其稿。会病，又梦叔卢曰：“脱君死，予词奈何 ”因中夜力疾起，校补而梓行之。故西河序其首，谓：“灵均作《涉江》、《怀沙》，虑其遗亡，乃于晋咸安之季，白画见形，向顾珏自诵之。”以比叔卢之入梦。夫身后之名，才人所爱，虽至死而其魂魄犹将恋恋，且虽词曲小技，而郑重珍惜，一至于此，是诚不可解者矣。*

曲话卷三
乾隆中，高宗纯皇帝第五次南巡，族父森时服官浙中，奉檄恭办梨园雅乐。先期命下，即以重币聘王梦楼编修文治塡造新剧九折，皆即地即景为之，曰《三农得澍》，曰《龙井茶謌》，曰《详征冰茧》，曰《海宇謌恩》，曰《灯燃法界》，曰《葛岭丹炉》，曰《仙酝延龄》，曰《瑞献天台》，曰《瀛波清宴》。选诸伶艺最佳者充之，在西湖行宫供奉。每演一折，先写黄绫底本，恭呈御览，辄蒙褒赏，赐予频仍。今日重披法曲，犹仰见当年海宇乂安，民康物阜。古稀天子省方问俗，桑麻阡陌间与百姓同乐，一种雍熙气象，为千古所希有，真盛典也。
红楼梦工于言情，为小说家之别派，近时人艶称之。其书前梦将残，续以后梦，卷牍浩繁，头绪纷琐。吴洲仲云涧取而删汰，并前后梦而一之，作曲四卷，始于原情，终于勘梦，共得五十六折。其中穿插之妙，能以白补曲所未及，使无罅漏，且借周琼防海事，振以金鼓，俾不终场寂寞，尤得本地风光之法。惟以副净扮凤姐，丑扮袭人，老旦扮史湘云，脚色不甚相称耳。近日荆石山民亦塡有《红楼梦》散套，题止《归省》、《葬花》、《警曲》、《拟题》、《听秋》、《剑会》、《联句》、《痴诔》、《颦诞》、《寄情》、《走﹡魔》、《禅订》、《焚稿》、《冥升》、《诉愁》、《觉梦》十六折而巳，其实此书中亦究惟此十余事言之有味耳。其曲情亦凄婉动人，非深于《四梦》者不能也。

番禺令仲拓庵振履卸事后，寓省垣，作《双鸳祠》八折，即别驾李亦珊事也。起伏顿挫，步武井然，惜点谱一折，人手太闲，《謌赛》一折，收场太重。通体八出，杂剧则太多，传奇又太少，古今曲家无此例也。
金陵张漱石《怀沙记》，依《史记屈原列传》而作，文词光怪。全部楚词，隐括言下。《着骚》、《大指》、《天问》、《山鬼》、《沉渊》、《魂游》等折，皆穿贯本书而成，洵曲海中巨观也。惟尤西堂《读离骚》不然，不屑屑模文范义，通其意而肆言之，陆离斑驳，不可名状，至云：“便百千年难打破闷乾坤，只两三行怎吊尽愁天下！”发千古不平于嬉笑怒骂中，悲壮淋漓，包以大气，与怀沙立意不同，然固异曲同工也。
漱石又有《玉狮坠》，设想甚奇。其《毁奁》一折，如蚁穿九曲，愈折愈深。如云：“你要我无瑕体自比玉洁，便河东吼不迭 岂真有竹杖为龙，那便捷似鸟成凫，没些差别，负的我腾空飞越，管笼禽脱离羁绁 怕终做不分玉石焚身烈，提掇向楼前坠也！”一玉狮耳，想出如许情绪，第一猜教其守贞，二猜可以因而脱祸，三猜默示以狗身，鲁公书笔，力透纸背矣。
钱唐夏惺斋纶作六种传奇。其《南阳乐》一种，合三分为一统，尤称快笔。虽无中生有、一时游戏之言，而按之直道之公，有心人未有不拊掌呼快者。第三折，诛司马师，一快也；第四折，武侯命﹡灯倍明，二快也；第八折，病体全安，三快也；第九析，将星灿烂，四快也；十五折，子午谷进兵，偏获奇胜，五快也；十六折，杀司马昭，六快也；擒司马懿，七快也；十七折，曹丕就擒，八快也；杀华歆，九快也；十八折，掘曹操疑冢，十快也；二十二折，诛黄皓，十一快也；二十五折，陆伯言自裁，十二快也；孙权投降，十三快也；孙夫人归国，十四快也；三十折，功成归里，十五快也；三十二折，北地受禅，十六快也。立言要快人心，惺斋此曲，独得之矣。

惺斋作曲，皆意主惩劝，常举忠、孝、节、义，各撰一种。以《无瑕璧》言君臣，教忠也；以《杏花村》言父子，教孝也；以《瑞筠图》言夫妇，教节也；以《广寒梯》言师友，教义也；以《花萼吟》言兄弟，教弟也。事切情真，可謌可泣。妇人孺子，触目惊心。洵有功世道之文哉！
李笠翁云：“汤若士之《牡丹亭》、《邯郸梦》传奇得以盛传于世，吴石渠之《绿牡丹》、《画中人》得以偶登于场，皆才人徼幸之事，非文至必传之理也。”语见所著《闲情偶寄》。石渠才情绮丽，撰曲四种，甚为艺林所称。笠翁引与玉茗并论，不为无见。
笠翁十种，曲、白俱近平妥。行世已久，姑免置喙。近人惟绵州李太史调元最深喜之，谓“如景星庆云，先观为快”，家居时常令謌伶搬演为乐。其第十种名比目鱼，有自题诗云：“迩来节义颇荒唐，尽把宣淫罪戏场。思借戏场维节义，系铃人授解铃方。”太史谓：“读是诗，方知其绣曲心苦。”盖通十种中，命意结穴在此也。客有笑其偏嗜笠翁曲者，太史尝诵此诗答之。﹡笠翁以《琵琶》五娘千里寻夫，只身无伴，因作一折补之，添出一人为伴侣，不知男女千里同途，此中更形暧昧。是盖矫《琵琶》之弊，而失之过；且必执今之关目以论元曲，则有改不胜改者矣。笠翁痛诋南西厢，其论诚正；至欲作《北琵琶》以补则诚之末逮，未免自信太过，毋论其才不及元人，即使能之，亦殊觉多此一事也。

石渠四种中，以《绿牡丹》为最，《疗妬羹》、《画中人》次之。《疗妬羹题曲》一折，逼真牡丹亭。如云：“一任你拍断红牙，拍断红牙，吹酸碧管，可赚得泪纷沾袖，总不如《牡丹亭》一声《河满》便潜然。”“四壁如秋，半响好迷留，是那般憨爱，那些痨瘦。只见几阵阴风凉到骨，想又是梅月下俏魂游。天那!若都许死后自寻佳耦，岂惜留薄命，活作羁囚！”此等曲情，置之还魂记中，几无复可辨。《西园记》，亦石渠四种之一也。末道场一折，车遮韵，纯用入声，尖刻流利，允称神技。
《旗亭记》作王之涣状元及第，语虽荒唐，亦快人心之论也。沈归愚尚书题词，云：“特为才人吐奇气，鹓鶵卑伏忽飞骞。科名一准方千例，地下何妨中状元。”按：《琵琶记》以蔡邕为状元，彼时原无此名，故令阅者为之绝倒。唐时虽已有状元之名，其实授官始于宋代，初阶不过剑判、廷评，历俸既深，然后入馆承制，驯至宰执，非若今之状元，甫经释褐，即践清华如登仙，为科名之冠也。然则唐之状元，于之涣何关轻重 作是曲者，亦如尤西堂之扮李白登科，徒为多事矣。顾青莲不必登科，而以玉环考试，则不妨作第一人想，若“黄河远上”之词，双鬟久具隽眼，又何论﹡之涣之状元不状元乎 

