<!-- { "loadSidebar": true } -->
《燕子笺》一曲，鸾交两美，燕合双妹，设景生情，具征巧思；春灯谜之十错认，亦似有悔过之意，隐然露于楮墨外。然其人既已得罪名教，即使《阳春白雪》，亦等诸彼哉之例，置而不论可矣，况其文章之未必能醉人心腑耶！
《蜀鹃啼》，苏州邱园为成都令吴志衍作也。志衍为梅村之兄，携家之任，由滇人蜀，值北都城陷，西土沦亡，全家死之，邱故撰是剧。尤西堂跋所谓：“爰有邱生，闻之累息。问弱弟之奔丧，伤心唳煅；吊孤臣而流涕，染血啼鹃”者也。梅村诗《观蜀鹃啼剧有感》云：“红豆花开声宛转，绿杨枝动舞婆娑。不堪唱彻关山调，血污游魂可奈何！”其词之感人故深矣。
钱唐洪昉思升撰长生殿，为千百年来曲中巨擘。以绝好题目，作绝大文章，学人、才人，一齐俯首。自有此曲，毋论惊鸿、彩毫空惭形秽，即白仁甫秋夜梧桐雨亦不能稳占元人词坛一席矣。如定情、絮阁、窥浴、密誓数折，俱能细针密线，触绪生情，然以细意熨贴为之，犹可勉强学步；读至弹词第六、七、八、九转，铁拨铜琶，悲凉慷慨，字字倾珠落玉而出，虽铁石人不能为之断肠，为之下泪！笔墨之妙，其感人一至于此，真观止矣！
梧桐雨与长生殿亦互有工拙处。长生殿按长恨謌传为之，删去几许秽秽迹；梧桐雨竟公然出自禄山之口。《长生殿惊变》折，于深宫欢燕之时，突作国忠直人，草草数语，便尔启行，事虽急遽，断﹡不至是；梧桐雨则中间用一李林甫得报、转奏，始而议战，战既不能而后定计幸蜀，层次井然不紊。

《梧桐雨》第一折【醉中天】云：“我把你半亸的肩儿凭，他把个百媚脸儿擎。正是金阙西厢扣玉扃，悄悄回廊静，靠着这招彩凤，舞青鸾，金井梧桐树影，虽无人窃听，也索悄声儿海誓山盟。”第二折【普天乐】云：“更那堪浐水西飞雁，一声声送上雕鞍。伤心故园，西风渭水，落日长安。”第三折【殿前欢】云：“是他朵娇滴滴海棠花，怎做得闹荒荒亡国祸根芽！再不将曲弯弯远山眉儿昼，乱松松云鬓堆鸦。怎下的碜磕磕马蹄儿脸上踏，则将细袅袅咽喉掐，早把条长搀搀素白练安排下。他那裹一身受死，我痛煞煞独力难加。”数曲力重千钧，亦非《长生殿》可及。
《长生殿》至今，百余年来，歌场、舞榭，流播如新。每当酒阑灯灺之时，观者如至玉帝所听奏钧天法曲，在玉树、金蝉之外，不独赵秋谷之“断送功名到白头”也。然俗伶搬演，率多改节，声韵因以参差，虽有周郎，亦当掩耳而过。近日古吴冯云章起凤撰为《吟香堂曲谱》，以缥缈之音，度娟丽之语，迎头拍字，按板随腔，尤称善本。且其宫调、字音，多加考订，毫无遗漏，谓之《长生殿》第一功臣，可也。石太史辍玉为之序云：“谓非嬴女吹箫，冯夷击鼓，不能使笑者解颐，泣者俯首，”如是信然。
《桃花扇》笔意疎爽，写南朝人物，字字绘影绘声。至文词之妙，其艶处似临风桃蕊，其哀处似着雨﹡梨花，固是一畤杰构。然就中亦有未惬人意者：福王三大罪、五不可之议，倡自周镳、雷演祚，今阻奸折竟出自史阁部，则与《设朝》折大相径庭，使观者直疑阁部之首鼠两端矣。且既以《媚座》为二十一折矣，复如入《孤吟》一折，其词义犹之“家门大意”，是为蛇足，总属闲文。至若曲中词调，伶人任意删改，亦斯文一大恨事。然未有先虑其删改，而特于作曲时为俗伶豫留地步者。今《桃花扇》长者七八曲，其少世四五曲，未免故走易路；又以左右部分正、间、合、润四色，以奇偶部分中、戾、余、煞四气，以总部分经、纬二星，毋论有曲以来，万无此例，即谓自我作古，亦殊觉淡然无味，不知何所见而云也。（然琴川《鹤归来》曲首折《发端》、末折《收场》，似仿《桃花扇》为之，不特从来院本所未有，亦院本所不必有也。）

《桃花扇》以《余韵》折作结，曲终人杳，江上峯青，留有余不尽之意于烟波缥缈间，脱尽团圆俗套。乃顾天石改作《南桃花扇》，使生旦当场团圆，虽其排场可快一时之耳目，然较之原作，孰劣孰优，识者自能辨之。
《石榴记》，如皋黄瘦石振作也，词白都有可观。神感诸折，暗以《牡丹亭》作谱子；至梦圆折，则明白落玉茗窠臼。顾其自然情韵，即未必青出于蓝，而模山范水，庶几亦步亦趋也。
阳羡万红友树寝食元人，深入堂奥，得其神髓，故其曲音节嘹喨，正衬分明。吴雪舫称为六十年第一手，信知言也。生平所作甚富，如《锦尘帆》、《十串珠》、《黄金瓮》、《金神凤》、《资齐鉴》、《珊瑚球》、《舞﹡霓裳》、《藐姑仙》、《青銭赚》、《焚书闹》、《骂东风》、《三茅宴》、《玉山庵》等作，几于汗牛充栋。而稿多散失不存，今世合刻者，《空青石》、《念八翻》、《风流棒》，《称拥艶三种》而巳。红友为吴石渠之甥，论者谓其渊源有自，其实平心论之：粲花三种，情致有余，而豪宕不足；红友如天马行空，别出机杼。宗旨固不同也。

红友关目，于极细极碎处皆能穿插照应，一字不肯虚下，有匣剑帷灯之妙也。曲调于极闲极冷处，皆能细斟密酌，一句不轻放过，有大含细人之妙也。非龙梭、凤杼，能令天衣无缝乎 
红友之论曰：“曲有音，有情，有理。不通乎音，弗能歌；不通乎情，弗能作；理则贯乎管与情之间，可以意领不可以言宣。悟此，则如破竹、建瓴，否则终隔一膜也。”今观所著，庄而不腐，奇而不诡，艶而不淫，戏而不虐，而且宫律谐协，字义明晰，尤为惯家能事。情、理、音三字，亦惟红友庶乎尽之。
蒋心余太史士铨九种曲，吐属清婉，自是诗人本色。不以矜才、使气为能，故近数十年作者，亦无以尚之。其至离奇变幻者，莫如《临川梦》，竟使若士先生身入梦境，与四梦中人一一相见。请君入瓮，想入非非；娓娓清言，犹余技也。《桂林霜》、《一片石》、《第二碑》、《冬青树》四种，皆有功名敎之言。
忠魂、烈魄，一人腕中，觉满纸飒飒，尚余生气。《香祖楼》、《空谷香》两种，于同中见异，最难下笔。葢梦兰与淑兰皆淑女也，孙虎与李蚓皆继父也，吴公子与扈将军皆樊笼也，红丝、高驾皆介﹡绍也，成君、裴畹皆故人也，且小妇皆薄命而大妇皆贤淑也，使出自俗笔，难免雷同，乃合观两剧，非惟不犯重复，且各极其错综变化之妙，故称神技。《四弦秋》因《青衫记》之陋，特创新编，顺次成章，不加渲染，而情词凄切，言足感人，几令读者尽如江州司马之泪湿青衫也。《雪中人》一剧，写吴六奇，颊上添毫，栩栩欲活；以花交折结束通部，更见匠心独巧。心余强袁子才观其所撰曲，曰：“先生只当小病一场，宠赐披览。”袁不得已，观之。次日，问：“可有得意处否 ”袁曰：“‘任尔忒聪明，猜不出天情性’，惟两语极佳耳。”心余笑曰：“毕竟先生是诗人，非曲客。‘造物岂凭翻覆手，窥天难用揣摩心。’此商宝意《闻雷诗》，为子曲之蓝本也。”

乾隆十六年，恭逢皇太后万寿，江西绅民远祝纯嘏杂剧四种，亦心余手编。第一种曰《康衢乐》，第二种曰《讱利天》，第三种曰《长生箓》，第四种曰《升平瑞》。征引宏富，巧切绝伦，倘使登之明堂，定为承平雅奏，不仅里巷风谣已也。
吴糓人先生词学，近时人不多观，病除凡响，壁垒一新。集中南北曲数套，妙墨淋漓，几欲与元人争席。所作《渔家傲》乐府，词坛、艺苑，交口称之。其自序云：“余游富春之渚，经七里之滩。万竹光中，斜阳晒网；一波折处，细雨施罛。缅怀高寄之踪，指点归耕之处，径路或迷于黄叶，人家全在乎翠微，弄水相思，寻烟欲问，台高百尺，其钓维何 祠阅千秋，伊人宛在。祗觉风流之足慕，敢辞水调之难工，恣我楮毫，被之弦索，演逸民之列传，写渔父之家风，人将读之而解﹡颐，吾亦因之而寄傲也。”

钱竹初明府，亦工音律，所著《鹦鹉媒》、《乞食图》二种，不及心余之爽豁，心余亦不及其清丽也。曲中佳句，如：“只恐半腔愁，都被春风吹破。”又：“若不是嫦娥流彩，怎牵将对月颜开。难比说书生稔色，他往常间抬眼不轻抬。”又：“则这帘外幽禽，还唤的俺俏书生梦儿远。”又：“这羞态能禁架，玉容浅霞，早则是消尽温存怜煞他。”又：“你人前只管娇眠罢，休问俺云踪那答，则这一幅花枝可也障的咱。”（以上《鹦鹉媒》。）“婚姻簿料来梦幻，骨肉恩如何割忍，除非是归来环佩，认我夜深魂。”又：“怎知他水边梅影窥愁破，还有俺门畔桃花望眼多，些儿个，一样的毫端知己，嵌人心窝。”（以上《乞食图》。）
《西楼记》为姑苏袁凫公白宾作。于叔夜者，凫公托名也。（按：宋牧仲《筠廍偶笔》云：“袁箨庵以《西楼》传奇得名。”《苏州府志》云：“袁于令，字令昭，号箨庵。”《尧峯文钞》：“袁褒曾孙于令，官荆州知府。”《吴梅村集》有《赠荆州守袁大玉诗》四首，云：“词客开元擅威名。”又云：“弹丝法曲《楚江情》。”然则《西楼》作于箨庵。于叔夜者，以名为姓耳。凫公之称，仅见近人诗话。）凫公短身、赤鼻，长于词曲。穆素微不过中人之姿，面微麻，性耽笔墨。故两人交好，为赵莱所忌，因假赵不将以刺之。此康熙中年事，王子坚先生犹得亲见。所云绝代佳人者，妄也。（按：《艮斋杂说》：“箨庵守荆州，谒某道，卒然问曰：‘闻贵府有三声。’谓棋声、牌声、曲声也。袁徐应曰：‘下官闻公亦有三声。’道诘之，曰：‘算盘声、天平声、板子声。”袁竟以此罢官。”又按：顺治十年三月，湖广抚臣题参袁于令等官十五员侵盗钱粮。据﹡此，则《西楼》之作当在夺职以后。）其同邑人龙子犹有复位本，多所删节，较六十种曲所刻尚觉简富。《楚江情》一阕，原乏佳处，其脍炙人口，实所不解。

筠廊偶笔载：“箨庵与人谈及西楼记，辄有喜色。一日，出饮归，月下肩与过一大姓门，其家方燕宾，演《霸王夜宴》。舆人云：‘如此良夜，何不唱“绣户传娇语”，乃演《千金记》耶！’箨庵闻之，狂喜，几至坠舆。”吴之纪《春日袁荆州过访百花洲口占二绝》云：“契阔经今两白头，建牙吹角古荆州。东山啸咏《西楼梦》，故国重逢话昔游。一曲方成传乐府，十千随到付缠头。当时记得轻分手，王粲高楼鹦鹉洲。”《西楼记》为一时所重如此。
