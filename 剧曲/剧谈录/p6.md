<!-- { "loadSidebar": true } -->
大中末，建州刺史严士则，本穆宗朝为尚医奉御，颇好眞道。因午日于终南山采药，迷误于岩嶂之间不觉。遂行数日，所赍糗粮旣尽，四远复无居人，计其道路，去京不啻五六百里，然而林岫深僻，风景明丽。忽有茅屋数间，出于松竹之下，烟萝四合，纔通小径。士则连扣其门，良久竟无出者。窥其篱隙之内，有一人，于石榻偃卧看书。推户直造其前，方乃摄衣而起。士则拜罢，自陈行止，因遣坐于盘石之上，亦问京华近事，复询天子嗣位几年。云：「自安史犯阙居此，迄于今日。」士则具陈奔驰涉历，资粮已絶，迫于枵腹，请以食馔救之。隐者曰：「自居山谷且无烟爨，有一物可以疗之，念君远来相遗。」自起于梁栋之间，脱纸囊开启，其中有百余颗如藊豆之状。俾于药室取铛，拾薪汲泉而煮。良久，盛有香气，视之已如掌大，曰：「可以食矣，渇卽取铛中余水饮之。」士则方啖其半，已极丰饥。复曰：「汝得至此，当有宿分。自兹三十年间不饥渇，俗情虑将淡泊也。他时位至方伯，当取罗浮相近。傥能脱去纷华，兼获长生之道。辞家日久，可以还矣！」士则将欲告归，因述虑失道。曰：「勿忧，去此二三里，与采薪人相值，可以随之而至，国门不远。」旣出于山隅，果有采薪者在路侧，或问隐者姓名，竟无所对。纔经信宿，已及樊川村野，旣还辇毂，不喜更尝滋味，日觉气壮神清，有骖鸾驭鹤之意。衣褐杖藜，多止岩岫。居守卢仆射，耽味元黙，思覩异人。有道流述其事，延之致于门下。及闻方伯之说，因以处士奏官，自梓州别驾作牧建溪，时年已九十。到郡纔经周岁，解印乃归罗浮。及韦相公宙出镇广南，使人访之，犹在山谷。大中十四年，之任建安，路由江浙，时萧相国观风浙右，于桂楼宿宴召之，唯饮酒数杯，他皆无食也。
韦颛枭鸣
大中年，韦颛举进士，词学优赡，而贫窭滋甚。岁暮饥寒，无以自给。有韦光者，待以宗党，后名殷裕之。辍居所外舍馆之。放牓之夕，风雪凝互，报光成名者络绎而至，颛略无登第之耗。光延之于堂际小阁，备设肴馔慰安之。见光婢妾罗列衣装，仆者排比鞍马。颛夜分归于所止，拥炉而坐，愁叹无已。候光成名，将修贺礼。寝榻迫于坏牖，以横竹挂席蔽之。檐际忽有鸣枭，顷之集于竹上。颛神魄惊骇，杖策出户逐之，飞起复还，久而方去。谓仆者曰：「我失意，亦无所恨，妖禽作怪如此，兼恐横罹灾患！」俄而禁鼓忽鸣，牓到，颛已登第。光之服用车马，悉皆遗焉。世以鵩至枭鸣，不祥之兆。近观数事，亦不然乎。
昔邓艾枭鸣牙旗，乃军胜之兆，张率更闻于庭树，亦授官之祥。以此推之，未必皆为不吉者。
命相日雨雹崔沆、豆卢琢
干符六年夏五月，巢寇自广陵将及襄汉，朝廷以王铎令公为南面都统，崔相国、豆卢相国同日策拜。宣麻之际，殿庭雾气四塞，及政事堂立班贺，有雹大如鸡卵。时五月二十三日。识者以为钧轴不祥之兆。明年大寇攻陷京师，二相俱及于难，其天意乎？非人事也！
李生见神物遗酒
咸通中，有中牟尉李浔寓居圃田别墅，禀性刚戾，不以鬼神为意。每见人衔杯酹酒，无不怒而止之。一旦暴得风眩，方卧檐庑之下，忽有田父立于榻前，云：「邻伍间欲来省疾。」见数人形貌尫劣，服饰或青或紫，后有矮仆提酒两壶，相与历阶而上，左右妻孥悉无所覩。谓浔曰：「尔常日负气，忽于我曹，至于醪醴之间，必为他人爱惜。今有醇酎数斗，众欲遗君一醉！」俄以巨盆满酌逼饮，两壶俱尽，床笫衾禂皆是余沥。将出，谓浔曰：「何似当时惜酒！」自兹百骸昏悴，如病宿酲，寝瘵惙然，数月方愈。冯给事为郑州刺史，亲召李生而说之。
说方士
武宗皇帝好神仙异术，海内道流方士多至辇下。赵归眞探赜元机，善制铅汞，气貌清爽，见者无不竦敬。请于禁中筑望仙台，高百尺，以为鸾骖鹤驭，可指期而降。常云飞炼中须得生银。诏使于乐平采取。旣而大役工徒，所出者皆衔石矿，非烹冶乃无从而得。归真斋醮数朝，写御书置于岩穴间。俄有老人策杖而至，曰：「山川藏寳，盖因有道而出。况明主以修眞为念，是何感应不臻？尊师无复怀忧，明旦当从所请。」语罢而出，莫知其所之。是夕有声如雷，山矿豁开数丈，银液坌然而涌出，与入用之数相符。禁中修炼至多，外人罕知其术。复有金陵人许元长、王琼者，善书符幻变，近于役使鬼神。会昌初，召至京国，出入宫闱。武皇谓之曰：「吾闻先朝有明崇俨，善于符箓，尝取罗浮山柑子以资御果，万里往来，止于旬日。我虽圣德不逮前朝，卿之术岂便劣于崇俨？」元长谢曰：「臣之受法，未臻元妙。若涉越山海，恐诬圣德，但千里之间，可一日而至。」上曰：「东都常进石榴，时已熟矣，卿今夕当致十颗。」元长奉语而出，及旦，寝殿始开，金盘贮石榴致于御榻。俄有中使奉进，亦以所失之数上闻。灵验变通，皆如此类。王琼妙于化物，无所不能。方冬，以药栽培桃杏数株，一夕繁英尽发，芳蘂秾艳，月余方谢。及武皇猒代，归眞与琼俱窜逐岭表，唯元长逸去，莫知所在。昊天观周尊师，干符中，年九十七。自言以童幼间便居洞庭山，诸父隠尧，深得真道。有张孺华者，襄汉豪士，耽味元黙，一旦广赍财宝，访道于江湖之间。至吴门，知隐尧出世修炼，径往洞庭诣之。囊槖中所挈金帛，倾竭以资香火。隐尧知其志，俾于岸顶坐守药炉，其或风雨晦冥，往往有神物来萃，殊形诡状，深可骇人。孺华端洁自安，竟不微动。如此者涉于周歳，隐尧谓之曰：「炉中炼药乃七返灵砂也，虽非九转金丹，饵之可还魂返魄。曩令子弟数辈守之，靡不畏怯而罢，汝相从未久，遂能苦节如是。」及鼎开药成，纔成十粒，但令宝之以囊箧，未传吞饵之法。孺华以去乡逾年，一旦告归觐省，隐尧别谓之曰：「吾知汝未能久住，自兹复为世网所萦。苟慕仙之意不忘，勿以嚣尘为恋。付汝之药，每丸可益算十二。有疾终者审其未至朽败，虽涉旬能使再活，然事关阴隲，非行道有心之徒不可轻授。凡欲此药救人，当焚香启告，吾为助尔。」孺华归，甚为乡里所敬。父母遘疾而殁，服之皆愈。居数岁，复诣洞庭，系舟于金陵江岸。有良贾徐士则者，乘巨艘十余只，亦于浦间同泊。有子一人，方及壮岁，无疾而殒于中夜。父母咸以衰耄，哭泣不食崇朝。孺华悯之，因以灵砂往救。其初服之时未验，再服一粒，蹶然而苏，云：「所至之处，城府甚严。方为吏从拘録，俄有二黄衣人，手执丹书文字洞庭周尊师令唤。厅事间有紫衣者据案而坐，于是簪笏而兴，谓左右曰：『仙师来召，焉可复留！』乃令放还。谓曰：『汝因此寿命增延，当可力行善道。』」士则所将财物，分其半以答孺华。孺华取钱五十万，散施贫乏。至洞庭，与隐尧俱隐。
广谪仙怨词台州刺史窦宏余撰
元宗天宝十五载正月，安禄山反，陷没洛阳。王师败绩，关门不守，车驾幸蜀。途次马嵬驿，六军不发，赐贵妃自尽，然后驾发。行次骆谷，上登高下马，谓力士曰：「吾苍惶出狩长安，不辞宗庙。此山絶高，望见秦川，吾今遥辞陵庙。」因下马望东再拜，呜咽流涕。左右皆泣。谓力士曰：「吾取九龄之言，不到于此。」乃命中使往韶州，以太牢祭之。中书令张九龄每因奏对，未尝不谏诛禄山。上怒曰：「卿岂以王夷甫识石勒，便杀禄山！」于是不敢谏矣。因上马，遂索长笛吹于曲，曲成，潸然流涕，竚立久之。时有司旋录成谱，及銮驾至成都，乃进此谱，请曲名。上不记之，视左右曰：「何曲？」有司具以骆谷望长安，下马后索长笛吹出对。上良久曰：「吾省矣，吾因思九龄，亦别有意，可名此曲为〈谪仙怨〉。」其旨属马嵬之事。厥后以乱离隔絶，有人自西川传得者，无由知，但呼为〈剑南神曲〉，其音怨切，诸曲莫比。大历中，江南人盛为此曲。随州刺史刘长卿左迁睦州司马，祖筵之内，吹之为曲，长卿遂撰其词，意颇自得，盖亦不知本事。词云：「晴川落日初低，惆怅孤舟解携。鸟去平芜远近，人随流水东西。白云千里万里，明月前溪后溪。独恨长沙谪去，江潭春草萋萋。」余在童幼，亦闻长老话谪仙之事颇熟，而长卿之词甚是才丽，与本事意兴不同。余旣备知，聊因暇日辄撰其词，复命乐工唱之，用广不知者。其词曰：「胡尘犯阙冲关，金辂提携玉颜。云雨此时消散，君王何日归还。伤心朝恨暮恨，回首千山万山。独望天边初月，蛾眉犹在弯弯。」軿以为窦史君序〈谪仙怨〉云刘随州之词，未知本事，及详其意，但以贵妃为怀，盖明皇登骆谷之时，实有思贤之意，窦之所制殊不述焉。[骈]〔軿〕因更广其词，盖欲两全其事，虽才情浅拙，不逮二公，而理或可观，贻诸识者。词云：「晴山碍日横天，绿迭君王马前。銮辂西巡蜀国，龙颜东望秦川。曲江魂断芳草，妃子愁凝暮烟。长笛此时吹罢，何言独为婵娟。」
含元殿
含元殿，国初建造，凿龙首岗以为基趾，彤墀扣砌，高五十余尺，左右立栖凤翔鸾二阙，龙尾道出于阙前。倚栏下瞰，前山如在诸掌。殿去五门二里，每元朔朝会，禁军与御仗宿于殿庭，金甲葆戈，杂以绮绣，罗列文武，缨佩序立。蕃夷酋长仰观玉座，若在霄汉。识者以为自姬汉之代迄于亡隋，未有如斯之盛。京城自朱泚之乱，逮干符中，近百年无事。君臣和叶，四表靖谧，文物之盛，笼罩姬汉，蕃方职贡，府无虚月。上至士君子，下及庶民，皆修饬廉谨，以邀时誉。食禄者守其官，耕贾者专其业，八纮四海，遂同文轨。承平旣久，稍务奢逸。贵族豪家轻视稼穑，征镇牧守或非其才。黔黎兴杼轴之嗟，郡邑有萑蒲之盗。然主上劳谦端委，无亏圣政，亦使寇犯神州，銮辂播越，况秦汉之代，魏晋之时，主荒臣残，岂不顚覆！今则覩淳辉之列，启中兴之期，亿兆人心复新于唐德矣。礼乐刑政，得无诫哉！
曲江
曲江池，本秦世隑洲，开元中疏凿，遂为胜境。其南有紫云楼、芙蓉苑，其南有杏园、慈恩寺。花卉环周，烟水明媚。都人游翫，盛于中和、上巳之节。彩幄翠帱，匝于堤岸，鲜车健马，比肩击毂。上巳节赐宴臣僚，京兆府大陈筵席，长安、万年两县以雄盛相较，锦绣珍玩无所不施，百辟会于山亭，恩赐太常及敎坊声乐。池中备彩舟数只，唯宰相、三使、北省官与翰林学士登焉。每岁倾动皇州，以为盛观。入夏则菰蒲葱翠，柳阴四合，碧波红蕖，湛然可爱。好事者赏芳辰，翫清景，联骑携觞，亹亹不絶。
