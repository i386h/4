<!-- { "loadSidebar": true } -->
上都安业坊唐昌观，旧有玉蘂花，甚繁。每发，若瑶林琼树。元和中，春物方盛，车马寻玩者相继。忽一日，有女子年可十七八，衣绣绿衣，乘马，峨髻双鬟，无簪珥之饰，容色婉约，迥出于众。从以二女冠、三女仆，仆者皆丱头黄衫，端丽无比。旣下马，以白角扇障面，直造花所，异香芬馥，闻于数十步之外。观者以为出自宫掖，莫敢逼而视之。伫立良久，令小仆取花数枝而出。将乘马回，谓黄冠者曰：「曩者玉峯之约，自此可以行矣。」时观者如堵，咸觉烟霏鹤唳，景物辉焕。举辔百步，有轻风拥尘，随之而去。须臾尘灭，望之已在半天，方悟神仙之游。余香不散者经月余日。时严给事休复、元相国、刘宾客、白醉吟，俱有〈闻玉蘂院眞人降〉诗。严给事诗曰：「味道斋心祷至神，魂消眼冷未逢眞。不知满树琼瑶蘂，笑对藏花洞里人。」又云：「羽车潜下玉龟山，尘界无由覩蕣颜。惟有无情枝上雪，好风吹缀绿云鬟。」元相国诗曰：「弄玉潜过玉树时，不敎青鸟出花枝。的应未有诸人觉，只是严郎卜得知。」刘宾客诗云：「玉女来看玉树花，异香先引七香车。攀枝弄雪时回首，惊怪人间日易斜。」又云：「雪蘂琼丝满院春，羽衣轻步不生尘。君王帘下徒相问，长记吹箫别有人。」白醉吟诗云：「嬴女偷乘鸾去时，洞中潜歇弄琼枝。不缘啼鸟春饶舌，青琐仙郎可得知。」
宰相布施
干符中，有宰相自中书还第，使人以布囊盛钱数千，沿路以施丐者。于是贫乏相率罗列路隅，所分旣微，渐不能普。台铉行李无复威仪。时有朝士，投笺谏之，其略云：「方今兵寇互兴，民力凋弊，所望明公弼成大化，弥纶纪纲，举贤任能，以光庶事，俾万物各得其理，百姓日用不知。损不急之官，杜私门之请。如此则刑清俗富，天下自无穷人。不宜专政庙堂，方行小惠。昔子产以已车济人于溱洧，君子谓不知为政，不如以时修桥梁。惟明公察焉。」执政者览书惭怒。俄而巢寇陷京，遂及于难。
崔道枢食井鱼
中书舍人韦颜子壻崔道枢，举进士。干符二年春，下第归寜汉上。所居因井渫得鲤鱼一头，长可五尺，鳞鬛金色，目光射人。所视异于常鱼，令仆投于江水。道枢与表兄韦氏，密备鼎俎，烹而食之。经信宿，韦得疾暴卒，有碧衣人引至府舍，廨宇颇甚严肃。旣入门，见厅事有女人，戴金翠冠，着紫绣衣，据案而坐。左右侍者皆黄衫金栉，如宫内之饰。有一人吏，从执簿领而出，及轩陛间，付双鬟青衣着于绣衣案上。更引韦生东庑曹署，理诘杀鱼之状。韦引过道枢，云：「非某之罪。」吏曰：「此雨龙也，若潜伏于江海湫湄，虽人所食，卽无从而辨矣。但昨者得之于井中，崔氏与君又非愚昧，杀而噉之，俱难获免。然君且却还，试与崔广为佛道功德，庶几消减其过。自兹浃旬，当复相召。」韦忽然而寤，具以所说话于眷属。命道枢具述其事，道枢虽怀忧迫，亦未深信。纔经及旬余，韦生果殁。韦乃道枢姑之子也。数日后寄梦于母云：「以杀鱼获罪，所至之地卽水府，非久当受重谴，可急修黄箓道斋，尚冀得寛刑辟。表兄之过亦成矣，今夕当自知其事。」韦母泣告道枢，及瞑昏然而寝，复见碧衣人引至公署，俱是韦之所述。俄有吏执黑纸，丹书文字，立道枢于屏侧，疾趋而入，见绣衣操笔而书讫。吏接之而出，令道枢览之，其初云：「某，官登四品，年至七十二」，其后有判词云：「崔道枢所害雨龙，事关天府，原之不可。按罪急追，所有官爵并皆削除，年寿亦减一半。」时道枢三十五矣，夜分而寤，恍惚悲涕，莫知所为。时节在冬季，其母方为修崇福力，纔及春首，抱疾数日而终。时崔之妻孥咸在京师，紫微备述其事。旧传夔州及牛渚矶皆是水府，未详道枢所至何所也。
洛中豪士
干符中，洛中有豪贵子弟，承藉勋荫，物用优足。恣陈锦衣玉食，不以充诎为戒，饮馔华鲜，极口腹之欲。有李使君出牧罢归，居止亦在东洛，深感其家恩旧，欲召诸子从容。有敬爱寺僧圣刚者，常所来往。李因以其宴为说，僧曰：「某与之门徒久矣。每见其饮食，穷极水陆滋味，常馔必以炭炊，往往不惬其意。此乃骄逸成性，使君召之可乎？」李曰：「若求象白、猩唇，恐不可致，止于精洁，修办小筵，未为难事。」于是广求珍异，俾妻孥亲为调鼎，备陈绮席雕盘，选日为请。弟兄列坐矜持，俨若冰玉。肴羞每至，曾不下筯。主人揖之再三，惟沾果实而已。及至水餐，俱致一匙于口，然相盻良久，咸若飱荼食蘖李，莫究其由。以失饪为谢。明日复覩圣刚，备述诸子情貌，僧曰：「某前所说岂谬哉！」而因造其门以问之曰：「李使君特备一筵，庖膳间可为丰洁，何不略领其意？」诸子曰：「燔炙煎和，未得其法。」僧曰：「他物纵不可食，炭炊之饭又嫌何事？」复曰：「上人未知。凡以炭炊饭，先烧令熟，谓之炼火，方可入爨，不然，犹有烟气。李使君宅炭不经炼，是以难于湌啖。」僧抚掌大笑曰：「此非贫道所知也。」及大寇先陷瀍洛，财产剽掠俱尽，昆仲数人，与圣刚同时窜避，潜伏山草，不食者三日。贼锋稍远，徒走将往河桥，道中小店始开，以脱粟为餐而卖。僧囊中有钱数文，买于土杯同食，腹枵旣甚，粱肉之美不如。僧笑而谓曰：「此非炼炭所炊，不知可与诸郎君吃否？」但低首惭腼，无复词对。
古人云：膏粱之性难正，其此之谓乎？是以圣人量腹而食，贤者戒于奢逸。宋武帝幸武帐堂，将往，勑诸子弟勿食，至会所赐馔。日旰而食不至，咸有饥色。帝谓曰：「尔曹少长骄贵，不见百姓艰难。今使尔等识有饥苦，知以节俭期物。」前圣用心同旨哉。
凤翔府举兵讨贼
巢寇攻陷宫阙，近京藩镇悉无兵备。初，王仙芝败衄，黄寇引余党南走交广。朝廷以高骈令公统帅诸道兵师，于江湖屯据要路。议者以为高令公奕世名将，可以坐制凶渠。及贼徒拥众北来，浮舟遂逼淮甸，于天长县广布营寨驻泊。高令公旣不出军，但闭关自保而已。贼锋因此弥鋭，长驱遂涉淮北。时齐相公领青州，覩蜂蚁强众亦不敢进，卷斾遄征，或于中路迟留。藩屏旣无捍御，庙堂复失机谋，盗遍九衢乃未知觉，岂不异哉！时李相镇蒲津，郑相镇岐下，旣闻车驾播迁，俱有勤王之念。郑相国率宾僚将校共巡城垒，雉堞池隍，悉皆毁塞，计其修筑之功，万旅月余未竟。而贼锋方盛，立虞奔轶。明晨复召从事大将，坐于内厅，询以谋计。咸以巨盗方炽，未可枝梧，众议且欲从权，俟兵集乃图收复。相国曰：「诸君劝某臣贼乎？」于是歘然而倒，左右扶之不及，为地甃所伤，面首皆破。洎日午达于明旦，口喑尚未能语。是时关辅征镇，咸已归欵，唯凤翔信耗不通。贼议兴师致讨，有奔来者具述其事，于是监军与僚佐代为表章，使两骑驰至京国。贼徒览之大喜，遣王怀顺将百余人，厚赍彩缯金玉，以申慰劳之意。旣而，开筵以待怀顺。宴席施设，侔于曩日，列坐行觞，将陈饮馔。乐工纔合管弦，文武军吏及声妓一时恸哭。监军从事雪涕止之，良久方定。怀顺与来者皆骇愕相眄。就食乃问其由，时吏部孙侍郎亦在幕中，对曰：「相国自镇此方，恩及万物。听政之暇，时命音乐与将吏交欢，遽及风疹所侵，今辰不赴兹会，众闻丝竹声，不觉悲泣耳。」是日合城老幼咸共凄伤。相国闻之，曰：「我知亿兆人民之心，未厌唐德。贼势虽甚，窃据宫阙，灭亡当在旦夕。」于是密飞羽檄，告于邻道会兵。旬朔间，邠、泾、洋、陇及沿边藩镇，俱以鋭师来集。旣而，神策守镇军士闻风，亦至麾下。一旦，贼中遣千余人，大索粮糗。于时烽候已严，侦逻殊密，云旗霜刃，森罗于百里之内。贼入界大惊，俱就擒戮。有后殿者，奔以状告，凶党无不夺魄。陷京黔庶，亦思奋勇。初，有走还京中者云：「凤翔郑相公已叛黄王，兵士甚众。」巢闻之殊不介意，言：「我行却半天下，所至无不收克，直至高令公犹不敢出军敌我，郑相国拟作何计？」唯赵、张、王、潘闻之，已为奔轶之备也。俄而蒲关、晋绛、并汾泽潞，及河北三镇并举雄师，翕然响附。相国仗节训兵，援旗誓众，摧锋督战，累剉凶渠，首运奇谋，终摧巨孽。其后请朝，庸蜀复秉化权，匡国济时，终始一致，文经武纬，何谢古人。诗云：「维岳降神，生甫及申。维申及甫，维周之翰。」相国有焉。
老君庙画
东都北邙山，有玄元观，南有老君庙，台殿高敞，下瞰伊洛，神仙泥塑之像，皆开元中杨惠之所制，奇巧精严，见者增敬。壁有吴道元画五圣真容及老子庙胡经事，丹青絶妙，古今无比。杜工部题诗云：「配极元都閟，慿高禁籞长。守祧严具礼，掌节镇非常。碧瓦初寒外，金茎一气旁。山河扶绣户，日月近雕梁。仙李蟠根大，猗兰奕叶光。世家遗旧史，道德付今王。画手看前辈，吴生远擅场。森罗移地轴，妙絶动宫墙。五圣联龙衮，千官列鴈行。冕旒俱秀发，旌斾尽飞杨。翠柏深留景，红梨回得霜。风筝吹玉柱，露井冻银床。身退卑周室，经传拱汉皇。谷神如不死，养拙更何乡。」敬爱寺复有雉尾病龙，莫知画者谁氏。绘事奇巧，皆入神之迹。雉尾在东庑观音院，天王部从中，绯衣神人抱野雉一只,逼而观之，势若飞动。政平坊安国观，明皇朝玉眞公主所建，门楼高九十尺，而柱端无栱枓。殿南有精思院，琢玉为天尊老君之像。叶法善、罗公远、张果先生并图之于壁。院南池沼引御渠水注之，垒石像蓬莱、方丈、瀛洲三山。女冠多上阳退宫嫔御，其东与国学相接。咸通中，有书生云：「每清风朗月，卽闻山池之内步虚笙磬之音。」卢尚书有诗云：「夕照纱窗起暗尘，青松遶殿不知春。君看白首诵经者，半是宫中歌舞人。」
白傅乘舟
白尚书为少傅，分务洛师，情兴高逸，每有云泉胜境，靡不追游。常以诗酒为娱。因着〈醉吟先生传〉以叙。卢尚书简辞有别墅，近枕伊水，亭榭清峻。方冬，与羣从子侄同游，倚栏眺翫嵩洛。俄而霰雪微下，情兴益高，因话廉察金陵：「常记江南烟水，每见居人以叶舟浮泛，就食菰米鲈鱼，近来思之，如在心目。」良久，忽见二人衣蓑笠，循岸而来，牵引水乡蓬艇。船头覆青幕，中有白衣人与衲僧偶坐，船后有小灶，安桐甑而炊，丱角仆烹鱼煮茗。泝流过于槛前，闻舟中吟啸方甚。卢抚掌惊叹，莫知谁氏。使人从而问之，乃曰：「白傅与僧佛光，同自建春门往香山精舍。」其后每遇亲友，无不话之，以为高逸之情莫能及矣。
严史君遇终南山隐者
