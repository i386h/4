<!-- { "loadSidebar": true } -->
　　【前腔】〔生旦〕少长深闺。谁识人间是与非。把我阴陵囚禁。酷暑严冬。罕见天日。今朝得见我孩儿。天交夫妇重相会。触景伤悲。思量展转偷弹珠泪。 
　　【前腔】〔末〕住哭停悲。听我从头说仔细。疾忙开宴。请他夫妻。到此相会。待吾设个小机儿。管敎中俺牢笼计。那日呵。四下裏把兵围。除非插翅难飞去。 
　　〔生〕孩儿。我一家三百口被屠贼立尽。今仗儿报寃。你心下如何。〔小生〕待孩儿奏过朝廷。〔生〕还与老恩人商议。〔小生〕老恩人有何妙计。〔末〕来日就此设席。只说有一乡亲在此。请他夫妻。席间下手。〔小生〕倘被他知觉。不要走了。〔末〕一十八年尙不泄漏。何愁一时。〔小生〕叫小校。〔众应介小生〕快点五百名军士。围了自家府第。〔末〕去请大老爷和夫人出来陪乡亲。 

　　【鲍老催】〔净〕前日我孩儿和兄弟。出郊巡历去打围。 
　　〔见介〕兄弟请我出来。有何话说。〔末〕兄弟有两个乡亲在此。请哥哥嫂嫂。〔净〕旣有乡亲。请相见。〔末〕今日是我。明日是大哥。〔净生见介净〕好无礼。我且下礼。他不回礼。〔末〕他是乡里人。不晓礼数。〔小生唤〕小校。刀要出鞘。弓要上弦。〔喝介〕屠贼。认得上面的是谁。〔净〕好古怪。〔生〕我是谁。〔净〕好似驸马居方。〔小生〕可知道。挷了。〔众挷净介〕岸贾气凌云。威权杀大臣。杀伊三百口。就死也甘心。〔下小生〕小校传令。把屠贼一家老幼都杀了。〔末〕他夫人最贤。累累谏劝不从。非干他事。可饶他死。〔小生〕老恩人。屠夫人他岂不知。〔末〕累累相劝。不肯听从。〔小生〕旣是老恩人讨饶。发在浆糨房去罢。寃仇已报。酒过来。此杯酒先送那一位恩人。〔生〕先到灵輙。后到程婴。 

　　【园林好】〔小生〕斟一杯香醪薀美。我公公若非是伊。怎脱得奸雄谋计。吾父亲困山居。不是你怎相会。 
　　【前腔】〔小生〕赵孤儿为人在世。这恩德将何报伊。害了公孙杵臼。又带累你孩儿。 
　　【川拨棹】〔小生〕娘欢喜。飮一杯。休怨忆。娘在冷宫中悲慽。娘在冷宫中悲慽。父在山中怨忆。恨奸臣没道理。管敎他为粉碎。 
　　〔生〕孩儿。你为何晓得此事。 

　　【大环着】〔小生〕因孩儿观画。因孩儿观画。问及恩人。说起当初分散元因。提起交人怒憎。杀害我一家老幼遭刑。恨奸臣直恁诳君。万剐凌迟报也不尽。今日裏恩报恩。怎想道相逢到此前定。 
　　【越恁好】〔合〕事皆前定。事皆前定。寃寃相报寻。一还一报。遭诛戮怎逃命。如今谢得伊两人。重回帝京。寃家怎生饶过恁。 
　　晋侯殿下伸寃枉。　　　　十字街头辨是非。 
　　好手之中逞好手。　　　　吃拳须记打拳时。 

　　八义记终 
