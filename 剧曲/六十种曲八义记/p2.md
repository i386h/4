<!-- { "loadSidebar": true } -->
　　【画眉序】〔生旦〕向华筵。拚取今宵醉不眠。听笙歌缭绕。鼓乐声喧。金鼎爇凤脑龙涎。画烛映朱颜粉面。阆苑长如春不老。和伊醉倒花前。 
　　【滴溜子】〔合〕人生裏。人生裏富贵在天。公主与。公主与驸马少年。少年生居宫苑。思之这福分前世缘。不取乐。蹉跎良夜枉然。 
　　【神仗儿】〔丑扯小生上〕时乖运蹇。遭逢村汉。不还酒钱。那些留貂解佩。沿街拽住。可不羞脸。留下当且饶拳。 
　　〔丑〕吿状。〔末〕启驸马。一婆子扭一醉汉吿状。〔生〕着他有司去吿。〔末〕叫你有司去。〔丑〕实不瞒管家。老身领本府本钱。又住本府房子。以此特来相吿。〔末〕他道领本府本钱。〔生〕带近楼下。问欠多少酒钱。〔丑〕五百文。〔生〕程婴。问那醉汉。委实欠他多少。〔末〕醉汉。欠多少酒钱。呀。启驸马。这醉汉面庞与驸马一般。〔生〕王婆。你且去。我还你钱。〔丑〕谢驸马老爷。〔下生〕程婴。可领醉汉到外书房去睡。明日问他。〔末〕一双星眼任模糊。问你缘何不应吾。〔小生〕酒中不语眞君子。财上分明大丈夫。〔末小生下〕 

　　【鲍老催】〔生旦合〕花灯万盏。双头牡丹并蒂莲。梅花灯细把冰刀翦。鼓儿灯钹儿灯团团遍。老儿灯拜得腰肢软。婆儿灯跪得裙腰浅。寳塔灯层层现。 
　　【前腔】〔合〕走马灯骤犇如飞电。滚绣球灯滴溜溜抟。鱼灯虾灯蟹灯巧。斗鸡灯双对面。蝉灯好看。琉璃灯算来千万碗千万盏。仙鹤灯飞来路远。 
　　【双声子】〔合〕福非浅。福非浅。前世曾为伴。今幸然。今幸然。生长王宫苑。你貌鲜。我少年。似云裏吹箫并头凤鸾。 
　　【尾声】来朝广设华筵宴。五夜风光疾如箭。不乐不欢也枉然。 
　　〔旦〕景遇良宵且恣游。　　　　〔生〕开怀畅飮不须忧。 
　　〔贴〕来朝更有新条在。　　　　〔合〕恼乱春风卒未休。 

　　第六出　赵宣训子 
　　【女冠子】〔外上〕圣主垂衣。国安民乐时治。文忠武烈。谗臣回避。果然朝野太平时。名标十二国。位至三公。子为王壻。这赤心忠义。与金石冰霜相比。 
　　赵盾乃成季之子。位至上大夫。佐明主燮理阴阳。为正卿调和鼎鼐。曾陪御宴。座前锦袖惹天香。昔侍宸游。归去玉骢嘶禁院。门迎珠履三千。簇拥金钗十二。秉心忠直。使谗臣战栗不容。同理朝纲。人尽道忠贞辅佐。眞个国家得我重如山。边境闻风惊破胆。今乃上元残灯之夜。争奈孩儿赵朔。朝朝晏乐。夜夜酣歌。倚驸马之威。托晋侯之庇。却成何体统。今念及父子之情。甚是不安。不免叫他出来。教道一回。孩儿赵朔过来。听我道。 

　　【瑶台月影】〔生〕方纔画堂排筵宴。听得爹爹严命相传。 
　　〔外〕汝不知稼穑之艰难。常受荣华富贵。朝朝飮宴。夜夜酣歌。父为晋国之正卿。旣不能教道其子。何以谏诤于朝。〔生〕公主在那裏。孩儿不得不去。〔外〕只推公主。汝岂知物盛必有衰时。安得长久。今后再不可。〔生〕孩儿再不敢了。 

　　【桂枝香】〔外〕孩儿听取。恁爹说与。不知稼穑艰难。常享荣华富贵。今来古往。今来古往。一兴一废此人之常理。我孩儿休倚妻力势。常不是恁的。 
　　【前腔】〔生〕孩儿博学。叨蒙恩爵。托赖父训言词。岂敢过违差错。昨日恁儿。昨日恁儿。和着公主观灯游乐。〔外〕人皆有过。改之为贵。〔生〕自今日怎敢违尊命。从今改过却。 
　　〔末〕夜来醉汉。欲辞驸马去。〔生〕老爷正恼。你且低声。〔外〕说甚么。〔生〕孩儿夜来与公主观灯。卖酒王婆扭一醉汉。吿讨酒钱。〔外〕观灯也勾了。又受状。叫程婴。你也少生事。〔生〕酒钱犹可。但此醉汉面庞与孩儿无二。因此代还酒钱。留在书房。今日要去。〔外〕叫过来见我。〔小生〕知恩报恩。有恩不报。非为人也。〔见介外〕你是那州人氏。赊他酒吃不还钱。也是不成器的人了。 

　　【玉胞肚】瞥然一见。见他们仪容俊伟。貌堂堂凛凛身躯。好一似我的孩儿。多少年纪。〔小生〕二十五岁。〔外〕年纪相同两相宜。只是贵贱难称一对儿。 
　　【前腔】〔生〕昨宵在街市。见他们醺醺醉迷。一见后使人徘徊。因此上带回衙内未知何名姓阿谁。一一从头须记取。 
　　【前腔】〔小生〕家居汾水。号周坚是吾贱讳。为营求买卖肥家。谁知道命乖时悔。昨宵因欠酒钱倍。谢得恩官见赐与。 
　　〔外〕旣无老少。吾欲收留汝为门下。意下如何。〔小生〕周坚三载流落。正疑身堕沟渠。今蒙相公收留。愿为执鞭坠凳之使。 

　　【玉漏迟】〔外〕纔方见你们。见着他使人心下欢喜。相貌身材。举止共着年纪。与我儿无些异处。幸聚会来家裏。〔合〕宽怀取。莫思着故园桃李。 
　　【前腔】〔众〕吾家富贵。论门下尽皆簪缨珠履。怀着忠心。运至自有通时。你休恁贪杯殢酒。你休管他人是非。〔合前〕 

　　〔生〕怜孤惜寡念贫穷。　　　　〔小生〕今日收留我运通。 
　　〔外〕一叶浮萍归大海。　　　　〔末〕人生何处不相逢。 

　　第七出　猜忌赵宣 
　　〔丑上〕帅府铜锣一两敲。辕门内外聚英豪。男儿志气当如此。今日方知武艺高。自家屠府张百户是也。在教场中操演回来。不免在此伺候。道犹未了。老爷早上。〔下〕 

　　【红衲袄】〔净〕晋朝中为大臣。论英雄胆气增。门迎珠履三千客。户纳貔貅百万兵。吾王宠信听。万民皆畏钦。把俺声名料应达帝京。 
　　两朶金花藏日月。一双袍袖按乾坤。人人尽道吾王宠。半由天子半由臣。吾乃晋国下大夫。姓屠名岸贾。家住尧都。名扬华夏。英雄豪杰。文武冠诸邦之将相。承颜顺旨。权宠过一国之公侯。顺吾者高官显爵。逆吾者灭族亡身。正是一朝权在手。便把令来行。只一件。班行居赵盾之下。此吾心不足。待夫人出来。与他商议。 

　　【换春令】〔老旦〕玉人春困酒力消。早元宵过了。听窗外黄鹂声声巧。又报道寒食节到。 
　　〔净〕夫人。富贵虽受吾王宠。到底终非是我心。〔老旦〕相公。但把赤心行正道。何愁官职重和轻。〔净〕夫人。身不能脱下绯衣而换紫袍。官不离下大夫而为正卿。 

　　【祝英台令】〔老旦〕吿相公听诉分剖。诸国尽来朝。钦羡晋国。文武英雄。官属尽依朝纲。须晓。两班先自争功。心生恶兆。怕外邦闻知传扬不好。 
　　【前腔】〔净〕焦燥。论将来越懊恼。怎肯落他后。手握重权。功业勋天。一旦位卑官小。懊恼。定欲争取分明。不成虚谬。算此事朝夕萦我怀抱。 
　　【前腔】〔老旦〕失笑。他是相子王孙。流传官爵岂一朝。七世助国。忠直功臣。积代累有功劳。不道。布衣身佐公卿。尤嫌官小。料莫是日夜思谁错了。 
　　【前腔】〔净〕不晓。自思德满边疆。朝野尽钦道。惟有赵盾。挟势欺凌。非是我要闲闹。〔老旦〕听吿。劝君休挂心怀。人生如梦。对媚景追欢取怀抱。 
　　〔老旦〕人生富贵是前因。　　　　莫要劳神苦用心。 
　　〔净〕画虎未成君莫笑。　　　　安排牙爪始惊人。 

　　第八出　宣子劝农 
　　〔末上〕万紫千红二月天。花含宿雨柳拖烟。光阴不觉人憔悴。寒日淸明在目前。今日却是二月十五。该劝课农民。自家乃赵府中程婴是也。我老相公分付安排酒。在十里长亭劝农。你看今年强似去年。〔内问〕怎见得。〔末〕不用管弦竹。何须锦褥裀。墙南村北。果然桃李弄精神。漆桌上羊肉和猪肉。金甁内蒲萄竹叶淸。社长和耆老。齐唱贺升平。道犹未了。老爷早到。 

　　【似娘儿】〔外〕好景艳阳天。花烂熳芳草芊芊。〔生〕长亭十里开筵宴。官民共祝风调雨顺。齐乐丰年。 
　　〔外〕众父老可曾到么。〔末〕还没有到。〔外〕屠爷可曾去请。〔末〕请去了。还不曾来。〔外〕不消等了。 

　　【添字红绣鞋】〔合〕今日劝课农民。农民。安排酒食在长亭。长亭。知稼穑老人们。都到此倒金樽。〔合〕都交欣欣。欣欣说与劝农文。 
　　【前腔】〔生末〕节届寒食淸明。淸明。西郊外步踏红靑。红靑。草铺茵柳拖金。花世界锦乾坤。〔合前〕 

　　【前腔】〔净〕老汉住在东村。东村。今日是二月中旬。中旬。相公驸马在长亭。开筵宴请农民。〔合前〕 

　　【前腔】〔丑〕老汉住在山深。山深。担一担草荐入城。入城。卖得三百与三文。买些菓子与杏仁。将归去与儿孙。 
