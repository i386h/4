<!-- { "loadSidebar": true } -->
　　怕缠手焚了素书，懒钻头拽倒茅庐。骑虎时捋虎须，画蛇处添蛇足，一任教那般要誉。拣个溪山好处居，与几树梅花做主。
　　擗掉起疏狂性格，支撑住老朽形骸。便囊中金不存，愿门外山仍在，收拾下竹杖芒鞋。掉背摇头归去来，刚跳出愁山闷海。
　　任平地波翻浪滚，恣中愿鹿走蛇吞。够升合白酒醇，迭斤两黄鸡嫩，甘分住水郭山村。千古兴亡费讨论，总一段渔樵话本。
　　乞骸骨潜归故山，弃功名懒上长安。经数场大会垓，断几状乔公案，葬送的皓首苍颜。傀儡棚中千百番，总瞒过愚眉肉眼。
　　已绝念风亭月馆，且潜身雾嶂云峦。数一春月到三，算百岁人过半，经几场离合悲欢。也学逢萌挂一冠，看指日功成行满。
　　志不愿官高禄显，心只图子肖妻贤。胸中藏班马才，舌上掉苏张辩，总不如问舍求田。家住青山古渡边，平隔断红尘路远。
　　妻从俭荆钗布袄，子甘贫陋巷箪瓢。论功名云叶飞，看富贵灯花爆，笑时人管中窥豹。尘事纷纷逐猬毛，眼过去朱围翠绕。
　　二十载江湖落魄，三千程途路奔波。虎狼从辨是非，风波海分人我，到如今做哑妆矬。着意来寻安乐窝，摆脱了名缰利锁。
　　达时务呼为俊杰，弃功名凯是痴呆。脚不登王粲楼，手莫弹冯铗，赋归来竹篱茅舍。今古陶潜是一绝，为五斗腰肢倦折。
　　处妻子贫寒共守，结朋友义气相投。晚须开北海樽，晓莫听东华漏。老先生这回参透。染得新霜两鬓秋，挽不住乌飞兔走。
　　知己酒千钟快饮，会家诗百首常吟。守一座安乐窝，横三尺逍遥枕，卧青青半亩松阴。雪月风花不系心，打捱过愁潘病沈。
　　进步去天高地险，退身来浪静风恬。买四蹄车下牛，卖三尺匣中剑，免区区附势趋炎。尽日看山独卷帘，飞不到红尘半点。
　　将汉史唐书遍览，把天时人事相参。怕筑成傅说墙，愁扳折朱云槛，急跳出虎窟龙潭。薄利虚名再莫贪，赢得来亡魂丧胆。
　　【双调】折桂令
　　△归隐
　　问先生掉臂何之？在云外青山，山上茅茨。向陇首寻梅，着仗头挑酒，就驴背吟诗。叹功名一张故纸，冒风霜两鬓新丝。何苦孜孜，莫待。细看渊明，归去来辞。
　　避风波跳出尘寰，抗疏休官，倜傥归山。省两脚干忙，把寸心常静，遣两鬓迟斑。向花柳追游过眼，共知音谈笑开颜。天运循环，人事艰难，怡老乡园，罢念长安。
　　结茅庐膝可相容，驿路风尘，人海鱼龙。袖拂去张良，船撑开范蠡，冠挂退逢萌。间谈笑黄童皓翁，尽受用明月清风。休怪吾侬，性本疏慵，赢得清闲，傲杀英雄。
　　望南山归去来兮，怕世态炎凉，人面高低。跨百尺长鲸，逐双飞彩凤，通一点灵犀。驾高车乘驷马吃跌怎起，啖肥羊饮法酒伤了难医！茅舍疏篱，稚子山妻，无辱无荣，快乐便宜。
　　韬光晦迹闲居，箪食壶浆，瓮牖桑枢。隙内白驹，樽中绿蚁，囊里青蚨。会踢弄徒劳手足，使机关枉费心术。宠辱从渠，去就从予，醉赋高阳，梦到华胥。厌红尘拂袖而归，为丘壑情浓，名利心灰。看山对青螺，谈玄挥尘，换酒金龟”鄙高位羊质虎皮，则非辜兔死狐悲。杖屦徘徊，猿鹤追随，俗客休来，径路无媒。
　　曾经风月排场，死也风流，老也疏狂。莺唤韶华，人惊春梦，水流年光。这骨头千斤万两，这肚皮万卷文章。苗稼山庄，樽俎轩窗，闲领儿孙，潇洒书堂。梦魂儿不到金銮，袖拂尘埃，林下盘桓。夜雪袁安，秋风张翰，石室陈抟。冷笑他功名累卵，静观那日月跳丸。世态多般，祸福无端，落得身闲，做甚高官。山庄小样蓬莱，杏坞桃溪，竹杖芒鞋。扁担挑折，葫芦摔碎，布袋开。酿新酒烘春醉色，染霜毫艳锦诗才。磊落襟怀，放浪形骸，乡邻款语，灯火归来。叹天之未丧斯文，剑气丹光，酒魄诗魂。名利秋霜，荣华朝露，富贵浮云。看青山玩绿水醉田家瓦盆，采黄花摘红叶戏庄上儿孙。随分耕耘，过遣晨昏，竹几藤床，草舍柴门。
　　费十年灯火窗前，将铅椠马残，铁砚磨穿。处动静由人，算穷通由命，料生死由天。安吾分随方就圆，任他乖越后搀先。舜禹心传，孔孟遗编，多艺多才，无党无偏。
　　傍烟霞盖座团标，梅放初花，竹长新梢。摆脱风尘，咏歌风月，不见风涛。叹世事争头鼓脑，笑公门屈脊低腰。厌听喧嚣，甘心寂寥，抛却功名，管领渔樵。想英雄四海为家，楚尾吴头，海角天涯。汉釜里游鱼，羡林中归鸟，厌井底鸣蛙。荣与辱翻腾不暇，废和兴更变多差。尘事如麻，吾岂匏瓜，辞去张良，谏退。
　　莺花十二行窝，几度东风，一枕南柯。支遁青骊，李斯黄犬，逸少白鹅。养丹鼎塞灰宿火，存道心止水澄波。醉里磨跎，醒后吟哦，不取轻肥，免见干戈。大太夫一世豪杰，别个薰莸，辨个龙蛇。心不骄矜，言无谄佞，性不捩□。居要路封侯建节，在陋巷缄口钳舌。厌处奸邪，莫食来嗟，诗了重吟，酒尽还赊。赋归来浅种深耕，任兔走乌飞，虎斗龙争。梅出脱林逋，菊支撑陶令，鱼成就严陵。崔烈富一生铜臭，伯夷贫千古清声。山可逃名，水可濯缨，用舍何难，去就皆轻。
　　净无尘长扫茅檐，招我青山，唤我青帘。散囊里黄金，藏匣中宝剑，收架上牙签。正纲常言词不忝，守名分礼数无偏。随分齑盐，且自消淹，地久天长，浪静风恬。
　　平生何限风流，先世簪缨，旧业箕裘。走马章台，骑鲸沧海，跨鹤扬州，黄金积子孙难守，驹阴逝顷刻难留。一笔都勾，万事都休，静里乾坤，傲杀王侯。自休官遁迹山林，喜气洋洋，生意津津。事要知机，交须知己，诗遇知音。桑绕宅供山妻积，水投竿遣稚子敲针。泽畔行吟，涤尽尘襟，闲看浮云，出岫无心。
　　二十年尘土征衫，铁马金戈，火鼠冰蚕。心不狂谋，言无妄发，事已多谙。黑似漆前程黯黯，白如霜衰鬓斑斑。气化相参，谗诈难甘，笑取琴书，去访图南。
　　【双调】雁儿落过得胜令
　　△归隐
　　器非瑚琏同，才岂杯卷用。常嗟斥篱，冷笑醯鸡瓮。手拽短藤筇，足蹑乱山峰。老体缘诗瘦，衰颜藉酒红。空空，世事如春梦。匆匆，人生类转蓬。闲来无妄想，静里多情况。物情螳捕蝉，世态蛇吞象。直志定行藏，屈指数兴亡。湖海襟怀阔，山林兴味长。壶觞，夜月松花酿。轩窗，秋风桂子香。山翁醉似泥，村酒甜如蜜。追思莼与鲈，拨置名和利。鸡鹜乱争食，鹬蚌任相持。风雪双蓬鬓，乾坤一布衣。驱驰，尘事多兴废。依栖，云林少是非。词林锦绣堆，歌管莺花队。青春逼后生，白发催先辈。逝景正堪悲，往事已难追。去国笼双袖，还家纵两眉。回思，冠冕为身累。知机，云山与世违。功名休挂齿，山水堪酬志。相离鸡鹜群，收敛鹏翅。风外看游丝，竹上刻新词。子金虽尽，陶潜酒莫辞。追思，礼乐三千字。嗟咨，风波十二时。身离皂盖车，足谢青云路。凤凰池上归，鹦鹉洲边住。松竹影扶疏，禽鸟语喧呼。风月供斑管，烟霞拥翠裾。频沾，有限杯中物。熟读，无穷架上书。天时鉴盛衰，物理参成败。知机张子房，失计韩元帅。猿鸟莫惊猜，亭馆小安排。风月酬清兴，烟霞惬壮怀。头白，百岁人何在。梅开，一年春又来。相亲麋鹿群，跳出龙蛇阵。禅心锻炼成，俗虑消磨尽。随意乐天真，知命守清贫。茅店家家酒，梅花处处春。黄尘，不使侵双鬓。白云，长教伴一身。柴门尽日关，家事经春办。登场禾稼成，满瓮葡萄泛。名姓老空山，魂梦杳长安。且入白莲社，休题玉笋班。闲看，剑气和云散。频弹，琴声带月寒。惭居鼎鼐官，笑领烟霞伴。诗成东阁题，酒尽西邻换。结草对层峦，接竹引飞湍。啸傲期元亮，奸雄愧老瞒。团团，海月共清玩，攒攒，山花带笑看。时光几变迁，世事多谙练。甘为驽钝才，羞作麒麟楦。老计向林泉，平地作神仙。茶药琴棋砚，风花雪月天。休言，富贵非吾愿。随缘，箪瓢乐自然。至如富便骄，未若贫而乐。假遭秦岭行，何似苏门啸。满瓮泛香醪，欹枕听松涛。万里天涯客，一枝云外巢。渔樵，坐上供吟笑。猿鹤，山中作故交。诗书细琢磨，笔砚闲功课。金刀剖细鳞，绿酒醅香糯。荆棘长铜驼，冠盖静鸣珂。富贵冰消日，光阴车下坡。猗猗，绿竹延清坐。峨峨，青山发浩歌。性情甘淡雅，口体便粗粝。农桑足课程，赋税先输纳。蓑笠度年华，诗酒作生涯。鲜鲤烹尾，香粳炊玉芽。人家，团簇青山下。梅花，横斜绿水涯。茶烹铛内云，酒泛杯中月。耻随鸳鹭班，笑结鸡豚社。举世怕干涉，掩卷慢伤嗟。楚霸千钧力，苏秦三寸舌。豪杰，人物都消灭。骄奢，光阴已断绝。婆娑盖草亭，迤逦穿松径。汪洋阔酒肠，潇洒清诗兴。有分订鸥盟，无意展鹏程。白发唯公道，东风不世情。青青，山色当窗映。泠泠。泉声绕涧鸣。忙忙乌兔走，扰扰龙蛇斗。谁知管乐才，孰得乔松寿。闲似水中鸥，拙若树头鸠。白屋终寒土，黄金促贵侯。优游，诗酒村学究。风流，文章老教头。新诗窗下吟，浊酒床头窨。看山掉臂行，饮水曲肱枕。出户敞衣襟，倚杖听松琴。且食夷齐粟，休分管鲍金。平林，松竹留清荫。幽禽，喉舌弄巧音。经书子训严，荆布妻从俭。门前独木桥，屋后三家店。岚气接虚檐，山色透疏帘。秋早鸡儿嫩，风高粟子甜。观瞻，物理还须验。沉潜。时光不可淹。趋炎真面惭，附势实心淡。志向车有︼，身比舟无缆。随地结茅庵，归梦谢朝参。事业居天上，声名播斗南。风潭，百顷青铜鉴。云岩，千寻碧玉簪。
　　○套数
　　【南吕】一枝花
　　△闲乐
　　新栽数亩瓜，旧种千竿竹。不弹三尺剑，静阅满床书。诗骨清瞿，冷淡淡心何虑，闲夭夭乐有余。碧梧高彩凤深栖，沧溟阔鲸熬隐居。
　　【梁州】取崖畔枯藤作杖，伐江皋曲木为庐，主人素得林泉趣。烹茶扫叶，引水通渠。钩帘待月，俯槛观鱼。耻于求自抱憨愚，厌追陪懒混尘俗。傲慢似去彭泽弃职陶潜，疏散如困夔俯豪吟杜甫，清高似老孤山不仕林逋。岂浊，不鲁。处酸寒紧闭乾坤目，躲风雷看乌兔。静掩柴扉春日哺，便休题黑漆似程途。
　　【黄钟煞】守茅屋，忘势利，甘贫何用王侯顾。倒青樽，拚趔趄，烂醉频教婢妾扶。世上炎凉久憎恶，敬于贤，慢于富。罢朝参，俭家务，叱阿谀，荐忠恕。视肥甘，若鸩蛊，惧功名，似豺虎。咏梅轩，钓菱浦，结樵朋，友渔父。陋繁华，尚雅素，远雕轮，避朱黻。老妻贤，酿，老夫狂，唱金缕。课耕男，教织女，推仁爱，给奴仆，颂歌谣，赞明主。尽红轮，换朝暮，任浮云，变今古。对猿鹤，做俦侣，喜烟霞，近窗户。但将那老鸠巢怀抱放宽舒，一任教竞蝇血儿曹谩欺侮。
