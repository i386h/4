<!-- { "loadSidebar": true } -->
　　【耍孩儿】山长永远人千里，满目残红春又归。闲愁闲闷几时休，怕黄昏帘幕低垂。我则怕更阑夜静离人苦，倦听谯楼画角催。捱不彻凄凉日，打熬出闷忧中日月，憔悴了花朵儿身肌。
　　【一煞】死临侵魂梦劳，呆答孩心似迷，常常思时时想频频记。茶饭中冷暖谁调理？早共晚寒温那个知？撇不下恩和义。我将你俊庞儿时时想念，小名儿悄悄店题。
　　【煞尾】别离了数载余，淹留的我三不归。若能够好姻缘重把佳期会，则除是一枕南柯梦儿里。
　　☆秦竹村
　　秦竹村，生平、里籍均不详。
　　○套数
　　【双调】行香子
　　△知足
　　壮岁乡闾，养志闲居，二十年窗下工夫。高探月窟，平步云衢。一张琴，三尺剑，五车书。
　　【庆宣和】引个奚童跨蹇驴，竟至皇都。只道功名掌中物，笑取，笑取。
　　【锦上花】高引茅庐，无人枉顾。不遇知音，难求荐举。慷慨悲歌，空敲唾壶。落魄无成，新丰逆旅。
　　【幺】古今千百年，际会几人遇？试把前贤，从头细数：应聘文王，渭滨渔夫，梦感高宗，商岩版筑。
　　【清江引】蹭蹬几年无用处，枉被儒冠误。改业簿书丛，倒得官人做，元龙近来豪气无。
　　【碧玉箫】今我何如？对镜嗟吁。岁月催促，霜染半头颅。老矣夫，终焉计尚疏。南山敝庐，收拾园圃，安排隐居，效靖节先生归去。
　　【鸳鸯歇指煞】前程只有前程路，儿孙自有儿孙福。没来由谩苦，千丈剑门关，一线连云栈，万里凌霄渡。争一阶官职高，攒几贯家私富。手搭在心头窨附：二顷负郭田，对山三架屋，绕院千竿竹。充饥煮蕨薇，遇冷添细纟由絮，便是我生平所欲。世事尽无休，人生要知足。
　　☆李致远
　　李致远，孙楷第《元曲家考略》根据元·仇远《金渊集》卷二《和李致远君深秀才》诗，以为李致远为溧阳（今属江苏省）人，当名深字致远。一生不得意，但因穷忘忧，孤傲清高。明·臧晋叔《元曲选》中《还牢末》杂剧署名李致远。明·朱权《太和正音谱》评其词“如玉匣昆吾”。
　　△小令
　　【中吕】迎仙客
　　△暮春
　　吹落红，楝花风，深院垂杨轻雾中。小窗闲，停绣工。帘幕重重，不锁相思梦。
　　【中吕】朝天子
　　△秋夜吟
　　梵宫，晚钟，落日蝉声送。半规凉月半帘风，骚客情尤重。何处楼台，笛声悲动？二毛斑，秋夜永。楚峰，几重，遮不断相思梦。
　　【中吕】红绣鞋
　　△晚春
　　杨柳深深小院，夕阳淡淡啼鹃，巷陌东风卖饧天。才社日停针线，又寒食戏秋千，一春幽恨远。
　　△春闺情
　　红日嫩风摇翠柳，绿窗深烟暖香篝，怪来朝雨妒风流。二分春色去，一半杏花休，归期何太久？
　　【中吕】红绣鞋
　　△晚秋
　　梦断陈王罗袜，情伤学士琵琶，又见西风换年华。数杯添泪酒，几点送秋花，行人天一涯！
　　【中吕】喜春来
　　△秋夜
　　断云含雨峰千朵，钓艇披烟玉一蓑，藕花香气小亭多。凉意可，开宴款娥。月将花影移帘幕，风怒松声卷翠涛，呼童涤器煮茶苗。惊睡鹤，长啸仰天高。
　　【中吕】卖花声
　　△月夜
　　云消皎月筛帘影，梦破惊乌绕树声，挑灯起诵《太玄经》。竹轩风定，桂窗人静，快诗人一襟清兴。
　　【商调】梧叶儿
　　佩解螭文玉，衾闲鸳序锦，钗折凤头金。夜雨留荷泪，西风吼树音，秋月弄桐阴，梅花谢别来到今。
　　【越调】小桃红
　　△新柳
　　柔条不奈晓风流，乱织新丝绿。瘦倚春寒灞陵路，影扶疏，梨花未肯飘香玉。黄金半吐，翠烟微妒，相伴月儿孤。
　　△碧桃
　　华不喜污天真，玉瘦东风困。汉阙佳人足风韵，唾成痕，翠裙剪剪琼肌嫩。高情厌春，玉容含恨，不赚武陵人。
　　【越调】天净沙
　　△离愁
　　敲风修竹珊珊，润花小雨斑斑，有恨心情懒懒。一声长叹，临鸾不画眉山。
　　△春闺情
　　画楼徙倚阑干，粉云吹做修鬟，璧月低悬玉弯。落花□慢，罗衣特地春寒。
　　△初夏即事
　　晓来烟断香篝，春归绿遍芳洲，影乱风梳弱柳。迟迟清画，竹深时唤勾。
　　【双调】折桂令
　　△春闺
　　柳阴深黄鸟绵蛮，勤惜韶华，似罢红悭。绣草花飞，分香蝶闹，感旧人闲。奇兵破愁城酒盏，离情纟全恨锁眉山。沉水烧残，绣被熏兰，只是春寒。
　　△山居
　　枕琴书睡足柴门，时有清风，为扫红尘。林鸟呼名，山猿逐妇，野兽窥人，唤稚子涤壶洗樽，致邻僧贳酒论文。全我天真，休问白鱼，且醉白云。
　　△读史
　　慨西风壮志阑珊，莫泣途穷，便可身闲。贾谊南迁，冯唐老去，关羽西还。但愿生还玉关，不将剑斩楼兰。转首苍颜，好觅菟裘，休问天山。
　　△秋景
　　秋声先到梧桐，挂雨雌霓，拂槛雄风。几点青山，一泓素月，满地丹枫。肠缕断情欺醉容，漏声迟霜满愁红。长笛声中，罨画楼东，泪洒征鸿。
　　【双调】清江引
　　△即席赠妓
　　碧云欲低香雾阻，回首多情处。梨花二月初，柳絮三春暮，今宵月明何处宿？樽前有人颜似玉，笑索多情句。歌残林叶飞，舞罢庭花妒，冰弦一霎秋夜雨。东风又来供暮愁，吹上蛾眉皱。应知弄玉心，相道东阳瘦，花落燕飞人病酒。
　　【双调】落梅风
　　斜阳外，春雨足，风吹皱一池寒玉。画楼中有人情正苦，杜鹃声莫啼归去。
　　【双调】水仙子
　　△春暮
　　荼コ香散一帘风，杜宇声干满树红。南轩一枕梨云梦。离魂千里同，日斜花影重重。萱草发无情秀，榴花开有恨，断送得愁浓。
　　【双调】水仙子
　　△春怀
　　水边垂柳赤栏桥，洞里神仙紫玉箫。东风吹断闲花草，碧云深春梦悄，久别来朱户萧条。半帘明月，一溪绛桃，万里黄鹤。
　　【双调】水仙子
　　△道情
　　瓮头春色是长生，枕上华胥当解酲。常将造物合心镜，后庭闲留月明，得工夫休写《黄庭》。怕萧郎夫妇，茅家弟兄，邂逅瑶京。
　　【双调】拨不断
　　△夏宿山亭
　　立峰峦，脱簪冠，夕阳倒影松阴乱。太液澄虚月影宽，海风汗漫云霞断，醉眠时小童休唤。
　　○套数
　　【南吕】一枝花
　　△送人入道
　　白云留故山，晓月流清涧。西风吹渭水，落叶满长安。龙虎痴顽，正要别真赝，都来方寸间。内丹成未饮刀圭，宦情远不登仕版。
　　【梁州】无中有娇儿姹女，有中无火枣金丹。温温铅鼎清光烂。一泓水静，一片云闲。一轮月满，一点神安。断七情宝剑光寒，避三尸午夜更残。秘天真离坎交驰，纵玄旨乙庚配绾，炼希夷金木间关。药阑，岁晚，黄精满地和烟拣，安排净蚌珠灿。耿耿灵台照夜阑，去蕙留兰。
　　【尾声】辨清浊不在青白眼，夸悬解何劳道上肝。银海澄澄洞诸幻，快还，九山，满地松风洞天晚。
　　△孤闷
　　花梢消杜宇魂，藕丝系鸳鸯足。春风丹凤只，夜月翠鸾孤。对景萧疏，空忆如簧语，最添心上苦。冷清清沉水香残，昏惨惨灯花穗吐。
　　【梁州】东墙女空窥宋玉，西厢月却就崔姝。便休题月下老姻缘薄。风流偏阻，好事多辜。蓝田隐璧，沧海遗珠。桃源洞山谷崎岖，阳台路云雨模糊。书斋中勉强韩香，兰房中生疏郑五，泾河边不寄龙书。怨苦，自取。世间情知他是甚娘般物，自嗟叹静思虑。直教柳下惠开门不秉烛，薄命寒儒。
　　【尾】一天愁寻杀裴生杵。千点泪啼斑湘女竹。一轮皓月当空正隐在云雾。量半幅，素楮，诉不尽燕燕莺莺半分语。
　　【中吕】粉蝶儿
　　△拟渊明
　　归去来兮！笑人生苦贪名利，我岂肯陷迷途惆怅独悲。假若做公卿，居宰辅，地心劳形役。量这些来小去官职，枉消磨了浩然之气。
　　【醉春风】想聚散若浮云，叹光阴如过隙。不如闻早赋归欤，畅是一个美，美。弃职归农，杜门修道，早则死心搭地。
　　【红绣鞋】泛远水舟遥遥以轻，送征帆风飘飘而吹衣，望烟水平芜把我去程迷。问征夫询远近，瞻衡日熹微，盼柴桑归兴急。
　　【满庭芳】再休想折腰为米，落得个心闲似水，酒醉如泥。乐并不管家和计，都分付与稚子山妻。栽五柳闲居隐迹，抚孤松小院徘徊。问因宜把功名弃？岂不见张良范蠡，这两个多大得便宜。
　　【上小楼】我则待逐朝每日，无拘无系。我则待从事西畴，寄傲南窗，把酒东篱。三径就荒，松菊犹存，规模不废，策扶老尚堪流憩。
　　【幺】引壶觞以自酌，眄庭柯以自怡。有酒盈樽，门设常关，景幽人寂。或命巾车，或棹孤舟，从容游戏，比着个彭泽县较淡中有味。
　　【耍孩儿】溪泉流出涓涓细，木向阳欣欣弄碧。登东皋舒啸对斜晖，有两般儿景物希奇。觑无心出岫云如画，见有意投林鸟倦飞。草堂小堪容膝，说亲戚之情话，乐琴书以忘机。
　　【幺】或寻丘壑观清致，或自临清流品题。我为甚绝交游待与世相违，须是我傲羲皇本性难移。想人间富贵非吾愿，望帝里迢遥不可期。已往事都休记，度晚景乐夫天命，其余更复奚疑。
　　【尾声】辞功名则待远是非，守田园是我有见识。闲悠悠无半点为官意，一任驷马高车聘不起。
　　【双调】新水令
　　△离别
　　离鸾别凤又经年，一番春一番新怨。青琐畔，绣帏前，少个婵娟，酬不了少年愿。
　　【雁儿落】常想西湖舣画船，北苑开春宴。一声金缕令，七换梁州遍。
　　【德胜令】今日小亭轩，羞到杏花边。黯黯愁成阵，厌厌日胜年。嫣然，一笑春风面；无缘，灯前云髻偏。
　　【雁儿落】春衫和泪穿，犹认伊针线。玉箫深夜品，多是君愁怨。
　　【水仙子】别来几见月儿圆，每为嫦娥惜少年。画堂深隔断归来燕，玉钩闲帘未卷，一天情着个谁传？想一饷心间事，写一幅肠断篇，等一个孤雁回旋。
　　【雁儿落】艳阳三月天，寿酒筵前劝。可怜张解元，不赴蟠桃宴。
　　【挂玉钩】爱杀槎头缩项鳊，皆上金盘荐；笑杀池中并蒂莲，未许东风见。援紫毫，磨端砚。屈曲银钩，细草鸾笺。
　　【尾】沉沉烟锁垂杨院，迟迟月上桃花扇。罗帕新词，聊寄情缘。唱道张京兆心专，周琼姬苦意坚。怕几阵东风吹落残花片，恁时绿暗红嫣，兀谁管春山翠眉浅。
　　☆童童学士
