<!-- { "loadSidebar": true } -->
　　香奁名满青楼，羽衣人在黄州，罗帕春寒素手。壮怀依旧，水声淘尽诗愁。白头多病维摩，青天孤影娥，相对良宵几何？玉人留坐，莺花十二行窝。
　　△元夕
　　金莲万炬花开，玉梅千树香来，灯市东风暮霭。彩云天外，紫箫人倚瑶台。
　　△闺怨
　　檀郎何处忘归？玉楼小样别离，十二阑干偏倚。犬儿空吠，看看月上荼コ。
　　△春夜
　　深杯香捧金橙，哀弦声断银筝，宝鼎沉香火冷。主人留听，紫云娘白雪新声。
　　△梅轩席上
　　琼琼竹外横枝，真真月下吟诗，谁寄东风半纸？为传心事，梅花害雪多时。
　　△梅友元帅席上
　　玉人笑拈琼枝，白头醉写乌丝，帘外新来燕子。海棠春思，倚阑睡醒环儿。
　　△赤松道宫
　　松边香煮雷芽，杯中饭糁胡麻，云掩山房几家？弟兄仙话，水流玉洞桃花。
　　△浮雪楼夜坐
　　月明今夜阑干，云深何处关山？万里青天醉眼。倚楼长叹，柳阴闲杀渔竿。
　　△清明日郊行
　　碧桃花下帘旌，绿杨影里旗亭，几处莺呼燕请。马嘶芳径，典衣索做清明。
　　△江上
　　落雁平沙，依依孤鹜残霞，隔水疏林几家。小舟如画，渔歌唱入芦花。
　　△湖上分得诗字韵
　　月香水影梅枝，晴光雨色坡诗，点检千红万紫。年年春事，西湖强似西施。
　　△月夜
　　倚阑月到天心，隔墙风动花阴，一刻良宵万金。宝筝闲枕，可怜少个知音。
　　△鲁卿庵中
　　青苔古木萧萧，苍云秋水迢迢，红叶山斋小小。有谁曾到？探梅人过溪桥。
　　【双调】庆东原
　　△次马致远先辈韵九篇九首
　　烧丹灶，洗药瓢，乐清闲几个人知道。闲吹凤箫，闷拈兔毫，焉用牛刀。他得志笑闲人，他失脚闲人笑。
　　门长闭，客任敲，山童不唤陈抟觉。袖中《六韬》，鬓边二毛，家里箪瓢。他得志笑闲人，他失脚闲人笑。
　　杀三士，因二桃，不如五柳庄前傲。文魔贾岛，诗穷孟郊，酒困山涛。他得志笑闲人，他失脚闲人笑。
　　繁华梦，贫贱交，唐尧不改巢由调。纷纷紫袍，区区绿袍，恋恋绨袍。他得志笑闲人，他失脚闲人笑。
　　诗情放，剑气豪，英雄不把穷通较。江中斩蛟，云间射雕，席上挥毫。他得志笑闲人，他失脚闲人笑。
　　难开眼，懒折腰，白云不应蒲轮召。解组汉朝，寻诗灞桥，策杖临皋。他得志笑闲人，他失脚闲人笑。
　　依山洞，结把茅，清风雨袖长舒啸。问江边老樵，访山中故交，伴云外孤鹤。他得志笑闲人，他失脚闲人笑。
　　苍头哨，骢马骄，放辔头也只到长安道。说家门尽教，守齑盐慢熬，请荆布休焦。他得志笑闲人，他失脚闲人笑。
　　山容瘦，木叶凋，对西窗尽是诗材料。苍烟树杪，残雪柳条，红日花梢。他得志笑闲人，他失脚闲人笑。
　　△越山即事二首
　　庭前树，篱下菊，老渔樵相伴闲鸥鹭。听道士步虚，教稚子读书，引吟客携壶。借贺老鉴湖船，访谢傅东山去。
　　云轻散，月易残，女萧何成败了些风流汉。冯魁硬铲，双生紧赶，小姐先<走山>。今夜惜花心，明日伤春叹。
　　【正宫】醉太平
　　△春情
　　乌云髻松，金凤钗横。伯劳飞燕自西东，恼离愁万种。碧溶溶满溪绿水桃源洞，淡半窗白月梨云梦，恨匆匆一帘红雨杏花风，把青春断送。
　　△席上有赠
　　风流地仙，体态天然。画图谁敢斗婵娟？相逢酒边。当楼皓月娥面，倚栏翠袖琵琶怨，满林红叶鹧鸪天，惜花人未眠。
　　△怀古
　　翩翩野舟，泛泛沙鸥。登临不尽古今愁，白云去留。凤凰台上青山旧，秋千墙里垂杨瘦，琵琶亭畔野花秋，长江自流。
　　【中吕】迎仙客
　　△感旧
　　鹦鹉洲，凤凰楼，十年故人怀旧游。杜陵花，陶令酒，酒病花愁，不觉的今春瘦。
　　△湖上送别
　　钓锦鳞，棹红云，西湖画船三月春。正思家，还送人，绿满前村，烟雨江南恨。
　　△春日湖上二首
　　雨亦奇，锦成围，笙歌满城莺燕飞。紫霞杯，金缕衣，倒著接篱，湖上山翁醉。舞绛纱，扣红牙，耳边玉人催人马。雪儿歌，苏小家，月淡梨花，醉倚秋千架。
　　△春晚
　　看牡丹，倚阑干，宿酒乍醒欹髻鬟。燕初忙，莺正懒，帘卷轻寒，玉手调筝雁。
　　△秋夜
　　雨乍晴，月笼明，秋香院落砧杵鸣。二三更，千万声，捣碎离情，不管愁人听。
　　△黄桂
　　近玉阶，映瑶台，婆娑小丛岩畔栽。雁初飞，花正开，金粟如来，望月佳人拜。
　　【越调】凭阑人
　　△湖上二首
　　远水晴天明落霞，古岸渔村横钓槎。翠帘沽酒家，画桥吹柳花。
　　二客同游过虎溪，一径无尘穿翠微。寸心流水知，小窗明月归。
　　△春夜
　　灯下愁春愁未醒，枕上吟诗吟未成。杏花残月明，竹根流水声。
　　△春思三首
　　莺羽金衣舒晚风，燕嘴香泥沾乱红。翠帘花影重，玉人春睡浓。
　　春柳长亭倾酒樽，秋菊东篱洒泪痕。思君不见君，倚门空闭门。
　　帘外轻寒归燕忙，桥下残红流水香。游人窥粉墙，玉骢嘶绿杨。
　　【双调】落梅风
　　△天宝补遗
　　娥面，天宝年，闹渔阳鼓声一片。马嵬坡袜儿得了看钱，太真妃死而无怨。
　　△西湖
　　湖光静，山影孤，载斜阳小舟横渡。正花开玉梅千万株，鹤飞来老逋归与。
　　△冷泉亭小集
　　弹初罢，酒暂歇，醉诗人满山红叶。问山中许由何处也，老猿啼冷泉秋月。
　　△春日湖上
　　担春胜，问酒家，绿杨阴列仙图画。下秋千玉容强似花，汗溶溶借人罗帕。
　　△春晚次韵二首
　　莺莺恨，燕燕愁，惜春归玉容添瘦。东君可人人病酒，怯东风海棠红皱。
　　金樽尽，玉漏迟，月明天柳阴无地。杜鹃怕将愁唤起，困东风夜深花睡。
　　△蜡梅花
　　学宫样，改玉容，列金钗主人情重。撼疏林夜来窗外风，蜜蜂儿带香吹冻。
　　△寒夜
　　寒斋静，瑞雪多，冻吟诗起来孤坐。芦花絮衾江纸也似薄，问袁安怎生高卧？
　　题扇面小景
　　人何处？不寄书，一声声雁将秋去。月明中倚阑情正苦，玉波寒粉莲啼露。
　　△湖上
　　羽扇尘埃外，杖藜图画间，野人来海鸥惊散。四十年绕湖赊看山，买山钱更教谁办？
　　△越城春雪
　　朱帘上，皓齿歌，柳梢青野梅开过。倚阑干醉眸天地阔，雪山寒玉龙高卧。
　　△离情
　　人孤另，愁万结，南楼上雁声拖拽。别离有情无处写，洞箫寒满天明月。
　　△江上寄越中诸友
　　江村路，水墨图，不知名野花无数。离愁满怀难寄书，付残潮落红流去。
　　△春情
　　秋千院，拜扫天，柳阴中躲莺藏燕。掩霜纨递将诗半篇，怕帘外卖花人见。
　　【仙吕】一半儿
　　△寄情二首
　　寄情虚把彩笺缄，排砌偷将底句搀，隔帘怪他娇眼馋。话儿斩，一半儿佯羞一半儿敢。
　　臂销闲把玉纤掐，髻袒慵拈金凤插，粉淡偷临青镜搽。劣冤家，一半儿真情一半儿假。
　　△落花
　　酒边红树碎珊瑚，楼下名姬坠绿珠，枝上翠阴啼鹧鸪。谩嗟吁，一半儿因风一半儿雨。
　　△酒醒
　　罗衣香渗酒初阑，锦帐烟消月又残，翠被梦回人正寒。唤蛮蛮，一半儿依随一半儿懒。
　　【中吕】山坡羊
　　△春日二首
　　芙蓉春帐，葡萄新酿，一声《金缕》樽前唱。锦生香，翠成行，醒来犹问春无恙，花边醉来能几场？妆，黄四娘。狂，白侍郎。
　　西湖沉醉，东风得意，玉骢骤响黄金辔。赏春归，看花回，宝香已暖鸳鸯被，萝绕绿窗初睡起。痴，人未知。噫，春去矣。
　　△雪夜
　　扁舟乘兴，读书相映，不如高卧柴门静。唾壶冰，短檠灯，隔窗孤月悬秋镜，长笛不知何处声？惊，人睡醒。清，梅弄影。
　　△别怀
　　梨花都谢，春衫初卸，绿阴空锁闲台榭。远山叠，暮云遮，青青杨柳连官舍。此景此情难弃舍，车，且慢些。别，人去也。
　　【商调】梧叶儿
　　△春日郊行
　　长空雁，老树鸦，离思满烟沙。墨淡淡王维画，柳疏疏陶令家，春脉脉武陵花，何处游人驻马？
　　△探梅即事
　　诗囊寄，酒旆招，春事动梅梢。小舫携细袖，阿琼横玉箫，太白解金貂，雪满长安灞桥。
　　△鉴湖宴集
　　柳影迷歌扇，苔痕满钓矶，仙客领蛾眉。背写兰亭字，熟读秦望碑，懒对谢安棋，人醉在红香镜里。
　　△寻梅
　　提清事，放客怀，残雪小楼台。郊外寻花去，湖东载酒来，马上见梅开，不负青霞倦客。
　　△感旧
　　肘后黄金印，樽前白玉卮，跃马少年时。巧手穿杨叶，新声付柳枝，信笔和梅诗，谁换却何郎鬓丝？
　　△夜坐
　　湖山外，杨柳边，歌舞镜中天。云横珠凤，花寒怯绣鸳，露冷湿金蝉，爱月佳人未眠。
　　△席上有赠
　　芙蓉面，杨柳腰，无物比妖娆。粉纸鸳鸯字，花钿翡翠毛，绣阁凤凰巢，良夜永春风玉箫。
　　△夜坐即事
　　余韵悠扬唱，哀弦取次弹，灯上酒将残。花暗珠璎珞，风清玉环，月冷翠琅，谁倚西楼画阑？
　　△灵隐寺
　　僧居胜，俗客稀，山色四周回。香树生金地，青莲出宝池，贝叶渍银泥，明月冷双猿弄水。
　　△即事
　　竹槛敲苍玉，蕉窗映绿纱，笑语间琵琶。月淡娑婆树，风香富贵花，俏人家，小小仙鬟过茶。
　　△山阴道中
　　丹井长松树，青山小洞庭，吟啸寄幽情。花外神仙路，天边处士星，月下醉翁亭，听一曲何人玉筝。
　　△湖上晚兴
　　频频醉，浩浩歌，明月涌沧波。岸草嘶骢马，山花压翠螺，雪柳闹银蛾，灯下佳人看我。
　　【南吕】金字经
　　△稽山春晚
　　若耶溪边路，四山环翠微，春去人间总不知。莺乱啼，满川烟树迷。先生醉，葛洪丹井西。
　　△春晚
　　惜花人何处？落红春又残，倚遍危楼十二阑。弹，泪痕罗袖斑。江南岸，夕阳山外山。
　　△醒吟斋
　　老翁独醒处，半云高卧斋，雨过松根长嫩苔。栽，菊花依旧开。青山怪，白云归去来。
　　△偕王公实寻梅
　　浩然英雄气，塞乎天地间，破帽西风雪满山。顽，探梅千百番。家童懒，灞桥驴背寒。
　　△秋望二首
　　杨柳沙头树，琵琶江上舟，雁去衡阳水自流。愁，玉人休倚楼。黄花瘦，晓霜红叶秋。
　　信远江南雁，望穷云外山，罗帕香残粉泪干。闲，倚遍十二阑。黄花慢，桂香秋雨寒。
　　△雪夜
　　犬吠村居静，鹤眠诗梦清，老树冰花结水精。明，月临不夜城。扁舟兴，小窗何处灯？
　　△金华洞中
