<!-- { "loadSidebar": true } -->
　　凭阑干，销金锅熔出烂银山。白模糊不见芦花岸，空倚高寒。把西施比玉环，樽前看，素淡家常扮。新声象板，清兴驴鞍。
　　【双调】清江引
　　△独酌
　　玉笛一声天地愁，便觉梅花瘦。寒流清浅时，明月黄昏后，独醉一樽桑落酒。
　　△夜景
　　醺醺绮罗欢笑彻，檀板歌声歇。宝鼎串香绝，银烛灯花谢，玳筵前酒阑人散也。
　　△情
　　描金翠钿侵鬓贴，满口儿喷兰麝。檀板撒红牙，皓齿歌白雪，定不定百般娇又怯。
　　【越调】小桃红
　　△湖亭秋夜
　　锦鸳偷占藕花汀，花影涵秋镜。人倚阑干叹孤另，掩围屏，伤心眼见秋成病。月明吊影，风清遣兴，玉手寄银筝。
　　【中吕】朝天子
　　△湖上
　　瘿杯，玉醅，梦冷芦花被。风清月白总相宜，乐在其中矣。寿过颜回，饱似伯夷，闲如越范蠡。问谁，是非，且向西湖醉。
　　【中吕】红绣鞋
　　△怀古
　　金字淡桥空柳浪，翠微深门掩苔墙，两袖波光钓斜阳。孤山花已老，双井水犹香，记神仙诗句响。
　　△西湖雨
　　删抹了东坡诗句，湖涂了西子妆梳，山色空水模糊。行云神女梦，泼墨范宽图，挂黑龙天外雨。
　　△简吕实夫理问
　　挥翰墨雪车冰柱，列神仙玉琼琚，一舸红香占西湖。云山频管领，莺燕任追呼，别是个风月所。
　　【双调】沉醉东风
　　△湖上晚眺
　　林君复先生故居，苏子瞻学士西湖。六月天，孤山路，载笙歌画船无数。万顷玻璃浸玉壶，夕阳外荷花带雨。
　　△晚春席上
　　客坐松根看水，鹤来庭下观棋。小砚香，残红坠，竹珊珊野亭交翠。相伴闲云出岫迟，题诗在呼猿洞里。
　　【越调】天净沙
　　△孤山雪夜
　　淡妆人在罗浮，黄昏月上西湖，翠袖翩翩起舞。倚阑索句，雪中树老山孤。
　　△湖上送别
　　红蕉隐隐窗纱，朱帘小小人家，绿柳匆匆去马。断桥西下，满湖烟雨愁花。
　　△重游感旧
　　迷香小洞维舟，题红老叶沉沟，濯锦寒花对酒。六桥依旧，游人两鬓经秋。
　　△晚步
　　吟诗人老天涯，闭门春在谁家？破帽深衣瘦马。晚来堪画，小桥风雪梅花。
　　△忆西湖
　　灯寒夜雪孤篷，山空晓雾疏钟，花暖春风瘦筇。六桥香梦，景题留与吟翁。
　　【正宫】醉太平
　　△湖上
　　洗荷花过雨，浴明月平湖，暮云楼观景模糊。兰舟棹举，溯凉波似泛银河去，对清风不放金杯住，上雕鞍谁记玉人扶？听新声乐府。
　　△无题
　　尘蒙了镜台，粉淡了香腮，不提防今夜故人来。你将我左猜，小冤家怕不道心儿里爱，老妖精拘管的人来煞，村冯魁割舍得柱儿颏，远乡了秀才。
　　人皆嫌命窘，谁不见钱亲？水晶环入面糊盆，才沾粘便滚。文章糊了盛钱囤，门庭改做迷魂阵，清廉贬入睡馄饨，胡芦提倒稳。
　　陶朱公钓船，晋处士田园，潜居水陆脱尘缘，比别人虑远。贤愚参杂随时变，醉醒和哄迷歌宴，清浊混沌待残年，休呆波屈原！
　　【双调】落梅风
　　△月明归兴
　　松梢月，桂子香，又诗成冷泉亭上。醉归来晚风生嫩凉，戗金船玉人低唱。
　　△春晚二首
　　银暗，翠袖遮，麝煤销露萤明灭。下西湖美人タ过也，打梨花雨声昨夜。东风景，西子湖，湿冥冥柳烟花雾。黄莺乱啼胡蝶舞，几秋千打将春去。
　　△书所见
　　柳叶微风闹，荷花落日酣，拂晴空远山云淡。红妆女儿十二三，采莲归小舟轻缆。
　　△忆西湖
　　青鸾信，白雁书，望江南梦飞不去。西湖锦云谁是主？拍阑干满空烟树。
　　【商调】梧叶儿
　　△夏夜即席
　　溯月兰舟便，歌云翠袖勤，湖上绝纤尘。瓜剖玻璃瓮，酒倾白玉盆，切水晶鳞，醉倒羲皇上人。
　　△春晓堤上
　　花垂露，柳散烟，苏小酒楼前。舞队飞琼，游人碾玉鞭，诗句缕金笺，懒上苏堤画船。
　　△湖山夜景
　　猿啸黄昏后，人行画卷中，萧寺罢疏钟。湿翠横千嶂，清风响万松，寒玉奏孤桐，身在秋香月宫。
　　△第一楼醉书
　　梨云褪，柳絮飞，歌敛翠蛾眉。月澹冰蟾印，花浓金凤钅比，酒滟玉螺杯，醉写湖山第一。
　　【双调】风入松
　　△九日
　　哀筝一抹十三弦，飞雁隔秋烟。携壶莫道登临晚，蝶双双为我留连。仙客玲珑玉树，佳人窄索金莲。
　　琅琅新雨洗湖天，小景六桥边。西风泼眼山如画，有黄花休恨无钱。细看茱萸一笑，诗翁健似常年。
　　【正宫】小梁州
　　△春游晚归
　　玉壶春水浸晴霞，景物奢华。彩船歌管间琵琶，青旗挂，沽酒是谁家？【幺】夕阳一带山如画，数投林万点寒鸦。曲水边，孤山下，游人归去，明月管梅花。
　　△分得金字
　　涌金门外小壶天，骏马金鞭。屏山金翠画龙眠，金莺啭，金柳曲阑边。【幺】金波满捧金杯劝，舞春风半趄金莲。金缕衣，金罗扇，玉人金钏，醉上戗金船。
　　△避暑即事
　　两峰晴翠插波光，十里横塘。画楼帘影挂斜阳，谁凝望，纨扇掩红妆。【幺】莲舟撑入荷共荡，拂天风两袖清香。酒醉归，月明上，棹歌齐唱，惊起锦鸳鸯。
　　△访杜高士
　　杖藜十里听松声，隐隐相迎。飞来峰下树青青，添清兴，流水玉琴横。【幺】拂云同坐苔花磴，桂飘香满地金星。山影寒，天光净，野猿啼月，诗在冷泉亭。
　　△雪晴诗兴
　　冰壶光浸水精寒，好景人间。暗香来处是孤山，寻梅惯，诗思压驴鞍。【幺】琼姬争卷珠帘看，画船中歌舞吹弹。明月残，白石烂，宝花楼阁，十二玉阑干。
　　△湖山堂上醉题
　　渔翁蓑笠钓船孤，棹入蓬壶。湖山堂上柳千株，芭蕉绿，凉影翠扶疏。【幺】东坡旧日题诗处，喜无人任我歌呼。半醉时，秋山暮，一行白鹭，万朵锦芙蕖。
　　【南吕】金字经
　　△湖上小隐
　　老翁婆娑处，清风安乐窝，十二阑干锦绣坡。多，好山横翠蛾，兰舟过，月明闻棹歌。
　　△采莲女
　　小玉移莲棹，阿琼横玉箫，贪看荷花过断桥。摇，柳枝学弄瓢。人争笑，翠丝抓凤翘。
　　△秋望
　　白发三千丈，画楼十二阑，鸥鹭翩翩逐往还。山，淡云秋树间。芦花岸，钓船沙上滩。
　　△湖堤春日
　　院宇绿杨树，酒旗红杏村，一片棠梨苏小坟。春，水边多丽人。莺花阵，玉骢嘶锦云。
　　【商调】秦楼月
　　寻芳屦，出门便是西湖路。西湖路，旁花行到，旧题诗处。瑞芝峰下杨梅坞，看松未了催归去。催归去，吴山云暗，又商量雨。
　　【正宫】汉东山
　　骑鲸沧海汲，高枕白云窝。人生梦南柯，睡觉来也未哥，积玉堆金待如何？田地阔，儿女多，惹争夺。
　　西村小过活，老子自婆娑。千家饭一钵，饱了人也未歌，紫绶金章闹呵呵。不如我，芳草坡，钓鱼蓑。
　　绿袍翻败荷，醉后自磨跎。市上小儿多，要钱也未哥，暮四朝三笑呵呵。蓝采和，没奈何，假风魔。
　　红妆间翠娥，罗绮列笙歌。重重金玉多，受用也未哥，二鬼无常上门呵。怎地躲？索共他，见阎罗。
　　香风瑞锦窠，凉月素银波。兰舟夜如何？晚凉也未哥，万顷湖光镜新磨。小玉娥，隔翠荷，采莲歌。
　　黄沙白橐驼，玉勒紫金珂。一簇小宫娥，送了他也未哥，马上琵琶为谁拨？到黑河，将奈何，泪痕多。
　　霓裳舞月娥，野鹿起干戈。百年长恨歌，闹了也未哥，万马千军早屯合。走不脱，那一埚，马嵬坡。
　　烟花暗绮罗，车马闹鸣珂。樽前皓齿歌，醉杀人也未哥，闭月羞花赛娥。那老婆，送了他，郑元和。
　　神仙张志和，一棹鼓沧波。中流扣舷歌，快活也未哥，杜酒新ド鳜鱼活。湖海阔，烟雨多，暗渔蓑。
　　《黄庭》换白鹅，夜冷饭牛歌。湖上月明多，受用也未哥，纸帐梅花病维摩。奈老何？学坐钵，做工课。
　　【黄钟】人月圆
　　△春日次韵
　　罗衣还怯东风瘦，不似少年游。匆匆尘世，看看镜里，白了人头。片时春梦，十年往事，一点诗愁。海棠开后，梨花暮雨，燕子空楼。
　　△中秋书事
　　西风吹得闲云去，飞出烂银盘。桐阴淡淡，荷香冉冉，桂影团团。鸿都人远，霓裳露冷，鹤羽天宽。文生何处，琼台夜永，谁驾青鸾？
　　子昂学士小景
　　西风曾放蓝溪棹，月冷玉壶秋。粼粼浅水，丝丝老柳，点点盟鸥。翰林新画，云山古色，老我清愁。淡烟浑似，三高祠下，七里滩头。
　　【双调】水仙子
　　△梅边即事
　　好花多向雨中开，佳客新从云外来。清诗未了年前债，相逢且放怀，曲阑干碾玉亭台。小树纷蝶翅，苍苔点鹿胎，踏碎青鞋。
　　△次韵还京乐
　　朝回天上紫宸班，笑倚云边白玉阑。醉飞柳外黄金弹，莺啼春又晚，绿云堆舞扇歌鬟。蕉叶杯葡萄酿，桃花马柞木鞍，娇客长安。
　　△山斋小集
　　玉笙吹老碧桃花，石鼎烹来紫笋芽。山斋看了黄荃画，荼コ香满把，自然不尚奢华。醉李白名千载，富陶朱能几家？贫不了诗酒生涯。
　　△山庄即事
　　清泉翠碗茯苓香，暖雾晴丝杨柳庄，微风小扇芭蕉样，兴不到名利场，将息他九十韶光。夜雨花无恙，邻墙蝶自忙，笑我疏狂。
　　△归来次韵
　　燕昭台下朔风寒，孙楚楼前明月残。严陵滩上白石烂，伤心行路难，得归来倒大清闲。睡菊枕双头梦，对草堂三面山，爱投林倦羽知还。
　　△梅轩即事
　　清风枕上梦仙蝶，绿酒杯中影画蛇。新诗笔下喷香麝，玉楼人醉也，水迢遥山更重叠。春归何处？愁来那些，小窗纱梅影横斜。
　　△别怀
　　飞花和雨送兰舟，细柳垂烟掩画楼。啼痕带酒淹罗袖，换金杯劳玉手，大江流不尽诗愁。象牙床上，鲛绡枕头，梦到并州。
　　△和逍遥韵
　　新诗装卷束牛腰，大字钞书损兔毫。远红尘自有闲中乐，乐清闲须到老，近芭蕉一座团标。槲叶袍筇枝杖，松花酿瘿木瓢，散诞逍遥。
　　△春愁
　　落花燕口点香泥，飞絮蜂房惹蜜脾。残妆凤枕流清泪，景中情谁唤起？听西园恰恰莺啼。万里书难到，三春人未归：此恨谁知？
　　△春晚
　　情牵柳下燕莺期，醉倒花前鹦鹉杯。香留帐底鸳鸯被，日高初睡起，扫残红怨煞风姨。学晓雾轻笼鬓，妒晴山浅画眉，只怕春归。
　　△暮春次韵
　　旋ド村酒且尝新，未典春衣岂是贫？闲歌水调依然俊，东风休笑人，飘飘两袖红尘。蝶困梨花月，马嘶杨柳春，归路黄昏。
　　△乐闲
　　铁衣披雪紫金关，彩笔题花白玉阑。渔舟棹月黄芦岸，几般儿君试拣，立功名只不如闲。李翰林身何在？许将军血未干，播高风千古严滩。
　　△暮景
