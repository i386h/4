<!-- { "loadSidebar": true } -->
　　竹暖鹤梳翅，树香鹿养茸，好景神仙图画中。通，好山无数重。桃源洞，绿波随落红。
　　△佛会二首
　　水月观音相，海云狮子床，讲下飞花古树苍。凉，紫檀小殿香。天仙降，对骑金凤凰。
　　舞月狮王喜，献花猿臂长，何处青山不道场？凉，宝瓶甘露浆。方池上，白莲秋水香。
　　△湖上书事三首
　　玉手银丝，翠裙金缕纱，席上相逢可喜煞。插，一枝茉莉花。题诗罢，醉眠沽酒家。
　　六月芭蕉雨，两湖杨柳风，茶灶诗瓢随老翁。红，藕花香座中。笛三弄，鹤鸣来半空。
　　竹枕芦花被，草衣荷叶巾，一棹烟波湖上春。真，神仙身外身。蓬莱近，紫箫吹凤云。
　　△春思
　　象管鸳鸯字，锦筝鸾凤丝，何处风流马上儿？思，那回春暮时。别离事，带花折柳枝。
　　△游仙
　　桂影黄金树，帝乡白玉京，梦断钧天月正明。听，粉筝江上声。游仙兴，落花香洞庭。
　　△别后
　　翠被梦中梦，雁书来处来，秋水芙蓉花又开。猜，瘦云忄玉钗。人何在？月明闲凤台。
　　△感兴
　　野唱敲牛角，大功悬虎头，一剑能成万户侯。愁，黄沙白髑髅。成名后，五湖寻钓舟。
　　△阅武为李正则赋
　　雁翅银枪队，虎皮铁马群，画鼓三声江上村。屯，半千存孝军。梅花引，绣旗杨柳春。
　　△闺怨
　　宝鉴残妆晕，帕罗新泪痕，又见梨花雨打门。因，玉奴心上人。无音信，倚阑看暮云。
　　【南吕】四块玉
　　△闲居
　　胜事添，殿尘减，玉洞仙书带云缄，金华羽士登门探。酒一坛，药几篮，经半龛。
　　△春情
　　酒易阑，愁难解，杏脸香销玉妆台，柳腰宽褪罗裙带。春已归，花又开，人未来。
　　△乐闲
　　远是非，寻潇洒，地暖江南燕宜家，人闲水北春无价。一品茶，五色瓜，四季花。
　　【中吕】喜春来
　　△鉴湖春日
　　雁啼秋水移冰柱，蚁泛春波倒玉壶，绿杨花谢燕将雏。人笑语，游遍贺家湖。
　　△金华客舍
　　落红小雨苍苔径，飞絮东风细柳营，可怜客里过清明。不待听，昨夜杜鹃声。
　　△永康驿中
　　荷盘敲雨珠千颗，山背披云玉一蓑，半篇诗景费吟哦。芳草坡，松外采茶歌。
　　△春夜
　　收云敛雨销金帐，望月瞻星傅粉郎，欢天喜地小红娘。来要赏，花影过东墙。
　　【中吕】卖花声
　　△席上
　　半泓秋水金星砚，一幅寒云玉版笺，美人索赋《鹧鸪天》。琼杯争劝，珠帘高卷，燕归来海棠庭院。
　　△偶题
　　落花露冷苍苔径，纤手风生白玉筝，夜香谁立紫云亭？知音谁听？雕阑独凭，柳阴中月明人静。
　　△怀古二首
　　阿房舞殿翻罗袖，金谷名园起玉楼，隋堤古柳缆龙舟。不堪回首，东风还又，野花开暮春时候。
　　美人自刎乌江岸，战火曾烧赤壁山，将军空老玉门关。伤心秦汉，生民涂炭，读书人一声长叹！
　　△春
　　冬冬箫鼓东风暖，是处园林景物妍，一春常费买花钱。东郊游玩，西湖筵宴，乐满斟频劝。
　　△夏
　　澄澄碧照添波浪，青杏园林煮酒香，浮瓜沉李雪冰凉。纱厨藤簟，旋ド新酿，乐浅斟低唱。
　　△秋
　　萧萧鞍马秋云冷，一带西山锦画屏，功名两字几飘零。东篱潇洒，渊明归去，乐故园三径。
　　△冬
　　阴风四野彤云密，缭绕长空瑞雪飞，销金帐里笑相偎。毡帘低放，满斟琼液，乐醉了还醉。
　　△客况三首
　　绿波南浦人怀旧，黄叶西风染鬓秋，暮云归兴仲宣楼。天南地北，尘衣风帽，漫无成数年驰骤。
　　十年落魄江滨客，几度雷轰荐福碑，男儿未遇暗伤怀。忆淮阴年少，灭楚为帅，气昂昂汉坛三拜。
　　登楼北望思王粲，高卧东山忆谢安，闷来长铗为谁弹？当年射虎，将军何在，冷凄凄霜凌古岸。
　　【中吕】齐天乐过红衫儿
　　△道情二首
　　人生底事辛苦，枉被儒冠误。读书，图，驷马高车，但沾著者也之乎。区区，牢落江湖，奔走在仕途。半纸虚名，十载功夫。人传《梁甫吟》，自献《长门赋》，谁三顾茅庐？白鹭洲边住，黄鹤矶头去。唤奚奴，鲈鱼，何必谋诸妇？酒葫芦，醉模糊，也有安排我处。  浮生扰扰红尘，名利君休问。闲人，贫，富贵浮云。乐林泉远害全身。将军，举鼎拔山，只落得自刎。学范蠡归湖，张翰思莼，田园富子孙。玉帛索方寸，争如醉里乾坤？曾与高人论，不羡元戎印。浣花村，掩柴门，倒大无忧闷。共开樽，细论文，快活清闲道本。
　　△元夜书所见
　　红妆邂逅花前，眼挫秋波转。相怜，天，愿长夜如年，看鳌山尽意儿留连。俄延，翠袖相扶，朱帘尽卷。妙舞清歌，袖垂肩。香尘暗绮罗，小径闲庭院，回步金莲。半掩芙容面，慢拈桃花扇。月团圆，共婵娟，无计相留恋。遇神仙，短姻缘，回首蓬莱路远。
　　△湖上书所见
　　春风院落窗纱，见一个堪描画。娇娃，他，知是谁家？鬓云松半宫鸦。无瑕，玉骨冰肌，年纪儿二八。六幅湘裙，半折罗袜。闲游杨柳边，困倚秋千下，更不御铅华。笑指梅香骂，檀口些娘大。可怜咱，肯承搭，羞弄香罗帕。小桃花，鬓边插，即世儿风流俊煞。
　　【南吕】骂玉郎过感皇恩采茶歌
　　△为酸斋解嘲
　　君王曾赐琼林宴，三斗始朝天，文章懒入编修院。红锦笺，白苎篇，黄柑传。
　　学会神仙，参透诗禅。厌尘嚣，绝名利，近林泉。天台洞口，地肺山前。学炼丹，同货墨，共谈玄。兴飘然，酒家眠。洞花溪鸟结姻缘，被我瞒他四十年，海天秋月一般圆。
　　△杨驹儿墓园
　　莓苔生满苍云径，人去小红亭，题情犹是酸斋赠。我把那诗韵赓，书画评，栏干凭。茶灶尘凝，墨水冰生。掩幽扃，悬瘦影，伴孤灯。琴已亡伯牙，酒不到刘伶。策短藤，乘暮景，放吟情。写新声，寄春莺。明年来此赏清明，窗掩梨花庭院静，小楼风雨共谁听？
　　【双调】水仙子
　　△访梅孤山
　　苍苔封了岁寒枝，翠袖闲来日暮时，黄昏说尽平生事。西湖林处士，想当年鹤骨松姿。花下孤山寺，水边新月儿，慰我相思。
　　△湖上晚归二首
　　桃花马上石榴裙，竹叶樽前玉树春，荔枝香里江梅韵。风流比太真，索新词缠住诗人。醉眼空银汉，歌声度锦云，凉月黄昏。
　　佳人微醉脱金钗，恶客佯狂饮绣鞋，小鬟催去褰罗带。花寒月满街，荡湖光影转楼台。未了鸳鸯债，枉教鸥鹭猜，明日重来。
　　△清明小集
　　红香缭绕柳围花，翠袖殷勤酒当茶，游春三月清明假。香尘随去马，小帘栊绿水人家。弹仙吕六幺遍，笑女童双髻丫，纤手琵琶。
　　△苏堤晚兴
　　翠帘堤上小肩舆，乌帽风前醉老夫，浸冰壶云锦高低树。笑王维作画图，步凌波红粉相扶。罗裙酒污，兰舟棹举，月上西湖。
　　△湖上小隐二首
　　自由湖上水云身，烂漫花前莺燕春，萧疏命里功名分。乐琴书桑苎村，掩柴门长日无人。蕉叶权歌扇，榴花当舞裙，一笑开樽。
　　梦随流水过前滩，喜共闲云归故山，倚筇和靖坟前看。把梅花多处拣，盖深深茅屋三间。歌白石烂，赋行路难，紧闭柴关。
　　△春行即事
　　绿笺香露洒蕉花，翠线晴风绽柳芽，游人三月湖山下。六桥边争系马，江南第一所繁华。金碧王维画，管弦苏小家，酒船回落日归鸦。
　　△孤山宴集
　　长桥卧柳枕苍烟，远水揉蓝洗暮天，画图千古西施面。相逢越少年，问孤山何处逋仙？吾与二三子，来游六一泉，载酒梅边。
　　【双调】折桂令
　　△湖上寒食
　　雨霏霏店舍无烟，榆荚飞钱，柳线搓绵。绿水人家，残花院落，美女秋千。沽酒春衣自典，思家客子谁怜？第一桥边，恋住流莺，不信啼鹃。
　　△湖上道院
　　鹤飞来一缕青霞，笑富贵飞蚊，名利争蜗。古砚玄香，名琴绿绮，土釜黄芽。双井先春采茶，孤山带月锄花。童子谁家？贪看西湖，懒诵南华。
　　△酒边即事
　　莺莺燕燕相亲，幸有名园，著我闲身。竹点诗痕，花消酒困，柳拂歌尘。锦帐里团香弄粉，画楼前访雨寻云。不负青春，谁共佳人，相约黄昏？
　　△避暑醉题
　　俯沧波楼观烟霞，胜览方舆，独占繁华。彩舰轻帘，银鞍骏马，翠袖娇娃。十里香风酒家，一川凉雨荷花。醉墨涂鸦，题遍红楼，倒裹乌纱。
　　【中吕】满庭芳
　　△湖景
　　丝竹管弦，花围富贵，柳阵婵娟。绿阴红影藏莺燕，醉客金鞭。锦步障长安上苑，玉浮图极乐西天。一步一个屏风面，孤山寺前，无数采莲船。
　　【中吕】普天乐
　　△重过西湖
　　画图中，红尘外，妆台玉钗，芳径罗鞋。金瓶带酒携，纨扇和诗卖。一枕清风扁舟快，碧桃香两岸花开。刘郎再来，西施好客，东阁怜才。
　　△暮春即事
　　老梅边，孤山下，晴桥くぐ，小舫琵琶。春残杜宇声，香冷荼コ架。淡抹浓妆山如画，酒旗儿三两人家。斜阳落霞，娇云嫩水，剩柳残花。
　　【越调】寨儿令
　　△九日登高
　　过柳洲，唤兰舟，长空雁声啼暮愁。樽俎风流，笑语温柔，乘兴两三瓯。带黄花人倚红楼，整乌纱自笑白头。归期何太晚，醉舞老来羞。幽，谁唱楚天秋？
　　△游春即景二首
　　蔌绛纱，按红牙，金鞍半欹玉面马。仙洞青霞，老树乌鸦，山一点暮天涯。翠交加夹竹桃花，锦模糊照水山茶。闹竿儿乔傀儡，舰船上小琵琶。他，醉卧美人家。
　　锦水笺，绣鞍荐，曲江醉题三坠鞭。帘底婵娟，月下姻缘，此地遇神仙。有花有酒梁园，无风无雨春天。盈盈小玉梅，稳稳戗金船。偏，收向断桥边。
　　△湖上春行
　　桃雨晴，柳风轻，西湖六桥如画屏。岩溜泠泠，樵斧丁丁，松下倚山僧。陈朝老桧重荣，苏堤渔唱新声。竹阑金琐碎，花貌玉娉婷。行，同上冷泉亭。
　　△晚凉即席
　　玳瑁筵，鹧鸪天，一篇六幺十四弦。石漱冰泉，月满琼田，歌舞斗婵娟。并头湖上白莲，双飞花下红。画图金地山，粉黛玉天仙。船，移向柳阴边。
　　【双调】殿前欢
　　△春晚
　　怨春迟，夜来风雨妒芳菲。西湖云锦吴山翠，正好传杯。兰舟画桨催，柳外莺声碎，花底佳人醉。携将酒去，载得诗归。
　　△湖上宴集二首
　　宴瑶池，莲花白酒绿荷杯。鸳鸯惊起歌声沸，云锦离披。山空雨亦奇，水潋滟天无际，船荡漾人皆醉。孤山鹤唳，仙井龙归。
　　叹诗癯，十年香梦老江湖。笙歌又是钱塘路，往事何如？青鸾写恨书，红锦题情疏，翠馆酬春句。桃花结子，乳燕将雏。
　　△雪晴泛舟
