<!-- { "loadSidebar": true } -->
　　滕斌，一作滕宾，字玉霄。黄冈（今属湖北省）人。生卒年不详，主要活动于元武宗至大至英宗至治年间（一三○八～一三二三）。至大年间任翰林学士，出为江西儒学提举，后弃家入天台为道士。其为人风流笃厚，往往狂喜狎酒。其谈笑之作，为时人传诵，宝爱不替。元人钟嗣成对他评价甚高，其《录鬼簿》称他和董解元、贯云石、元好问等“前辈已死名公，有乐府行于世者”二十三人“皆高才重名，亦于乐府留心。盖文章政事，一代典型”。有《玉霄集》。明·朱权《太和正音谱》评其词“如碧汉闲云”。一说名滕霄，仁宗、英宗间（一三一二～一三二三）官翰林，尝客游兴国。又一说滕宾睢阳（今河南商丘县南）人。二说均见赵景深、张增元编《方志著录元明清曲家传略》。
　　○小令
　　【中吕】普天乐
　　△酒
　　谪仙强，刘伶缪。笑豪来鲸吸，有甚风流？聊复尔，无何有。酝酿潮红春风透，兴来时付与觥筹。频频到口，轻轻咂啖，少过咽喉。
　　△色
　　百年身，千年债。叹愚夫痴绝，云雨阳台。人易老，心犹在。独倚阑干春风外，算人间少甚花开。春光过也，风亻孱雨亻愁，一叶秋来。
　　△财
　　一瓢贫，千钟富，是天生分定，何必枉图？锦步障，黄金坞。狗苟蝇营贪不足，为妻儿口体区区。君家饱暖，他人冻馁，于汝安乎？
　　△气
　　少年时，风云志。记篇诗杯酒，颠倒群儿。吾善养，今方是。唾面来时休教拭，看英雄自古如痴。前程万里，饶人一步，却是便宜。
　　柳丝柔，莎茵细。数枝红杏，闹出墙围。院宇深，秋千系。好雨初晴东郊媚，看儿孙月下扶犁，黄尘意外，青山眼里，归去来兮。
　　昼偏长，人贪睡。新蝉高树，乳燕低飞。荷荡中，湖光内。款棹兰舟闲游戏，任无情日月东西。钓头锦鲤，杯中美酝，归去来兮。
　　翠荷残，苍梧坠。千山应瘦，万木皆稀。蜗角名，蝇头利。输与渊明陶陶醉，尽黄菊围绕东篱。良田数顷，黄牛二只，归去来兮。
　　朔风寒，彤去密。雪花飞处，落尽江梅。快意杯，蒙头被。一枕无何安然睡，叹邙山坏墓折碑。狐狼满眼，英雄袖手，归去来兮。
　　日迟迟，江山丽。秋千影里，手握肩依。闹管弦，纷罗绮。我爱青山共流水，游一和困在苔矶。落花啼鸟，一般春意，归去来兮。
　　晚天凉，薰风细。浮云黯淡，远水茫微。江水清，遥山碧。喜驾孤舟潇湘内，伴纶竿箬笠蓑衣。垂杨树底，芦花影里，归去来兮。
　　淡烟迷，遥山翠。秋天雁唳，夜月猿啼。小径幽，茅檐僻。秋色南山独相对，傲西风菊绽东篱。疏林鸟栖，残霞散绮，归去来兮。
　　暮霞收，彤云密。朔风凛冽，瑞雪纷飞。酒力微，茶烟湿。暖炕明窗绵绸被，尽前村开彻江梅。日高未起，黑甜睡足，归去来兮。
　　叹光阴，如流水。区区终日，枉用心机。辞是非，绝名利。笔砚诗书为活计，乐齑盐稚子山妻。茅舍数间，田园二顷，归去来兮。
　　仗权豪，施威势。倚强压弱，乱作胡为。我劝你，休窒闭。此等痴愚儿曹辈，利名场多少便宜。寻饥得饥，凭实得实，归去来兮。
　　乐生涯，抛活计。麻绦草履，淡饭黄齑。遇酒歌，逢场戏。落落魄魄无萦系，那里管闲是闲非。游山玩水，埋名隐迹，归去来兮。
　　☆白贲
　　白贲，原名征，字于易，后名贲，字无咎，号素轩。先世太原文水人，后移居钱塘（今浙江杭州市）。先为中书省郎官，延（一三一四～一三二○）中出任忻州（今属山西省）太守，至治（一三二一～一三二三）间为温州路平阳州教授，历常州路知事，后为文林郎南安路总管府经历。约卒于天历（一三二八～一三三○）间。父，字廷玉，长于诗文。白贲能画，作花古雅，可追徐熙、黄荃、钱舜举。又工曲，所作小令〔鹦鹉曲〕极有名，后多唱和者。
　　○小令
　　【正宫】鹦鹉曲
　　侬家鹦鹉洲边住，是个不识字渔父。浪花中一叶扁舟，睡煞江南烟雨。【幺】觉来时满眼青山，抖擞绿蓑归去。算从前错怨天公，甚也有安排我处。
　　【双调】百字折桂令
　　弊裘尘土压征鞍鞭倦袅芦花，弓剑萧萧，一径入烟霞。动羁怀西风木叶秋水兼葭，千点万点老树昏鸦，三行两行写长空哑哑雁落平沙。曲岸西边近水湾鱼网纶竿钓槎，断桥东壁傍溪山竹篱茅舍人家。满山满谷，红叶黄花，正是伤感凄凉时候，离人又在天涯。
　　○套数
　　【黄钟】醉花阴
　　独倚屏山把玉纤屈，并鸳枕将归期算彻。一自玉人别，瘦骨岩岩，趱过裙腰摺。
　　【出队子】粉香一捻，不思量难弃舍。语怜檀口口咨嗟，情怨芳心心哽噎，愁压蛾眉眉暗结。
　　【幺】秦欢晋爱成吴越，料今生缘分拙。四时饮饣善强捱些，千种恩情有间隔，海洋相思无处说。
　　【神仗儿煞】菱花半缺，合欢带绝。楚岫云迷，蓝桥月缺。银瓶沉坠，琼簪碎折。锦筝应折弦难接，骖鸾梦宁贴，修鸳简更悲切。紫砚飞香，墨浮兰麝。蘸秋毫撇代喉舌，诉离情粉笺和泪写。
　　【仙吕】祆神急
　　绿阴笼小院，红雨点苍苔。谁想东君也是人间客，纵分连理枝，谩解合欢带，伤春早是心地窄。愁山和闷海，畅会栽排。
　　【六幺遍】更别离怨，风流债。云归楚岫，月冷秦台。当时眷爱，如今阻隔。准备从今因他害，伤怀，冷清清日月怎生捱？
　　【元和令】鸾交何日重？鸳梦几时再？清明前后约归期，到如今牡丹开。空等待翠屏香里掩东风，铺陈下愁境界。
　　【赚尾】无情子规声更哀，畅好明白。既道不如归去，看你几声儿撺掇得那人来？
　　【双调】新水令
　　离情不奈子规啼，更那堪困人天气。红玉软，绿云低。春昼迟迟，东风恨两眉系。
　　【风入松】玉钩闲控绣帘垂，半掩朱扉。宝鉴鸾台尽尘昧，凤凰箫谁品谁吹？绣塌空闲枕犀，篆烟消香冷金猊。
　　【不拜门】冷清清寂寞在香闺，闷恹恹潇洒在罗帏。画苔墙划短金锴，尚未得回归。
　　【阿那胡】常记得当时那况味，堪咏堪题。取次钗分瓶坠，上心来伤悲。
　　【胡十八】往常时星月底，雨云期。到如今成间阔，受孤栖，奈何楚岫冷烟迷？当初时想伊，为伊，消玉体减香肌。
　　【步步娇】忆盼了萧郎无归计，闷把牙儿抵。空叹息，蓦听得中门外玉骢嘶。转疑惑，却原来是鸟啼得琅碎。
　　【离带歇拍煞】急煎煎愁滴相思泪，意悬悬慵拥鲛绡被。揽衣儿倦起，恨绵绵，情脉脉，人千里。非是俺，贪春睡，勉强将鸳鸯枕欹。薄幸可憎才，只怕相逢在梦儿里。
　　☆王伯成
　　作者简介见杂剧部分。
　　○小令
　　【中吕】阳春曲
　　△别情
　　多情去后香留枕，好梦回时冷透衾，闷愁山重海来深。独自寝，夜雨百年心。
　　【仙吕】春从天上来
　　△闺怨
　　巡官算我，道我命运乖，教奴镇日无精彩。为想佳期不敢傍妆台，又恐怕爹娘做猜，把容颜只恁改。漏永更长，不由人泪满腮。他情是歹，咱心且捱，终须也要还满了相思债。
　　○套数
　　【般涉调】哨遍
　　△项羽自刎
　　虎视鲸吞相并，灭强秦已换炎刘姓。数年逐鹿走中原，创图基祚隆兴。各驰骋，布衣学剑，陇亩兴师，霸业特昌盛。今日悉皆扫荡，上合天统，下应民情。睢河岸外勇难施，广武山前血犹腥。恨错放高皇，懊失追韩信，悔不从范增。
　　【幺】行走行迎，故然怒激刚强性。迤逗向垓心，预埋伏掩映山形，猛围定。涧溪沟壑，列介胄寒光莹，昼夜攻催劫掠，爪牙脱落，羽翼雕零。一个向五云乡里贺升平，一个向八卦图中竞残生，更那堪时月严凝。
　　【麻婆子】汉祖胜乘威势，上苍助显号令。四野布层阴重，六花飞万片轻。不添和气报丰年，特呈凶兆害生灵。手拘束难施展，足滑擦岂暂停。
　　【幺】自清晓彻终日，从黄昏睚五更。趁水泽身难到，夺樵路力不能。旋消冰雪润枯肠，冻烧器械焰荒荆。马无草人无饭，立不安坐不宁。
　　【墙头花】军收雪霁，起凛冽严风劲，汗湿征衣背似冰。战欣欣火灭烟消，干剥剥天寒地冷。
　　【幺】征夫梦寐清，深夜疆场静，四面悲歌忍泪听。便不思败国亡家，皆子想离乡背井。
　　【急曲子】帐周回立故壁，阵东南破去程。众儿郎已杳然，总安眠睡未惊。忽闻嘶困乏征碗，猛唤回凄凉梦境。
　　【耍孩儿】唯除个植楚怀忠政，错认做奸人暗等。误截一臂不任疼，猛魂飘已赴幽冥。碧澄澄万里天如水，明朗朗十分月满营。马首立虞姬氏，翠蛾低敛，粉泪双擎。
　　【幺】绝疑的宝剑挥圆颈，不二色的刚肠痛。怎教暴露在效墟，惜香肌难入山陵。望碧云芳草封高冢，对黄土寒沙赴浅坑。伤情兴，须臾天晓，仿佛平明。
　　【三煞】衡路九条，山垓九层，区区纵堑奔荒径。开基创业时皆尽，争帝图王势已倾。军逐，因寻江路，误入阴陵。
　　【二】付能归船路开，却懒将踏板登，丧八千子弟无踪影。羞归西楚亲求救，耻向东吴再起兵。辞了枪骑，伏霜锋闪烁，从二足奔腾。
　　【一】杀五侯虽惧怯，奈只身枉战争，自知此地绝天命。壮怀已丧英雄气，巨口全无叱咤声。寻思到一场长叹，百战衰形。
　　【尾】解委颔把顿项推，举太阿将咽颈称。子见红飘飘光的的绛缨先偏侧了金盔顶，碜可可湿浸浸鲜血早淋漓了战袍领。
　　△赠长春宫雪庵学士
　　过隙驹难留时暂，百年几度聪明暗。尘事饱经谙，叹狙公暮四朝三。抵自惭，远投苍海，平步风波，空擘骊龙颔。谩赢得此身良苦，家私分外，活计尴尬。寝食玉锁紧牵连，行坐金枷自披担。世累相萦，阴行难修，业缘未减。
　　【幺】因见无常，谩劳供养看经忏。虽有六亲人，谁能替入棺函。劝省咱，从今白甚，则管教人，吃粉羹餐酸馅，皮骨这回绝却。三年乳哺，十月怀耽，长春有景闷时游，大道无极静中参。出凡笼再不争搀。
　　【耍孩儿】牵衣妻子情伤感，一任红愁绿惨。顿然摘脱便奔腾，不居土洞石龛。四时风月双邻友，万里乾坤一草庵。松鬓，不分髻角，焉用冠簪。
　　【幺】浮云世态将人赚，识破也诚何以堪。布袍独驾九天风，玩无穷绿水青岚。东游瀛海思徐福，西度流沙慕老聃。抛持尽雀巢燕垒，虎窟龙潭。
　　【一煞】从释缚，自脱监，纸鸢无线舟无缆。风寒暑湿非吾患，昧色声香莫我贪。休只待，船中满载，水低俱淹。
　　【二煞】莫苦求，休强揽，莫教邂逅遭坑陷。恐哉笞杖徒流绞，慎矣公侯伯子男。争夸，千钟美禄，一品高衔。
