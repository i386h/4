<!-- { "loadSidebar": true } -->
　　饯东君西子湖滨，恨写兰心，香瘦梅魂。玉筋偷垂，雕鞍慢整，锦带轻分。长亭柳短亭酒留连去人，南山云北山雨狼藉残春。蝶妒莺嗔，草怨花颦。今夜歌尘，明日啼痕。
　　△送别
　　客风流玉友温柔，一片离情，万里清秋。桂影帘栊，荷花庭院，芦叶汀洲。山隐隐藏君旧游，雨丝丝织我新愁。共语危楼，未出阳关，且听凉州。
　　△太真病齿图
　　沉香亭嚼徵含商，舞挫霓裳，病倚香囊。粉褪残妆，腮擎腻玉，饮怯凉浆。贬李白因他口伤，闹渔阳为我唇亡。今夜凄凉，懒扣红牙，憔悴三郎。
　　△浮石许氏山园小集
　　上浮石不泛浮槎，当日河源，今夕仙家。煮酒青梅，凉浆老蔗，活水新茶。灵冷兰英玉芽，风香松粉金花。两部鸣蛙，百巧流莺，数点归鸦。
　　△观《天宝遗事》
　　荔枝香舞态婆娑，天子无愁，乐事如何？尘满金銮，风生铁骑，雨暗铜驼。蜀道□难知坎坷，月宫寒不恋娥。注马平坡，锦袜羞看，翠辇重过。
　　△湖上
　　引壶觞何处倘佯？南浦离情，西子妆。远岫螺青，平坡鸭绿，嫩柳鹅黄。有倦客思量故乡，不吟诗辜负韶光。玉手相将，脆管悠扬，醉墨淋浪。
　　△春情
　　恨东君辜负闲身，芳径生苔，锦瑟凝尘。览锦心寒，裁书耳热，对酒眉颦。怨女空怀暮春，落花不管愁人。何处销魂？絮远蜂狂，柳暗莺嗔。
　　△高邮即事叠韵
　　客多才无奈愁怀，春隔蓬莱，冻解秦淮。眼擘金钗，情裁柳带，粉改桃腮。待月来云埋凤台，爱花开人在天台。香霭书斋，绿界苍苔；半折罗鞋，懒蓦瑶阶。
　　△惠山赵蒙泉小隐
　　缆吴松雪夜渔槎，笑脱青衫，牢裹乌纱。不负鸥盟，空惊蝶梦，□厌蜂衙。白云外庞居士家，锦池中优钵罗华。老向烟霞，对月看经，递不烹茶。
　　【双调】燕引雏
　　△有感
　　透闺阁，俏名儿都识郑元和。老来犹占排场坐，劝不的哥哥。无钱也怎过活？相识每嗑，推不动花磨。朱颜去了，还再来么？
　　△西湖春晚
　　系吟船，西湖日日醉花边。倚门不见佳人面，梦断神仙。清明拜扫天，莺声倦，细雨闲庭院。花飞旧粉，苔长新钱。
　　△别情
　　楚云深，花残月小夜沉沉。玉人不见凄凉甚，往事沉吟。香寒茉莉簪，尘冷芙蓉枕，泪淡胭脂添。好因女子，愁似秋心。
　　△分水道中
　　树槎牙，清溪九曲路三叉。相逢野老别无话，劝早还家。山翁两鬓花，题诗罢，看一幅天然画。饮烟茅舍，晴雪芦花。
　　【中吕】普天乐
　　△别情
　　一点志诚心，百步裴回意，花迎笑眼，柳妒愁眉。亲传旖旎词，自首风流罪。把似当初休相识，今日倒省得别离。天知地知，前程万里，两下分飞。
　　【越调】柳营曲
　　△西山即事
　　挽薜萝，倚嵯峨，人生胜游能几何？翠辇经过，彩笔吟哦，御墨尚岩阿。绿槐梦已南柯，苍松老似东坡。泉来山虎跑，花笑野猿歌。为甚么，僧寺占云多？
　　△湖上
　　歌念奴，和昂夫，西风画船同笑语。水竹幽居，金碧浮图，倒影浸冰壶。山翁醉插茱萸，仙姬笑拈芙蕖。舞阑双鹧鸪，饮尽一葫芦。都，分韵赋西湖。
　　△湖上晚兴
　　老画师，早春时，写松边一双白鹭鸶。拈断吟髭，点缀新词，渔舍小茅茨。寒香带雪南枝，晚妆临水西施。破苍苔斑竹枝，载红粉画船儿。诗，题满水仙词。
　　△歌者玉卿
　　压锦丛，侍金童，蕊珠仙暂来尘世中。笋指纤，花貌春红，瑶台上记相逢。风清环丁东，月明仙掌芙蓉。琴横秋水冷，钗坠晓云松。天宝宫，惊走薛琼琼。
　　△投闲即事
　　石斗滩，剑门关，上青天不如行路难。世事循环，春色阑珊，人老且投闲。文君古调休弹，疏翁樵唱新刊。梅亭十二阑，茅屋两三间，看，一带好江山。
　　△自会稽迁三衢三首
　　叠锦笺，卷青毡，行藏去住皆信天。梦笔名贤，载酒谪仙，相劝苦留连。守岩扉洞口白猿，伴渔蓑花下红鸳。拜辞了刘宠钱，笑上子猷船。迁，风月浩无边。高卧轩，赐荣园，风流晋唐人物贤。高会山川，秦望风烟，翠冷雨余天。镜湖上骑马乘船，翠微中急管繁弦。浣纱中争艳冶，采莲女斗婵娟。还，此景有谁传？
　　诗酒缘，醒吟编，若耶山父老相爱怜。驾鉴湖边，夏后祠前，容我盖三椽。桃花流水神仙，竹篱茅舍林泉。五十亩种秫田，三两只钓鱼船。迁，移入小桃源。
　　△包山书事
　　倚翠微，俯清溪，青山万里猿夜啼。怪我来迟，拂雪而归，月冷翠萝衣。啸白猿如醉如痴，远红尘无是无非。吟几篇绝句诗，看一局柯烂棋。饥，不采首阳薇。
　　△酒边有诉秀才负心为作问答
　　望妾身，改家门，见书生可人情意亲。梦撒幺分，受尽艰辛，撅丁骂卜儿嗔。闪煞人也短命郎君，盼煞我也遥受夫人。皱双眉淡翠蛾，宽四指褪罗裙。又一春，花老月黄昏。
　　△又答
　　秀才贫，记相亲，题花彩笺涂醉粉。念我白身，误却青春，千里践红尘。寄将来锦字回文，看承做梦岫行云。便金榜上标了贱名，丝鞭下就了新婚，包甚么哏，包也还你做二夫人。
　　【中吕】朱履曲
　　△归兴
　　堂上先生解印，松边雅子迎门，归来不管晋无人。莺花新伴等，鹅鸭旧比邻，怕称呼陶令尹。
　　△山中书事
　　一梦黄粱高枕，千年《白雪》遗音，野猿嗔客访云林。瓦沟弹桂子，石磴拂松阴，仙翁留共饮。
　　△秋江晚兴
　　雨骤风狂已过，酒朋诗伴无多，一舸飘然占烟波。新炊菰米饭，道和〔竹枝〕歌，芦花深处躲。
　　△湖上有感
　　玉雪亭前老树，翠烟桥外平芜，物是人非谩嗟吁。海榴曾结子，江燕几将雏，名园三换主。
　　△山中晚秋
　　云顶陈抟高枕，山头杜甫长吟，秋客无风到西林。泉鸣溪漱玉，菊老地铺金，叶红山衣锦。
　　△烂柯洞
　　永日长闲福地，清风自掩岩扉，樵翁随得道童归。苍松林下月，白石洞中棋，碧云潭上水。
　　△春晚
　　朝雨过红销锦障，晚风狂香散珠囊，杜鹃声里又斜阳。三月当三十日，一醉抵一千场，绿阴浓芳草长。
　　△仙游二首
　　题姓字《列仙后传》，寄情怀《秋水》全篇，玲珑花月小壶天。煮黄金还酒债，种白玉结仙缘，袖青蛇□阆苑。
　　伙火山中丹灶，顺流溪上诗飘，鹤声吹过紫云桥。苔封山径冷，松倚石床高，花藏仙洞小。
　　【双调】落梅风
　　△湖上
　　山翁醉，仙子扶，草新词粉笺霜兔。船头晚凉湖上雨，锦鸳鸯傍花飞去。
　　△春晚二首
　　弹珠泪，上宝车，柳青青渭城官舍。杜鹃又啼春去也，两无情水流花谢。妆褪，苏幕遮，过清明小楼春夜。剔银灯快将诗句写，晓风寒海棠花谢。
　　△春情
　　空凝伫，不见他，画帘垂柳花飞过。髻云偏翠斜金凤，碧痕香绣窗茸唾。
　　△水爆仗
　　咸云气，走电光，翠烟流洞庭湖上。起蛰龙一声何处响？碎桃花禹门春浪。
　　△春晚
　　寻花径，梦草池，乳莺啼牡丹开未？荒凉故园春事已，谢东风补红添翠。
　　△玄文馆雪夜饮金盘露食马头
　　寻梅处，泛剡图，白模糊小桥无路。仙霞洞中清事足，金盘露马头香玉。
　　△席上为真土陈玉林作
　　溪船去，山竹折，玉成林小窗清夜。销金党家何处也？搅琼酥惠船明月。
　　△春思
　　娇莺韵，乳燕声，盼归舟玉人成病。趁东风远游不见影，浪儿每柳花心性。
　　【双调】庆东原
　　△春思
　　垂杨径，小院春，为多情减尽年时俊。风摇翠裙，香飘麝尘，花暗乌云。千里意中人，一点眉尖恨。
　　【中吕】朝天子
　　△筝手爱卿
　　丹山凤鸣，黄云雁影，笙歌罢帘帏静。纤纤香玉扣红冰，一曲《伊州令》。院体琼琼，秋水盈盈，不由人不爱卿。有情，月明，酬我西湖兴。
　　△水晶斗杯
　　小奴，捧出，照见纤纤玉。一方寒碧碾冰壶，印万斛葡萄绿。米老斟量，谪仙襟度，子不容范亚父。醉余，唤取，萧宾客题诗去。
　　△读永嘉孝女丁氏卢氏传为赋
　　丁氏捕鱼，卢娘跨虎，千古伤心处。事亲尽孝死何如？庙貌临江渚。男子狂图，不养父母，反不如之二女。掩书，叹吁，归守先人墓。
　　△题马昂夫《扣舷余韵》卷首
　　酒边，扣舷，一曲《凉州遍》。洞箫吹月镜中天，似写黄冈怨。自贬坡仙，风流不浅，鹤飞来又几年。题花锦笺，采莲画船，归赛西湖愿。
　　【中吕】快活三过朝天子
　　△偕程令尹游烟萝洞
　　农成耒耜功，吏散簿书丛。一樽还许野人同，郊外联飞。二公，意浓，破五日渊明俸。梅边醉袖袅花风，乐与渔樵共。踞虎登龙，翔鸾飞凤，晴山千万峰。留连醉翁，招邀妙容，同入烟萝洞。
　　△春思
　　花前想故人，楼下几销魂。一声孤雁破江云，望断无音信。倚门，夜分，月淡寒灯尽。梅梢窗外影昏昏，花落香成阵。泪粉啼痕，伤春方寸。飘零寄此身。为君，瘦损，不似年时俊。
　　【南吕】四块玉
　　△客中九日
　　落帽风，登高酒，人远天涯碧云秋，雨荒篱下黄花瘦。愁又愁，楼上楼，九月九。
　　【越调】天净沙
　　△书所见
　　窥帘囗语喧阗，避人体态婵娟，门外金铃吠犬。谁家宅院？杏花墙里秋千。
　　△松阳道中
　　松阳道上敲吟，柳阴树下披襟，独鹤归来夜深。梦回仙枕，清溪道士相寻。
　　【中吕】迎仙客
　　△湖上
　　镜出匣，玉无瑕，春风画图十万家。吃剌剌辗香车，慢腾腾骑俊马。一片飞花，减动西风价。
　　歌姬程心玉有帘卷新凉之语遂足成之
　　窈窕娘，淡梳妆，夫容鬓边茉莉香。翠荷觞，锦荔浆。帘卷新凉，人醉西楼上。
　　【双调】清江引
　　△张子坚运判席上
　　仙人掌心青数朵，山小乾坤大。不知明月来，且向日云卧，陈抟枕头闲伴我。飘飘落梅风正冷，缓步苍苔径。一溪流水声，半夜扁舟兴，月明草堂人未醒。秋风满园三径花，买得闲无价。从前险处行，梦里说着怕，连云栈高骑瘦马。
　　△酒边题扇
　　华堂舞ブ画展，两行如花面。鹅黄淡舞裙，蝶粉香歌扇，闲ㄐ玉筝罗袖卷。
　　△昭君怨
　　花间梦乘白玉辇，上马精神倦。哀弹夜月情，别泪春风面，雁归不知多近远。
　　△过刘山
　　西风小亭黄叶多，鹤领神仙过。云来绿树平，水迸青山破，天然图画添上我。
　　松江海印精舍
　　道人不眠中夜起，小立莓苔地。九枝灯上花，四塔庭前桧，梅窗月明清似水。
　　△永嘉泛湖
　　秋云锦香招画船，一步一个描金扇。花前北海樽，湖上西施面，登楼有谁思惠远？
