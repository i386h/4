<!-- { "loadSidebar": true } -->
　　碧波中范蠡乘舟，酒簪花，乐以忘忧。荡荡悠悠，点秋江白鹭沙鸥。急棹不过黄芦岸白渡口，且湾在绿杨堤红蓼滩头。醉时方休，醒时扶头。傲煞人间，伯子公候。想人生七十犹稀，百岁光阴，先过了三十。七十年间，十岁顽童，十载羸。五十岁除分昼黑，刚分得一半儿白日。风雨相催，兔走乌飞。子细沉吟，都不如快活了便宜。
　　奴耕婢织生涯，门前栽柳，院后桑麻。有客来，汲清泉，自煮茶芽。稚子谦和礼法，山妻软弱贤达。守着些实善邻家，无是无非，问甚么富贵荣华。
　　沙三伴哥来茶，两腿青泥，只为捞虾。太公庄上，杨柳阴中，磕破西瓜。小二哥昔涎剌塔，碌轴上淹着个琵琶。看荞麦开花，绿豆生芽。无是无非，快活煞庄家。
　　△海棠
　　恰西园锦树花开，便是春满东风，燕子楼台。几处门墙，谁家桃李，自芬尘埃。记银烛红妆夜来，洞房深掩映闲斋。醉眼吟怀，林下风流，海上蓬莱。
　　△白莲
　　映横塘烟柳风蒲，自一种仙家，玉雪肌肤。净洗炎埃，轻摇羽扇，琼立冰壶。又猜是耶溪越女，怕红裙不称情姝。香动诗瞿，鸥鹭同盟，云水深居。
　　△丹桂
　　说秋英媚妩嫦娥，共金粟如来，示现维摩。月下幽丛，淮南胜韵，招隐谁呵。管因为清香太多，这些时学我婆娑。纵览岩阿，抚节高歌，时到无何。
　　△红梅
　　缀冰痕数点胭脂，莫猜做人间，繁杏枯枝。天竺丹成，山茶茜染，照映参差。共倚竹佳人看时，素饶他风韵些儿。脉脉奇姿，应解痴翁，鉴赏妍媸。
　　△橙杯
　　摘将来犹带吴酸，绣毂轻纹，颜色深黄。纤手佳人，用并刀剖出甘穰。波潋滟宜斟玉浆，样团雅称金觞。酒入诗肠，醉梦醒来，齿颊犹香。
　　△咏别
　　离人易水桥东，万里相思，几度征鸿。引逗凄凉，滴溜溜叶落秋风。但合眼鸳鸯帐中，急温存云雨无踪。夜半衾空，想像冤家，梦里相逢。
　　记相逢二八芳华，心事年来，付与琵琶。密约深情，便如梦里，春镜攀花。空恁底狐灵笑耍，劣心肠作弄难拿。到了偏咱，到底亏他，不信情杂，忘了人那！
　　△丽华
　　叹南朝六代倾危，结绮临春，今已成灰。惟有台城，挂残阳水绕山围。胭脂井金陵草凄，后庭空玉树花飞。燕舞莺啼，王谢堂前，待得春归。
　　△萧蛾
　　梵王宫深锁娇娥，一曲离笳，百二山河。炀帝荒淫，乐淘淘凤舞鸾歌。琼花绽春生画舸，锦帆飞兵动干戈。社稷消磨，汴水东流，千丈洪波。
　　△杨妃
　　玉环乍出兰汤，舞按盘中，一曲霓裳。羯鼓声催，闹垓垓士马渔阳。梧桐雨凋零了海棠，荔枝尘埋没了香囊。痛杀明皇，蜀道艰辛，唐室荒凉。
　　△西施
　　建姑苏百尺高台，贪看西施，杏脸桃腮。月暗钱塘，不堤防越国兵来。吴王冢残阳暮霭，伍员坟老树苍苔。范蠡贤哉，社稷功成，烟水船开！
　　△绿珠
　　后堂深翠锦重重，绿软红娇，留住春风。万劫情缘，想人生乐事难终。宝鉴破香消玉容，凤楼空酒冷金钟。金谷成空，过了繁华，洛水流东。
　　△小卿
　　暮云遮野寺山城，渡口风来，一叶帆轻。宿雁惊飞，冷清清败苇寒汀。吴江阔澄波万顷，楚天遥明月三更。金斗苏卿，一首新诗，万古离情。
　　△巫娥
　　想巫山仙子风流，不念襄王，多病多愁。梦断阳台，冷清清玉殿珠楼。会暮雨灯昏绿牖，望朝云帘卷金钩。离恨悠悠，旧约新盟，往事难酬。
　　△商女
　　水笼烟明月笼沙，淅沥秋风，硬咽鸣笳。闷倚篷窗，动江天两岸芦花。飞鹜鸟青山落霞，宿鸳鸯锦浪淘沙。一曲琵琶，泪湿青衫，恨满天涯！
　　△洛阳怀古河南
　　杜鹃声啼破南柯，恨流尽繁花，洛水寒波。金谷花飞，天津老树，几被消磨。向司马家儿问他，怎直教荆棘铜驼。老子婆娑，放着行窝，不醉如何？
　　△夷门怀古汴梁
　　想邹枚千古才名，觉苑文辞，气压西京。汴水烟波，隋堤困柳，枉共春争。恰鼓板声中太平，鹧鸪啼惊破青城。河岳丹青，临眺枯荣，陶冶襟尘。
　　△咸阳怀古京兆
　　对关河今古苍茫，甚一笑骊山，一炬阿房。竹帛烟消，风去日月，梦寐隋唐。快寻趁王家醉乡，见终南捷径休忙。茅宇松窗，尽可栖迟，大好徜徉。
　　△邺下怀古彰德
　　笑征衣伏枥悲吟，才鼎足功成，铜爵春深。软动歌残，无愁梦断，明月西沉。算只有韩家昼锦，对家山辉映来今。乔木空林，几度西风，憾慨登临。
　　△颍川怀古颖州
　　笑邯郸奇货难居，似帷幄功成，身退谁欤？颍水东流，嵩丘西去，临眺踌躇。记游宦三川故都，尽龙门风物何如？吾爱吾庐，欲倩林泉，纳下樵渔。
　　△汝南怀古蔡州，今汝宁
　　记元戎洄曲奇勋，被雪鹅池，惊倒骡军。谁杂声沉，无端世故，几度兵尘。有客子经过汝坟，望飞来辽海愁云。奄冉西昏，倚遍幽轩，吟断兰生。
　　△广陵怀古扬州
　　对平山懒赋芜城，笑豆蔻枝头，惹住歌行。风调才情，青楼一梦，杜牧三生。更谁看桥边月明，是谁留花里飞琼？欲问承平，牛李宾朋，怀断江声。
　　△京口怀古镇江
　　道南宅岂识楼桑，何许英雄，惊倒孙郎。汉鼎才分，流延晋宋，弹指萧梁。昭代车书四方，北溟鱼浮海吞江。临眺苍茫，醉倚歌鬟，吟断寒窗。
　　△吴门怀古平江
　　倚夕阳麋鹿荒台，对平楚江空，老树苍崖。季子风高，闾门陈迹，抚事兴怀。谁种下吴宫祸胎，苎萝山华鸟飞来。伏节英才，倾国佳人，几度尘埃。
　　△钱塘怀古杭州
　　问钱塘佳丽谁边？且莫说诗家，白傅坡仙。胜会华筵，江潮鼓吹，天竺云烟。那柳外青楼画船，在西湖苏小门前。歌舞留连，栖越吞吴，付与忘言。
　　△金陵怀古建康
　　记当年六代豪夸，甚江令归来，玉树无花？商女歌声，台城畅望，淮水烟沙。问江左风流故家，但夕阳衰草寒鸦。隐映残霞，寥落归帆，呜咽鸣笳。
　　△宣城怀古宁国
　　对江山吟断高斋，想甲第名园，棠棣花开。晓梦歌钟，高城草木，废沼荒台。快吹尽陵峰暮霭，等麻姑空翠飞来。渺渺予怀，天淡云闲，万事浮埃。
　　△浔阳怀古江州
　　笑元规尘ネ清谈，便尽自风流，用世何堪！陶谢醺酣，香消莲社，禅悦谁参？琵琶冷江空月惨，泪痕淹司马青衫。恼乱云龛，我欲寻林，结个茅庵。
　　△武昌怀古旧鄂州
　　问黄鹤惊动白鸥，甚鹦鹉能言，埋恨芳洲。岁晚江空，云飞风起，兴满清秋。有越女吴姬楚酒，莫虚负老子南楼。身世虚舟，千载悠悠，一笑休休。
　　△江陵怀古古荆州
　　概星槎两度南游，想神女朝云，宋玉清秋。汉魏名流，临风吹笛，作赋登楼。谁学下宫腰种柳，又添些眉黛新愁。渔父回舟，应笑湘累，不近糟丘。
　　△长沙怀古潭州
　　朝瀛洲暮舣湖滨，向衡麓寻诗，湘水寻春。泽国纫兰，汀洲搴若，谁与招魂？空目断苍梧暮云，黯黄陵宝瑟凝尘。世态纷纷，千古长沙，几度词臣？
　　△襄阳怀古
　　鹿门山尽好幽栖，且听甚群儿，争唱铜。抚节怀予，平生传癖，须曰书痴。谁醉著花间接篱，更谁家日暮习池。憾慨兴衰，欲问沙鸥，正自忘机。
　　△箕山感怀
　　巢由后隐者谁何？试屈指高人，却也无多。渔父严陵，农夫陶令，尽会婆娑。五柳庄瓷瓯瓦钵，七里滩雨笠烟蓑。好处如何？三径秋香，万古苍波。
　　△扬州汪右丞席上即事
　　江城歌吹风流，雨过平山，月满西楼。几许华年，三生醉梦，六月凉秋。按锦瑟佳人劝酒，卷朱帘齐按凉州。客去还留，云树萧萧，河汉悠悠。
　　△广帅饯别席上，赠歌者江云
　　问江云何处飞来，全不似寻常，舞榭歌台。溟海星槎，清秋月窟，流水天台。准备下新愁送客，强教他眉黛舒开。楚楚离怀，香动罗襦，梦绕金钗。
　　△寒食新野道中
　　柳烟梨雪参差，犬吠柴荆，燕语茅茨。老瓦盆边，田家翁媪，鬓发如丝。桑柘外秋千女儿，髻双鸦斜插花枝。转眄移时，应叹行人，马上哦诗。
　　△云台醉归
　　灏灵宫畔云台，日落秦川，半醉归来。古道西风，荒丛细水，老树苍苔。万古潼关过客，尽清狂得似疏斋。翠壁丹崖，题罢新诗，玉井莲开。
　　△醉赠乐府珠帘秀
　　系行舟谁遣卿卿，爱林下风姿，云外歌声。宝髻堆云，冰弦散雨，总是才情。恰绿树南薰晚晴，险些儿羞杀啼莺。容散邮亭，楚调将成，醉梦初醒。
　　△赠歌者蕙莲刘氏
　　问何人树蕙芳洲？便春满词林，香满歌楼。纨扇微风，罗裙纤月，作弄新秋。好客呵风流太守，怎生般玉树维舟。樽酒迟留，醉墨乌丝，当得缠头。
　　△赠歌者刘氏
　　白沙翠竹柴门，弭节山家，已待黄昏。林下琼枝，灯前金缕，满意芳樽。谁恁地教人断魂？是东风吹堕行云。宝靥罗裙，浅笑轻颦，不枉留春。
　　△阳翟道中田家即事
　　颍川南望襄城，邂逅田家，春满柴荆。翁媪真淳，杯盘罗列，尽意将迎。似鸡犬樵渔武陵，被东君画出升平。桃李欣荣，兰蕙芳馨，林野高情。
　　△江舟中值雨
　　雨霏霏画舫亭亭，谁唤起江妃，惊动山灵。万壑千岩，空雾帐，掩映云屏。想猜是孤槎客星，待温存湖海飘零。且向南溟，应笑虚名，不负平生。
　　△六月望西湖夜归
　　看西湖休比谁呵，才说到西施，便似了东坡。宝瑟鸣泉，烟鬟翠领，玉镜晴波。数十处芙蓉画舸，对三山楼观嵯峨。问夜如何，月下婆娑，恰似娥。
　　△冬夜宿丞天善利轩
　　听星簪送响云林，是江上学仙，方外知音。饮溉餐松，含宫嚼羽，戛玉钟金。向方丈蓬莱夜深，莫吹笙不用鸣琴。思满冲襟，一曲将终，万籁俱沉。
　　△敬亭赠别丁太初宪使
　　映苍崖磊孤松，待树蕙滋兰，分付春工。梦短歌残，霜寒木落，岁晚江空。且莫说邯郸道中，听吾诗目送飞鸿。归棹春容，政尔孙刘，未害为公。
　　△太初次韵见寄，复和以答
　　论诗家剪取吴淞，与众鸟孤云，琢句谁工。一笑斋名，三生旧梦，思满春空。算今日东风座中，寄新词两度鳞鸿。惊动山容，唤起江声，谁更如公？
　　△正月十四日嵇秋山生日
　　记春星初度今朝，甚却在秋山，梅阵松巢。笑掩蒙庄，金纱雾散，玉友神交。飞琼唱偏宜洞箫，似麻姑痒处能搔。有客超摇，一刻千金，最是灯宵。
　　△贾皓庵楼居即事
　　这先生会与云闲，偏独自楼居，揽断溪山。客子寻真，林端税驾，雪意凭阑。想竹叶知人病懒，共梅花笑倒春寒。萧散襟颜，办下新声，少个仙鬟。
　　△正卿寿席
