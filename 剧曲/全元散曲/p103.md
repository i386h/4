<!-- { "loadSidebar": true } -->
　　【幺】着甚因由，消磨多病伤春事。无语恨轻别，懒临鸾脂粉慵施。倦针指，逐朝忆想，每夜思量，梦里何曾至。纵有邻姬相约，强斟芳酝，羞听离词。绿杨甚日系银宗？翠靥何时展金丝？销灭了袅娜腰肢。
　　【促拍令】好光阴都空过了，美姻缘越恁推辞。到教俺传情寄恨，审问了三回五次。是他司马不伤春？白甚自家如此？
　　【随煞】试喑腹，重三思。文君纵有当垆志，也被相如定害死。
　　△春梦
　　遮断墙头望眼，绿阴已满团圆树。南陌东郊静无人，又一番芳意成虚。听杜宇，噍噍聒聒，絮絮叨叨，叫的春归去。正是蜂闲蝶倦，燕忙莺懒，困人时序。落花满地锦斓斑，飞絮空雪模糊。有意留春，对景牵情，伤时感物。
　　【幺】芳草斜阳，碧云荏苒衡皋暮。千里关河两无凭，几番欲寄音书。仗鳞羽，花笺谩展，彩笔空擎，倦写相思句。自觉香肌销怯，裙腰松掩，衫衤肯宽余。邻姬问我几多愁，说与他知也长吁。斜阳芳草，落花飞絮。
　　【尾】叹此愁，能几许？看看更有伤心处，梅子黄时断肠雨。
　　△莲船
　　炽日人皆可畏，火云削出奇峰样。梅雨凌晨乍晴时，堪游水国江乡。挈艳妆，轻摇彩棹，缓拨兰舟，稳载清波漾。正是蕖花开也，荷张翠盖，莲竖红幢。系兰舟聊复舣沙汀，停彩棹须臾歇横塘。低奏笙篁，浅酌芳醪，恣情共赏。
　　【幺】媚景芳年，莫教两事成虚妄。赏玩兴无穷，只疑身在潇湘。向晚来，残霞散绮，落日沉金，迤逦银蟾上。莫放酒空金，玉山低偃，又且何妨。朱唇齐唱采莲歌，惊起双双宿鸳鸯，难道是断我愁肠？
　　【随煞】归去也，夜未央。棹行时拨散浮萍浪，船过处冲开菡萏香。
　　【双调】夜行船
　　△春晓
　　晓角梅花三弄曲，勾引起禁钟楼鼓。曙色将分，漏声才息，残月已沉江渚。
　　【挂玉钩】迤逦莺啼共燕语，偏向闲庭户。春困佳人睡未足，好梦方惊寤。淡脸霞，松鬟雾。欲对鸾台，再整妆梳。
　　【庆宣和】十二帘钩闲控玉，尚掩流苏。嫩寒犹怯透罗襦，绣帏，未出。
　　【天仙令】晨妆罢，信步向庭隅。晓日楼台，秋千院宇。那更杜鹃催，春事归欤。怜红爱紫无限心，空自长吁。
　　【离亭煞】伤春欲待留春住，留春不住随春去。凭谁寄与，问春归去归何处？只见覆莓苔糁落花，衬榆英铺香絮，又见潋滟池塘涨绿。纵不为五更风，管多因半夜雨。
　　△秋夜
　　秋夜谁家砧杵声？不管有人愁听。倦客伤心，披衣独步，踏遍绿苔幽径。
　　【庆宣和】仙鼠翻风舞画楹，月色偏明。地龙经雨唱空庭，露华，乍冷。
　　【天仙令】人初静，寂寞旅魂惊。玉宇澄澄，银河耿耿。帘幕夜寒生，月淡风清。惊鸟绕枝栖未宁，蛩雁哀鸣。
　　【离亭煞】怯单衣渐觉西风劲，想多情不念东阳病。对景动羁怀，添客恨增归兴。近玉阑，临金井，早是离人闷哽。桂子散清香，梧桐弄碎影。
　　△悔悟
　　无限莺花慵管领，恐似沈郎多病。宋玉伤哉，安仁老矣，衰鬓怕临明镜。
　　【挂玉钩】草草花花一梦惊，断了乔行径。大着多情换寡情，闹里宜寻静。有况味，无踪影。废尽功夫，误了前程。
　　【庆宣和】若是自家空藏瓶，梦撒撩丁，花姑不重女猱轻，任谁，见哽。
　　【天仙令】千金废，火上弄冻凌。他尽是劳成，咱都是志诚。博得个好儿名，那里施呈。而今纵有双秀才，谁是苏卿？
　　【离亭煞】早收心拘束定疏狂性，倒大来耳根清净，头轻眼明。跳出面糊盆，迷魂寨，玻璃井。折莫恁漫天张网罗，遍地剜坑阱，莫想他自家夜行，被你甜句儿啜来奸，虚脾儿赚得省。
　　【双调】行香子
　　△别恨
　　烟草萋萋，霜叶飞飞，落闲阶不管狼籍。雁儿才过，燕子先归。盼佳音，无佳信，误佳期。
　　【幺】帘幕空垂，院宇幽凄，步回廊自恨别离。松鬓发，束减腰围。见人羞，惊人问，怕人知。
　　【乔木查】但凭高望远，谩把阑干倚。不信功名犹未已，知他何处也，歌酒狂迷。
　　【天仙令】相思忆，长是泪沾衣。恨满西风，情随逝水，闲恨与闲情，何日终极。伤心眼前无限景，都撮上愁眉。
　　【离亭带歇指煞】橹声齐和归帆急，渔歌渐远鸣榔息。尖青寸碧，遥岑叠连天际。暮霭生，孤烟起。掩映残霞落日，江上两三家，山前六七里。
　　△寄情
　　春满皇州，名遍青楼，二十年旖旎风流。金鞍玉勒，矮帽轻裘。谢娘诗，云子酿，雪儿讴。
　　【乔木查】几愁花病洒，偏甚今番瘦。非是潘郎不奈秋，都因风韵他，引起闲愁。
　　【拨不断】两绸缪，意相投，天然一点芳心透。年纪未三十过二九，多情莺燕蜂蝶友，速难成就。
　　【天仙令】于飞愿，端的几时酬？会语应难，修书问候。铺玉版写银钩，寄与娇羞。真真的的美眷爱，不尚延由。
　　【离亭带歇指煞】休违了剪发燃香咒，莫忘了并枕同衾褥。再休眉期眼约闲<辶它>逗，娘间阻人调斗，枉教咱千生万受。长办着惜花心，空闲了画眉手。
　　△痴迷
　　既不知心，便不知音，既知音岂不知心？文君有意，司马调琴。想从初，思已往，怨而今。
　　【拨不断】泪淋淋，湿离襟，近来憔悴都因您。可是相思况味深，自西风吹断回文锦，瘦来直恁。
　　【天仙令】特然地，这几日越昏沉。鬼病难捱，情怀不禁。自恨咱家，无分消任。天长地久争奈何，虚度光阴。
　　【离亭宴带歇指煞】情知的不是娘拘禁，度量来非为人谗谮。再审小冤家，不道人图甚。饥不タ进饮食，卧不能安床枕。岂止道忘餐废寝，鬓发已成潘，形骸俏如沈。
　　【仙吕】泣彦回
　　暗想配秋娘，情如交颈鸳鸯。绸缪缱绻深恩重义难忘，似真贤孟光。喜齐眉笑举梁鸿案，与卿卿带结同心，效鹣鹣永远成双。
　　【前腔】调和琴瑟奏笙簧，意相投两下无妨。谁知今日薄情的改变心肠，顿教人惨伤。岂料他反目恩成怨，悔当初不合认真，好姻缘翻作参商。
　　【不是路】柳絮飘狂，怎比得葵花倾向阳？谁承望桃花无意恋刘郎。细推详玉楼烟锁云江暗，危石盟言在那厢？空嗟怨冤家忒杀不思量，薄情娘你如今对面如霄壤。只怕久后相思要见难添惆怅，直待眉儿淡了思张敞。那时节悔未从良，恨未从良。
　　【解三醒】我为你神魂飘荡，我为你废寝忘餐。我为你千金买笑平康巷，我为你几载浮踪在异乡。我为你想归徒自劳清梦，我为你久别鸳帏不下堂。（合）还思想，端的是李鹃奴负了王商。
　　【前腔】你把我怜香惜玉冰和炭，你把我倚翠偎红圆合方。你把我山盟海誓成虚谎，你把我厚德深恩当晓霜。你把我如糖拌蜜盐落水，你把我似漆投胶雪见汤。（合前）
　　【皂角儿】闷恹恹镇日凄凉，泪汪汪心中悒怏。为相思病入豪肓，瘦伶仃不成模样。只落得脸儿黄庞儿瘦沈郎腰潘郎鬓凄凉行状。（合）留情痴汉，负恩女娘。狼心肠，人须易负，难昧穹苍。
　　【前腔】抱琵琶又过别船，折杨柳他把章台还上。记当时遂结鸾凰，到如今剧然分散。恁下得折鸾凰，剖并头，开连理，犹如反堂。（合前）
　　【余文】千言万语都休讲，分付冤家要主张。终有日相逢，我也不与你较短长。
　　☆李德载
　　李德载，生平、里籍均不详。
　　○小令
　　【中吕】阳春曲
　　△赠茶肆
　　茶烟一缕轻轻，搅动兰膏四座香，烹煎妙手赛维扬。非是谎，下马试来尝。
　　黄金碾畔香尘细，碧玉瓯中白雪飞，扫醒破闷和脾胃。风韵美，唤醒睡希夷。
　　蒙山顶上春光早，扬子江心水味高，陶家学士更风骚。应笑倒，销金帐饮羊羔。
　　龙团香满三江水，石鼎诗成七步才，襄王无梦到阳台。归去来，随处是蓬莱。
　　一瓯佳味侵诗梦，七碗清香胜碧简，竹炉汤沸火初红。两腋风，人在广寒宫。
　　木瓜香带千林杏，金橘寒生万壑冰，一瓯甘露更驰名。恰二更，梦断酒初醒。
　　兔毫盏内新尝罢，留得余香在齿牙，一瓶雪水最清佳。风韵煞，到底属陶家。
　　龙须喷雪浮瓯面，凤髓和云泛盏弦，劝君休惜杖头钱。学玉川，平地便升仙。
　　金樽满劝羊羔酒，不似灵芽泛玉瓯，声名喧满岳阳楼。夸妙手，博士便风流。
　　金芽嫩采枝头露，雪乳香浮塞上酥，我家奇品世间无。君听取，声价彻皇都。
　　☆程景初
　　程景初，生平、里藉均不详。
　　○小令
　　【正宫】醉太平
　　恨绵绵深宫怨女，情默默梦断羊车，冷清清长门寂寞长青芜，日迟迟春风院宇。泪漫漫介破琅玉，闷淹淹散心出户闲凝伫，昏惨惨晚烟妆点雪模糊，淅零零洒梨花暮雨。
　　○套数
　　【双调】新水令
　　△春情
　　落红满地暮春天，另一番蜂愁蝶怨。愁切切，恨绵绵。待要团圆，除非梦中见。
　　【驻马听】小小亭轩，燕子来时帘未卷。深庭小院，杜鹃啼处月空圆。金钗拨尽玉炉烟，香尘渍满琵琶面。谁共言？何时枕匾黄金钏？
　　【乔牌儿】日高犹自眠，病体尚嫌倦。细将往事思量遍，越无心整翠钿。
　　【落梅风】鸾钗断，凤髻偏，腻残妆泪痕满面。隔纱窗消声儿唤玉莲，那人儿敢有些爻变。
　　【离亭宴煞】桃腮湿胭脂浅，榴裙摺皱香罗软，这相思教人怎遣？分开翡翠巢，掂损螳螂玉，空锁鸳鸯殿。十分人怎禁两叶眉难展？有愁烦万千。羞栽并蒂莲，懒整合欢带，怕见双飞燕。情书附锦鳞，佳音凭黄犬，何处也风流少年？我将魂魄梦中寻，只恐怕阳台路儿远。
　　☆赵彦晖
　　赵彦晖，明·程明善《啸余谱》作“赵彦辉”，生平、里籍均不详。明·朱权《太和正音谱》将其列于“词林英杰”一百五十人之中。
　　○小令
　　【仙吕】醉中天
　　△嘲人右手三指
　　把盏难舒手，施礼怎合十？亏他朝朝洗面皮，早是刚拿管笔。便有那举鼎拔山的气力，诸般儿都会，怎拿他鞭简丫锤？
　　把盏难舒手，学舞不风流。与你架银筝怎地ㄐ？难挽衫儿袖。他媳妇问他索休，别无甚圆就，到官司打与一个拳头。
　　○套数
　　【仙吕】点绛唇
　　△省悟
　　万种闲愁，一场春瘦，迷花酒。燕侣莺俦，煞青云友。
　　【混江龙】长想着少年时候，拈花摘叶甚风流。见了些春风谢馆，夜月秦楼马上抱鸡三市斗，袖中携剑五陵游。八个字非虚谬：玲珑剔透，软款温柔。
　　【油葫芦】一世疏狂一笔勾，从今后都罢手，一场恩爱变为仇。赤紧的红裙不解嘲风口，以此上青衫紧退揉花手。想着眼底情，眉角愁。则管里云来雨去空<辶它>逗，终不见下场头。
