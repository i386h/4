<!-- { "loadSidebar": true } -->
　　△重到吴门
　　槐市歌阑酒散，枫桥雨霁秋残。旧题犹在画楼间。泛湖赊看月，寻寺强登山。比陶朱心更懒。
　　芳草岸能言鸭睡，荻花洲供馔鲈肥，天平山翠近金杯。水多寒气早，野阔暮空低，隔秋云渔唱起。
　　△和友人韵
　　茅屋秋风吹破，桂丛夜月空过，淮南招隐故情多。无心登虎帐，有梦到渔蓑，不归来等甚么？
　　【中吕】普天乐
　　△吴门客中
　　九秋天，三吴地，江空寒早，天远书迟。黄菊开，丹枫坠。流水行云无拘系，好光阴枉自驱驰。尘心自洗，清风绿绮，明月金杯。
　　△湖上
　　浣花溪，方壶地，呼猿领鹤，问柳寻梅。行厨白玉盘，进酒青楼妓。惊起沙头鸳鸯睡，棹红云乘兴而回。冰壶影里，笙歌远近，水榭高低。
　　△花园改道院
　　锦江滨，红尘外，王孙去后，仙子归来。寒梅不改香，舞榭今何在？富贵浮云流光快，得清闲便是蓬莱。门迎野客，茶香石鼎，鹤守茅斋。
　　△暮春即事
　　被诗魔，将花探，春深渭北，绿满江南。残红鱼浪香，接叶莺巢暗。古往今来无心勘，习家池日日春酣。人生易感，青铜似月，白发盈簪
　　【越调】小桃红
　　山林钟鼎未谋身，不觉生秋鬓。汉水秦关古今恨，谩劳神，何须斗大黄金印。渔樵近邻，田园随分，甘作武陵人。
　　东邻西舍酒频沽，拄杖穿花去。长笑功名草头露，且狂疏，醉如刘阮犹迟暮。鸡翁问余，鹿门深处，真作野人居。
　　△宴席
　　桃花扇底楚天秋，恰恰莺声溜。络臂珍珠翠罗袖，捧金瓯，纤纤十指春葱瘦。移花旁酒，张灯如昼，重酌更风流。
　　△指甲
　　桃腮轻托玉纤微，有恨弹珠泪。曾整金钗动春意，数归期，等闲掐损阑干翠。拈花露湿，剖橙香腻，宜捧紫霞杯。
　　△春情
　　深沉院落牡丹残，懒揭珠帘看，青杏园林管弦散。翠阴间，数声黄鸟伤春叹。离怀未安，相思不惯，独倚小阑干。
　　【越调】寨儿令
　　△湖上
　　锦制屏，镜涵冰，浓脂淡粉如故情。酒量长鲸，歌韵雏莺，醉眼看丹青。养花天云淡风轻，胜桃源水秀山明。赋诗题下竺，携友过西泠。撑，船向柳边行。
　　△书所见
　　眉黛浅，鬓云偏，羞颜落色谁爱怜？种玉无缘，掷果徒然，回首叹芳年。碧波不寄鱼笺，翠衾寒犹带龙涎。飞花残雨后，新月小窗前。天，斗帐恨孤眠。
　　【双调】沉醉东风
　　△隐居
　　叹朝暮青霄用舍，尽头颅白发添些。伴渔樵，苫茅舍，醉西风满川红叶。近日邻家酒易赊，三径黄花放也。
　　△寻春值雨
　　杜陵路烟迷雾昏，定昆池花落云根。粉翅寒，金衣润，等闲孤负寻春。柳下重门那个人，怕容易红消翠损。
　　△宫词
　　鹊层楼夜永，芙蓉小苑秋晴。金掌凉，银汉莹，按霓裳何处新声。懒下瑶阶独自行，怕羞见团团桂影。
　　△宫词
　　翡翠屏间篆烟，樱桃花底冰弦。上苑春，长门怨，对黄昏默默无言。十二琼楼第几仙，彩云下先留凤辇。
　　△题情
　　罗帕写桃根旧情，玉箫吹杨柳新声。傅粉容，偷香性，对红妆笑指银瓶。尽醉梅花不要醒，怕孤负良宵媚景。
　　△信笔
　　有待江山信美，无情岁月相催。东里来，西邻醉，听渔樵讲些兴废。依旧中原一布衣，更休想麒麟画里。
　　△题情
　　睡碧衫宽舞体，麝烟煤淡歌眉。远信稀，归期未，郁金堂夜深空闭。绣被寒多有梦知，绮窗外银蟾似水。
　　△会稽怀古
　　爱望海秦山古色，探藏书禹穴重来。鉴水边，云门外，有谁人布袜青鞋？休问吴宫暗绿苔，越国在残阳翠霭。
　　【双调】折桂令
　　△题情
　　盼春来又见春归，弹指光阴，回首芳菲。杨柳阴浓，章台路远，汉水烟迷。彩笔谁行画眉？锦书不寄乌衣。寂寞罗帏，愁上心头，人在天涯。
　　△湖上
　　望西湖绿水如云，一叶扁舟，几个佳宾。指点银屏，留连绮席，旋买金麟。不三杯桃花笑人，不多时柳絮成尘。休负良辰，抹袖凌风，玉手挨{泰}。
　　△和江头友人韵
　　想城南景物宜看，雪后园林，江上云山。步步帏屏，家家酒债，处处诗坛。任浊富一时眩眼，且清狂每日开颜。何必愁烦，画虎无成，倦鸟知还。
　　△同友人联句
　　对池边几树梅花，映古木槎牙，疏竹交加。既有当垆，毋劳倒屣，便可投辖。爱浮蚁香能驻马，荐肥羔味胜疱蛙。低按红牙，高岸乌纱，识字渔夫，好客庄家。
　　△吴山秀
　　钱塘江上嵯峨，浓淡皆宜，态度偏多。泪雨溟，歌云缥缈，舞雪婆娑。胜楚岫高堆翠螺，似张郎巧画青蛾。消得吟哦，欲比西施，来问东坡。
　　△钱尹希善之宁国尹
　　楚天长山色青青，昨日钱塘，明日宣城。子贡言辞，子瞻才思，子贱廉明。春水生琴书短艇，暧风轻花柳长亭。无限吟情，千里思君，午夜挑灯。
　　△咏西域吉诚甫
　　毳袍宽两袖风烟，来自西州，游遍中原。锦句诗余，彩云花下，璧月樽前。今乐府知音状元，古词林饱记神仙。名不虚传，三峡飞泉，万籁号天。
　　【双调】清江引
　　△积雨
　　春来那曾晴半日，人散芳菲地。苔生翡翠衣，花滴胭脂泪，偏嫌锦鸠枝上啼。
　　△题情
　　桃源水流清似玉，长恨姻缘误。闲讴窈窕歌，总是相思句，怕随风化作春夜雨。南山豆苗荒数亩，拂袖先归去。高官鼎内鱼，小吏中兔，争似闭门闲看书。
　　△和靖墓
　　林逋老仙清避俗，独向孤山住。梅花两句诗，芳草千年墓，不强如长卿封禅书。
　　△钱塘怀古
　　吴山越山山下水，总是凄凉意。江流今古愁，山雨兴亡泪，沙鸥笑人闲未得。
　　△湖上九日
　　芙蓉岸边移画船，沉醉黄花宴。山光浓似蓝，水色明如练，渔童惯听歌笑喧。
　　△曹明善北回
　　文章故人天上来，相见同倾盖。两京花柳情，八景烟云态，偏宜品题七步才。
　　【双调】水仙子
　　△书所见
　　闲开翠牖近沧州，忽见蛾眉出舵楼，来陪燕席翻红袖。舞春风宜佐酒，匆匆催去难留。解湘水烟中佩，驾浔阳江上舟，瘦损风流。
　　△泛舟
　　牙樯绵缆过沙汀，皓齿青蛾捧玉觥，银塘绿水磨铜镜。船如天上行，人传李郭仙名。水晶寒瓜初破，藕花香洒易醒，无限诗情。
　　△友人席上
　　绛罗为帐护寒轻，银甲弹筝带醉听，玉奴捧砚催诗赠。写青楼一片情，尽疏狂席上风生。红锦缠头罢，金钗剪烛明，有酒如渑。
　　△幽居
　　小堂不闭野云封，隔岸时闻涧水舂，比邻分得山田种。宦情薄归兴浓，想从前错怨天公。食禄黄齑瓮，忘忧绿酒钟。未必全穷。
　　【双调】庆东原
　　香衾剩，春梦窄，仙山消息遥天外。愁欺酒杯，羞临镜台，泪湿香腮。金屋燕归来，玉佩人何在？
　　△题武陵友人别邺城南即事
　　寻幽处，读古书，似韩符昔日城南住。口亭傍竹，藩篱带菊，池沼栽鱼。非是辋川图，堪作郊居赋。
　　○套数
　　【南吕】一枝花
　　△题东湖纤云曳晓红，远树团晴翠。好山如凤凰，新水似琉璃，巧画屏帏。壮观蓬莱地，东湖景最奇。两三行鸥鹭清闲，七十二峰峦秀美。
　　【梁州】露屿寺僧吟翠微，月波楼客宴金杯，宝华台殿松阴蔽。赤栏桥畔，想像瑶池；金沙路上，胜却苏堤。若东坡来此游历，向西湖懒把诗题。学士庙绀宇朱扉，观音洞金堂玉室，宰相家翠竹清溪。会稽，鉴水。贺知章谩奖多佳致，放船去在天际。杨柳风轻生浪迟，漾动玻璃。
　　【尾】供盘鲜鲫银丝，对酒名花锦绣机，香满衣醉似泥。落照时渔唱起，棹苍烟乘兴而回，煞强如误入桃源洞天里。
　　☆张子坚
　　张子坚，名风，官运判。与张可久同时。张可久《新乐府》有〔清江引〕三首，乃系在张子坚席上所作。元·张宪《玉笥集》卷八有《挽张子坚》诗曰：“文仅典州郡，武徒经乱离。异书肥白蠹，雄剑吼苍螭。身冷家人散，门荒过客悲。忠魂倘为厉，犹可捍城危。”
　　○小令
　　【双调】得胜令宴罢恰初更，摆列著玉娉婷。锦衣搭白马，纱笼照道行。齐声，唱的是《阿纳忽》时行令。酒且休斟，俺待银鞍马上听。
　　☆高┉
　　高┉，燕山人。与张可久同时。生平不详。明·蒋一葵《尧山堂外纪》以为其人字则诚，即作《琵琶记》者，明·王世贞《艺苑卮言》已辨其非。明·朱权《太和正音谱》将其列于“词林英杰”一百五十人之中。
　　○小令
　　【双调】殿前欢
　　△题小山
　　《苏堤渔唱》小奚奴，锦囊无日不西湖。才华压尽香奁句，字字清殊。光生照殿珠，价等连城玉，名重长门赋。好将如意，击碎珊瑚。
　　○套数
　　【商调】集贤宾
　　△怨别
　　倚帏屏数声长叹息，思往事泪淋漓。坐不稳神魂飘荡，睡不宁鬼病禁持。数归期曲损春纤，盼回程皱定双眉。要相逢则除是枕席间魂梦里，几曾经这场憔悴。歌残金缕词，酒尽了凤凰杯。
　　【逍遥乐】悬悬在意，受了些万苦千辛，几曾歇一时半刻。我这里展转的疑惑，越思量越越的难为。这些时玉减香消添了病疾，冷清清独自孤栖。赤紧的关山路远，一去无音，搁不住双眸泪垂。
　　【金菊香】盼青鸾不至阻了佳期，想黄犬无音失了配对，望锦鳞落空绝了信息。似醉如痴，瘦肌肤裙褪了小腰围。
　　【梧叶儿】两情似酥和蜜，一心似鱼共水，同衾枕效于飞。早忘了山盟海誓，更和那星前月底，到如今怨他谁？这烦恼则除是天知地知。
　　【醋葫芦】这些时病恹恹骨似柴，闷昏昏心似痴。恰便似随风柳絮不沾泥，一会家魂灵儿在九霄云外飞。捱一日胜添了一岁，迟和疾早晚一身亏。
　　【幺】想当日对神前碜可可的言誓盟，告苍天一桩桩说就里。全不想往日话儿依，过三秋尚然犹未回。你那里偎红倚翠，想着他百般聪俊有谁及。
　　【后庭花】空闲了翡翠帏，消疏了莺燕期。生拆散鸳鸯会，硬分开鸾风栖。痛伤悲，更阑之际。明朗朗照闲阶月色辉，昏惨惨伴离人灯焰微。麝兰散冷了翠帏，绛绡裙松了素体，鲛绡淹枕席。纱窗外风儿起，听铜壶玉漏滴。
　　【柳叶儿】呀，我便是铁石人怎睡？一思量一会伤悲。恰便似刀剜九曲柔肠碎，离恨天人难觅。相思病命将危，虽然你送了人当是么便宜。
　　【尾声】一简书和泪对，一篇词带愁寄。一桩桩一件件说从实，每日家望天涯则将那碧桃花树倚。也是我前缘前世，想人生最苦是别离。
　　☆钱霖
