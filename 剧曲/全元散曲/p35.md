<!-- { "loadSidebar": true } -->
　　淡月梨花曲槛傍，清露苍苔罗袜凉。恨他愁断肠，为他烧夜香。
　　△小姬
　　手捻红牙花满头，爱唱春词不解愁。一声出画楼，晓莺无奈羞。
　　△香
　　暖蜕龙团香骨尘，细袅云衣古篆文。宝奁余烬温，小池明月昏。心火蟠烧九曲肠，鼻观薰修三昧香。劫灰书几场，犹存延寸光。
　　【双调】沉醉东风
　　△倩人扶观华
　　珠滴沥寒凝碧粉，玉珑璁暖簇香云。仙裙翡翠薄，宫额鹅黄嫩，牡丹也不敢称尊。倚杖来观海上春，比锦缆龙舟较稳。
　　△泛湖写景
　　干办出苍松翠竹，界画成宝殿珠楼。明玉船，描金柳，碧玲珑凤凰山后。一片睛云雪色秋，白罗衬丹青扇头。
　　△题扇头隐括古诗
　　万树枯林冻折，千山高鸟飞绝。兔径迷，人踪灭，载梨云小舟一叶。蓑笠渔翁耐冷的别，独钓寒江暮雪。
　　【双调】折桂令
　　△上已游嘉禾南湖歌者为豪夺扣舷自歌邻舟皆笑
　　三月三天霁吹睛，见麟凤沧州，鸳鹭沙汀。华鼓清箫，红云兰棹，青旗亭。细看来春风世情，都分在流水歌声。劣燕妖莺，冷笑诗仙，击楫扬ぎ。
　　△客窗清明
　　风风雨雨梨花，窄索帘栊，巧小窗纱。甚情绪灯前，客怀枕畔，心事天涯。三千丈清愁鬓发，五十年春梦繁华。蓦见人家，杨柳分烟，扶上檐牙。
　　△雨窗寄刘梦鸾赴宴以侑樽云
　　妒韶华风雨潇潇，管月犯南箕，水漏天瓢。湿金缕莺裳，红膏燕嘴，黄粉蜂腰。梨花梦龙绡泪今春瘦了，海棠魂羯鼓声昨夜惊者。极目江皋，锦涩行云，香暗归潮。
　　赠张氏天香善填曲时在阳羡莫侯席上
　　月明一片缃云，揉做清芬，吹下昆仑。胜浅浅兰烟、霏霏花雾、淡淡梅魂。这气味温柔可人，那风流旖旎生春。声迹相闻，多少余芳，散在乾坤。
　　△自述
　　华阳巾鹤氅蹁跹，铁笛吹云，竹杖撑天。伴柳怪花妖、麟祥凤瑞、酒圣诗禅。不应举江湖状元，不思凡风月神仙。断简残编，翰墨云烟，香满山川。
　　△张谦斋左辖席上索赋
　　卷鲸川吸尽春云，曲妙重歌，酒冷还温。裁甚乌纱，尽他白发，醉个红裙。想献玉遭刑费本，算挥金买笑何村，俯仰乾坤，多少英雄，不到麒麟。
　　△寄远
　　怎生来宽掩了裙儿，为玉削肌肤，香褪腰肢。饭不沾匙，睡如翻饼，气若游丝。得受用遮莫害死，果实诚有甚推辞？乾闹了若干时。草本儿欢娱，书彻货几相思。
　　云雨期一枕南柯，破镜分钗，对酒当歌。想驿路风烟、马头星月、雁底关河。往日个殷勤访我，近新来憔悴因他。淡却双蛾，哭损秋波，台候如何？忘了人呵。
　　越楼见姬梳洗已倚立娇困若不胜情因记
　　隔朱楼杨柳青青，烟锁窗纱，风动帘旌。爱镜睹婵娟、粉吹旖旎、玉立娉婷。翘凤头金钗整整，朵松花云髻亭亭。个样心情，困托香腮，斜倚云屏。
　　登澄江君山有平原君墓并手植桧至绝顶甚壮人气宇
　　芙蓉城古意山川，葬玉当时，植桧何年？江树阴阴，江帆隐隐，江草芊芊。蘸海渎东南半天，望金焦西北双拳。巾袂蹁跹，不索浮莲，挟取飞仙。
　　△红梅徐德可索赋类卷
　　从来不假铅华，试耍学宫妆，醉笑吴娃。返老还童，脱胎换骨，饱养烟霞。罗浮梦休猜做杏花，萼绿仙曾服甚丹砂？春在天涯，紫蜡封香，寄与谁家。
　　△帘内佳人瞿子成索赋
　　鲛绡不卷闲情，翠织玲珑，玉立聘婷。倚动银钩，耍吹罗带，笔振金铃。迷楚云花昏柳暝，隔湘烟水秀山明。楼外人行，休放春愁，难掩风声。
　　△西湖忆黄氏所居
　　多时不到儿家，想绳挂秋千、弦断琵琶、眉淡兰烟、钗横梭玉、粉腿铅华。软龙绡尘蒙宝鸭，烂胭脂雨过金沙。隔个窗纱，梦断东风，门外啼鸦。
　　△贾侯席上赠李楚仪
　　洗妆明雪色芙蓉，默默情怀，楚楚仪容。甚烟雨江头，移根何在，桃李场中。尽劣燕娇莺冗冗，笑落花飞絮。湘水西东，怅望蹇衣，玉立秋风。
　　△登姑苏台
　　百花洲上新台，帘吻云平，图画天开。鹏俯沧溟，蜃横城市，鳌驾蓬莱。学捧心山颦翠色，怅悬头土湿腥苔。悼古兴怀，休近阑干，万丈尘埃。
　　会州判文从周自维扬来道楚仪李氏意
　　文章杜牧风流，照夜花灯，载月兰舟。老我江湖，少年谈笑，薄幸名留。赠杨柳人初病酒，采芙蓉客已惊秋。醉梦悠悠，雁到南楼，寄点新愁。
　　△赠罗真真
　　罗浮梦里真仙，双锁螺鬟，九晕珠钿。晴柳纤柔，春葱细腻，秋藕匀圆。酒盏儿里殃及出些腼腆，画争儿上换下来的婵娟。试问尊前，月落参横，今夕何年？
　　△富子明寿
　　梨花院羯鼓挝晴，恰暮雨黄昏、新火清明。歌倚缑笙，香温汉鼎，酒暖吴橙。贺绿鬓朱颜寿星，是轻衫矮帽书生。趁取鹏程，快意风云，唾手功名。
　　△丙子游越怀古
　　蓬莱老树苍云，禾黍高低，狐兔纷纭。半折残碑，空余故址，总是黄尘。东晋亡也再难寻个右军，西施去也绝不见甚佳人。海气长昏，啼声乾，天地无春。
　　隔楼所见对望终日其媪若厌者遂下帘以蔽之
　　织湘江一片波纹，下闲愁，隔断诗魂。非雾非烟，影娥池上，香梦无痕。拍画阑纤舒玉笋，启纱窗推晒罗裙。饱看娇春，倩得南薰，卷起梨云。
　　△七夕赠歌者
　　崔徽休写丹青，雨弱云娇，水秀山明。箸点歌唇，葱枝纤手，好个卿卿。水洒不著春妆整整，风吹的倒玉立亭亭。浅醉微醒，谁伴云屏？今夜新凉，卧看双星。
　　黄四娘沽酒当垆，一片青旗，一曲骊珠。滴露和云，添花补柳，梳洗工夫。无半点闲愁去处，问三生醉梦何如。笑倩谁扶？又被春纤，搅住吟须。
　　秋日湖山偕白子瑞辈燕集赋以俾歌者赴拍侑樽
　　秋声一片芦花，正落日山川，过雨人家。羡歌舞风流、太平时世、诗酒生涯。待杨柳晴春风跃马，且桂华凉夜月乘槎。一曲吴娃，笑煞江州相满琵琶。
　　△感兴
　　谢安江左优游，梦觉东山，声动南州。覆雨翻云，怜花宠柳，未肯回头。成时节衣冠冕旒，败时节笞杖徒流，回甚么恩仇。山塌虚名，海阔春愁。
　　△秋思
　　红梨叶染胭脂，吹起霞绡，绊住霜枝。正万里西风，一天暮雨，两地相思。恨薄命佳人在此，问雕鞍游子何之。雁未来时，流水无情，莫写新诗。
　　秋日与高敬臣胡善甫辈饮湖楼即事
　　疏帘外暮雨西山，唤起诗仙，共倚阑干。杯影涵秋，歌声送晚，鬓脚生寒。添风韵春纤象板，减恩情罗扇龙檀。红藕花残，茉莉双鬟，油壁吹香，催上归鞍。
　　△劝求妓者
　　溺盆儿刷煞终臊，待立草为标，现世生苗。时下收心，眼前改志，怎换皮毛？厌禳死花枝般老小，踢腾尽铜斗般窠巢。日夜煎熬，要撅断琴弦，别觅鸾胶。
　　△问春
　　东君去也如何？风皱纤鳞，烟抹羞蛾。恨白眼相看，青春不管，黑发无多。香絮引鱼吞绿波，落花惊蝶梦南柯。随处行窝，载酒吴船，击筑秦歌。
　　△毗陵张师明席上赠歌妓周氏宜者
　　宜歌宜舞宜妆，道是风流，果不寻常。粉靥堆春，金盘捧露，翠袖笼香。此际相逢蕊娘，个中谁是周郎？愁近清觞，泥醉归来，灯影昏黄。
　　△咏红蕉
　　红蕉分钟天涯，换叶移恨，灌水壅沙。娇耐秋风，清宜夜雨，艳若春华。翠袖捧银台绛蜡，绿云封玉灶丹霞。富贵人家，妆点湖山，吃喜窗纱。
　　仲明同知坦然斋集苏老琵琶吴国良箫歌者王玉莲
　　坦然对客高轩，烂醉梅边，占得春先。箫阮鸾声，琵琶凤尾，宝鼎龙诞。金错落三分酒浅，玉玲珑一串珠圆，谁似尊前，谈笑风流，富贵神仙。
　　△荆溪即事
　　问荆溪溪上人家，为甚人家，不种梅花。老树支门，荒蒲绕岸，苦竹圈笆。寺无僧狐狸样瓦，官无事鸟鼠当衙。白水黄沙，倚遍阑干，数尽啼鸦。
　　△高敬臣病
　　赋高唐何事悲秋？山在书屏，云在帘钩。尽汗漫羁情，炎凉世态，万象蜉蝣。杨柳阴吴船载酒，藕花凉楚客登楼。宾主相留，且对清江，抖擞诗愁。
　　△晋云山中奇遇
　　赚刘郎不是桃花，偶宿山溪，误到仙家。腻雪香肌，碧螺高髻，绿晕宫鸦。掬秋水珠弹玉甲，笑春风云衬铅华。酒醒流霞，饭饱胡麻，人上篮舆，梦隔天涯。爱秋娘弄月无痕，冰雪凝妆，风露为魂。歌颤鸾钗，尘随鸳袜，酒污猩裙。巧画柳双眉浅颦，笑生花满眼娇春。好客东君，特与新诗，留取香云。
　　△西岩所见
　　西岩楼外东风，曲曲阑干，小小帘栊。甚午困懵腾，髻鬟{髟女}{胡}，星眼朦胧。正落絮飞花冗冗，又夕阳流水溶溶。金缕香绒，倦绣屏床，误却春工。
　　△登毗陵永庆阁所见
　　忽飞来南浦娇云，背影藏羞，忍笑含颦。绕鬓兰烟，沾衣花气，恼梦梅魂。似湘水行春洛神，遇天台采药刘晨。愁缕成痕，一枕余香，半醉黄昏。
　　△宴支园桂轩
　　碧云窗户推开，便敲竹催茶，扫叶供柴。如此风流，许多标致，无点尘埃。堆金粟西方世界，散天香夜月亭台。酒令诗牌，烂醉高秋，宋玉多才。
　　△风雨登虎丘
　　半天风雨如秋，怪石於菟，老树钩娄。苔绣禅阶，尘粘诗壁，去湿经楼。琴调冷声闲虎丘，剑光寒影动龙湫。醉眼悠悠，千古恩仇。浪卷胥魂，山锁吴愁。
　　△游琴川
　　海虞雄踞山州，水濑丝桐，路列文揪。铺翠峰峦，染云林障，推月潮沟。有第四科贤哲子游，是几百年忠孝何侯。舞榭歌楼，酒令诗筹，官府公勤，人物风流。
　　△重九后一日游蓬莱山
　　重阳雨冷风清，阻却王宏，淡了渊明。昨日寒英，今朝香味，未必多争。蜂与蝶从他世情，酒和花快我平生。纵步蓬瀛，会此同盟，醉眼青青。
　　△拜和靖祠双声叠韵
　　至当时外土山祠，渐次南枝，春事些儿。枫渍殷脂，蕉撕故纸，柳死荒丝。目寒涩雄雌鹭鹜，翅参差母子鸬鹚。再四嗟咨，捻此吟髭，弹指歌诗。
　　△安溪半江亭陪雅斋元帅饮
　　半江亭上凭阑，挝鼓楼船，弭节江湾。金虎悬符，玉龙立槊，竹树生寒。绿波转秋回俊眼，翠云堆晚列歌鬟。樽酒开颜，如此江山，人在篷壶，图画中间。
　　△泊青田县
　　白鹤飞下青田，叹物换星移，谷变陵迁。山瘦披云，溪虚流月，今夕何年？梦已到石门洞天，眼休惊辽海人烟。谁与周旋？虎节元臣，乌帽诗仙。
　　△自叙
　　斗牛边缆住仙槎，酒瓮诗瓢，小隐烟霞。厌行李程途，虚花世态，潦草生涯。酒肠渴柳阴中拣云头剖瓜，诗句香梅梢上扫雪片烹茶。万事从他，虽是无田，胜似无家。
　　△毗陵晚眺
