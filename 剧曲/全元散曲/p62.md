<!-- { "loadSidebar": true } -->
　　啼红袖，识锦图，记临行雨花风絮。平安字书曾寄与，题名在凤鸾双处。
　　△和卢彦威学士
　　貂裘敝，骢马骄，雪花飞蓟门寒到。雁儿几声南去了，也教他玉人知道。
　　△肃斋翁命赋狮橘
　　生狞面黄金兽，蜜多心白玉浆。吼千林月寒霜降，绕维摩万八千佛供床，喷清香九重天上。
　　【仙吕】一半儿
　　△秋日宫词
　　花边娇月静妆楼，叶底沧波冷翠沟，池上好风闲御舟。可怜秋，一半儿芙蓉一半儿柳。
　　△梅边
　　枝横翠竹暮寒生，花淡纱窗残月明，人倚画楼羌笛声。恼诗情，一半儿清香一半儿影。
　　△情
　　数层秋树隔雕檐，万朵晴云拥玉蟾，几缕夜香穿绣帘。等潜潜，一半儿门开一半儿掩。
　　△野桥酬耿子春
　　海棠香雨污吟袍，薜荔空墙闲酒瓢，杨柳晓风凉野桥。放诗豪，一半儿行书一半儿草。
　　△赏牡丹
　　锦裙吹上翠云枝，绿酒争传白玉卮，皓齿慢歌金缕词。牡丹时，一半儿姚黄一半儿紫。
　　△苍崖禅师退隐
　　柳梢香露点荷衣，树杪斜阳明翠微，竹外浅沙涵钓矶。乐忘归，一半儿青山一半儿水。
　　【中吕】山坡羊
　　△别怀
　　衣松罗扣，尘生鸳，芳容更比年时瘦。看吴钩，听秦枢，别离滋味今番又，湖上藕花堤上柳。飕，浑是秋；愁，休上楼。
　　△春睡
　　花沾宫额，草香罗带，一春心事愁无奈。感离怀，梦多才，流莺只在朱帘外，午睡正浓惊觉来。挨，金镜台；歪，金凤钗。
　　△感旧
　　凭高凝眺，临风舒啸，一番春事胡蝶闹。越山高，楚天遥，东风依旧桃花笑，金鞍少年何处了。牢，粗布袍。熬，白鬓毛。
　　△闺思
　　云松螺髻，香温鸳被，掩春闺一觉伤春睡。柳花飞，小琼姬，一声雪下呈祥瑞，团圆梦儿生唤起。谁，不做美？呸，却是你！
　　【离调】梧叶儿
　　△春日感怀
　　闲罗扇，坠锦囊，尘满碧纱窗。燕语乌衣巷，花开白玉堂，人去紫云娘，月冷妆楼夜香。
　　△早行
　　鸡声罢，角韵残，落月五更寒。紫塞呼白雁，黄河绕黑山，翠袖上雕鞍，行路比别离更难。
　　△旅思
　　题新句，感旧游，尘满裘。镜里休文瘦，花边湘水秋，楼上仲宣愁。谁伴我新丰酒。
　　△垂虹亭上
　　三高地，万古愁，行客记曾游。绿树当朱户，青山朝画楼，红袖倚兰舟，借问谁家卖酒？
　　△春日简鉴湖诸友
　　簪花帽，载酒船，急管间繁弦。席上题罗扇，云间寄锦笺，水畔坠金鞭，不减长安少年。
　　△雪中
　　乘兴诗人棹，新烹学士茶，风味属谁家？瓦悬冰筋，天风起玉沙，海树放银花，愁压拥蓝关去马。
　　△别怀
　　枕上圆孤梦，灯前赋小诗，泪脸界胭脂。脆管催银字，垂杨绾翠丝，别酒尽金卮，相思病明年那时。
　　△春日书所见
　　蔷薇径，芍药阑，莺燕语间关。小雨红芳绽，新睛紫陌乾，长日绣窗闲，人立秋千画板。
　　△寿席
　　晴山翠，明月圆，鹤舞影蹁跹。酒进长生药，花开小洞天，人乐太平年，八千岁蓬莱地仙。
　　△长沙道中
　　扁舟兴，淡月痕，薄暮小江村。人入潇湘画，酒倾桑落樽，诗吊汨罗魂，醉卧梅花树根。
　　△山阴道上
　　云门路，天柱峰，花暗月朦胧。雪冷谁家店？山深何处钟？棹孤篷，兴不尽吟诗信翁。
　　△有所思
　　人何处？草自春，弦索已生尘。柳线萦离思，荷衣拭泪痕，梅屋锁吟魂，目断吴山暮云。
　　【正宫】小梁州
　　△春夜
　　玉箫吹断凤钗分，瘦损真真。小词空制锦回文，孤眠恨，翠被宝香温。
　　【幺】故人一去无音信，望篷莱隔几重云。燕未归，春将尽，梨花庭院，和月掩朱门。
　　△秋思酸斋索赋
　　鸳鸯飞起藕花洲，碧水明秋。玉人天际认归舟，秋来后，憔悴见花羞。
　　【幺】黄昏又是愁时候，柳梢头新月如钩。成间阔，添消瘦，新书裁就，一雁过妆楼。
　　△郊行即事
　　小桥流水落红香，两两鸳鸯。当炉艳粉倚明妆，深深巷，酒旆绿垂杨。
　　【幺】新诗欲写东墙上，奈桃花未识刘郎。乘兴来，回头望，眼波微溜，还许谪仙狂。
　　△春日次陈在山韵
　　海棠开后一停春，过了三分。花梢红日晓窗温，邻姬问，忙甚不开门？
　　【幺】画屏咫尺巫山近，渍春衫都是啼痕。锦帐愁，香奁恨，最伤情处，酒醒怯灯昏。
　　【南吕】金字经
　　△偕叶云中山行
　　万里封侯贵，一场春梦中，破帽青鞋策短筇。逢，南山采药翁。桃花洞，白云千万重。
　　△访吾丘道士
　　细草眠白兔，小花啼翠禽，且听松风坐绿阴。寻，洞天深又深。游仙枕，顿消名利心。
　　△青霞洞赵肃斋索赋
　　酒后诗情放，水边归路差，何处青霞仙子家？沙，翠苔横古槎。竹阴下，小鱼争柳花。
　　△寿彦远卢使君
　　胜境藏仙洞，浩歌来醉乡，菡萏花开十里塘。香，户家白玉堂。仙人仗，凤头萱草黄。
　　△湖上寒食
　　火冷尝仙饭，酒香撒鬼钱，细雨家家杨柳烟。园，断桥西堍边。秋千倦，玉人争画船。
　　△环绿亭上
　　水冷溪鱼贵，酒香霜蟹肥，环绿亭深掩翠微。梅，落花浮玉杯。山翁醉，笑随明月归。
　　△开玄道院
　　翠崦仙云暗，素琴冰涧长，画永人闲白玉堂。尝，煮茶春水香。玄泉上，鹤飞松露凉。
　　△佛会
　　万寿月面拂，十方云会僧。宝殿香风秋树鸣。青，莲花池上生。灵上顶，半空玉磬声。
　　△王国用胡琴
　　雨漱窗前竹，涧流冰上泉，一线清风动二弦。联，小山秋水篇。昭君怨，塞云黄暮天。
　　△题扇
　　玉手银筝柱，翠涛金屈卮，正是鱼肥蟹健时。诗，醉题秋扇儿。黄华字，乱风摇柳丝。
　　△次韵
　　出岫白云笑，入山明月愁，两字功名四十秋。羞，死封不义侯。村学究，且读书青海头。
　　△情
　　云雨山头暗，女牛天上期，宝鼎香寒玉漏迟。推，角门花影移。鸳鸯会，莫教明月知。
　　【南吕】四块玉
　　△秋望和胡致居
　　菊又开，人何往？夜静孤眠北窗凉，月明闲上南楼望。天一方，雁几双，书半行。
　　△客席胡使君席上
　　舞态轻，歌喉稳，十里香尘柳边春，一声《金缕》樽前韵。敛绣巾，整翠云，点绛唇。
　　△春愁
　　晓梦云，残妆粉，一点芳心怨王孙，十年不寄平安信。绿水滨，碧草春，红杏村。
　　△伤春
　　杨柳阴，秋千影，恨煞啼鹃断肠声，越添怨女伤春病。倚绣屏，ㄐ锦筝，调玉笙。
　　△宫中秋日
　　环轻，蓬莱浅，桂子香清小壶天，芙蓉露冷披香殿。花可怜，月又圆，人未眠。
　　△梅友席上
　　已乐闲，从吾懒，虎帐风悲紫荆关，马啼霜冻白云栈。冷眼看，倦鸟还，行路难。
　　△史氏池亭
　　宿酒醒，良宵永，风细荷香梦魂清，月明梧叶阑干静。玉管笙，粉面筝，金字轻。
　　△东浙旧游
　　镜水边，巾山顶，两袖松风羽衣轻，一奁梅月冰壶净。鹊尾炉，凤嘴瓶，雁足灯。
　　△怀古疏翁索题
　　舞袖云，妆台粉，翠被浓香一时恩，黄沙妖血千年恨。虞美人，孔贵嫔，杨太真。
　　【正宫】塞鸿秋
　　△湖上即事
　　断桥流水西林渡，暗香疏影梅花路。蹇驴破帽登山去，夕阳古寺题诗处。树头啼翠禽，水面飞白鹭，伤心和靖先生墓。
　　△春情
　　疏星淡月秋千院，愁云恨雨芙蓉面。伤情燕足留红线，恼人鸾影闲团扇。兽炉沉水烟，翠沼残花片，一行写入相思传。
　　△道情二道
　　直钩曾下严滩钩，清风自学苏门啸。蜜蜂飞绕簪花帽，野猿坐守烧丹灶。扁舟范蠡高，五柳陶潜傲，南华梦里先惊觉。
　　雪毛马响狻猊占，神光龙吼昆吾剑。冰坚夜半俞天堑，月寒晓起离村店。一身行路难，两鬓秋霜染，老来莫起功名念。
　　【双调】庆宣和
　　△春思
　　一架残红褪舞裙，总是伤春。不似年时镜中人，瘦损，瘦损。
　　△春晚病起四首
　　燕懒莺慵春几何？风雨蹉跎。柳眼花心尚情多，病可，病可。
　　十二朱帘不上钩，懒倚妆楼。敛翠啼红为谁羞？问口，问口。
　　燕子来时人未归，肯误佳期？一对灯花玉蛾飞，报喜，报喜。
　　四壁青灯酒半酣，病骨岩岩。无斤两腌赞担儿担，自揽，自揽。
　　△毛氏池亭
　　云影天光乍有无，老树扶疏。万柄高荷小西湖，听雨，听雨。
　　△赋情
　　柳阵花围云锦窝，一见情多。恨雨愁云病如何？为我，为我。
　　△歌者花花
　　蜂蝶纷纷莺燕猜，喧满香街。一朵妖红为谁开？斗买，斗买。
　　【双调】拨不断
　　△第一楼小集
　　立金梯，却瑶杯，两行红袖君休醉。万里黄沙客未归，一天白月秋无际，有书难寄。
　　△琵琶姬王氏
　　坐离筵，促哀弦，红妆新画昭君面。玉手轻弹秋水篇，青衫老泪湓江怨，几时重见。
　　△客怀
　　抖征衫，望江南，晓奁开月衰容鉴。恨墨拈元远信缄，冻河胶雪扁舟缆，利名全淡。
　　△会稽道中
　　墓田鸦，故宫花，愁烟恨水丹青画。峻宇雕墙宰相家，夕阳芳草渔樵话，百年之下。
　　【双调】水仙子
　　△维扬遇雪
　　芦汀渐渐蟹行沙，梅月昏昏鹤到家，梨云冉冉蝶初化。透朱帘敲翠瓦，莫吹箫不必烹茶。玉蓑衣人堪画，金盘露酒旋打，预赏琼花。
　　△道院即事
　　炉中真贡长黄芽，亭上仙桃绽碧花，吟边苦茗延清话。玄玄仙子家，小舟横浅水平沙。芳草眠驯兔，绿杨啼乳鸦，门掩青霞。
　　【双调】折桂令
　　△小金山
　　拂阑干仙袂飘飘，堂占波心，缆解松腰。露满螺杯，风香翠袖，月冷鸾箫。比江上金山小小，望天边银海迢迢。醉倚红桥，休说江南，西子妖娆。
　　△小崆峒燕集
　　小崆峒庭院深深，老鹤长鸣，鹦鹉能吟。帘外荷香，楼前柳影，井上桐阴。七宝树天风古林，六铢衣水月观音。座列琼簪，酒进金波，曲奏瑶琴。
　　△秋思
　　写新诗红叶胭脂，数字归鸿，一扇凉ざ。远水空奁，残荷老翠，倦柳荒丝。瘦嘴鼻羞看镜子，病腰肢宽褪裙儿。间别多时，不似今年，又害相思。
　　【中吕】满庭芳
　　△碧山丹房
　　闲闲道隐，玄玄妙门，怪怪山人。予生自有神仙分，何必寻真？红的花开小春，碧檀栾树倚苍云。吹箫韵，观棋夜分，沈水暖梅魂。
　　△春怨
　　尘蒙玉轸，妆残翠靥，围褪罗裙。月明谁上秦楼问？香冷灯昏。水北花南那人，莺来燕去三春。清明近，于飞上坟，不由我不伤神。
　　【越调】寨儿令
　　△忆别
