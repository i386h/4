<!-- { "loadSidebar": true } -->
　　西风黄叶稀，南楼北雁飞。妾灯前泪，缝君身上衣。约归期，清明相会，雁还也人未归。
　　六桥烟柳颦，两峰云树分。罗袜移芳径，华裙生暗尘。冷泉春，赏心乐事，水边多丽人。
　　碧湖环武林，仙舟出涌金。南国山河在，东风草木深。冷泉阴，兴亡如梦，伤时折寸心。
　　香飘桂子楼，凉生莲叶舟。落日鸳鸯浦，西风鹦鹉洲。冷泉秋，水西寻寺，题诗忆旧游。
　　江南春已通，陇头人未逢。水浅梅横月，山明雪映松。冷泉冬，烹茶无味，有人锦帐中。
　　△冷泉亭
　　湖山汲水重，楼台烟树中。人醉苏堤月，风传贾寺钟。冷泉东，行人频问，飞来何处峰？
　　苍猿攀树啼，残花扑马飞。越女随舟唱，山僧逐渡归。冷泉西，雄楼杰观，钟声出翠微。
　　渔榔响碧潭，王孙徙翠岚。玉勒黄金镫，红缨白面骖。冷泉南，踏花归去，夕阳人半酣。
　　塔标南北峰，风闻远近钟。佛国三天竺，禅关九里松。冷泉中，水光山色，岩花颠倒红。
　　鸭头湖水明，蛾眉山岫青。罗绮香尘暗，池塘春草生。冷泉亭，太平有象，时闻歌笑声。
　　△怀古
　　飘零岁月深，消磨意气沉。恩雨三天隔，愁霜两鬓侵。强登临，行藏不定，伤时《梁父吟》。
　　孤身万里游，寸心千古愁，霜落吴江冷，云高楚甸秋。认归舟，风帆无数，斜阳独倚楼。
　　儒冠两鬓皤，青衫老泪多。满酌贤人酒，相扶赵女歌。且蹉跎，万愁千恨，奈予沉醉何！
　　芙蓉凝晓霜，木犀飘晚香。野水双鸥靓，西风一雁翔。立残阳，江山如画，倦游非故乡。
　　故乡音信沉，故园草木深，烽火连三月，家书抵万金。细沉吟，功名枉恁，断然归去心。
　　功名览镜看，悲歌把剑弹。心事鱼缘木，前程羝触藩。世途艰，艰声长叹，满天星斗寒。
　　长虹气未收，老天春又秋。逆旅新丰舍，羞登王粲楼。几多愁？白云飞尽，吴江日夜流。
　　故园天一方，高城泪数行。芳草迷鹦鹉，晴川隔汉阳。暮山长，烟波江上，愁人几断肠。
　　【仙吕】醉扶归
　　瘦后因他瘦，愁后为他愁。早知伊家不应口，谁肯先成就。营勾了人也罢手，吃得我些酩子里骂低低的咒。
　　频去教人讲，不去自家忙。若得相思海上方，不到得害这些闲魔障。你笑我眠思梦想，则不打到你头直上。
　　有意同成就，无意大家休。几度相思几度愁，风月虚遥授。你若肯时肯不肯时罢手，休把人空拖逗。
　　【商调】知秋令
　　△为董针姑作
　　心间事，肠断时，醉墨写乌丝。千金字，织锦词。绣针儿，不比莺儿燕子。相思病，万种情，几度海山盟。谁薄幸？谁至诚？更能行，到底如何离影？情如醉，闷似痴，春瘦怯春衣。添憔悴，废寝食。减腰肢，怎脱厌厌病体？千金字，万古心，翻作断肠吟。恩情厚，怨恨深。不知音，谁会重拈绣针？
　　【越调】天净沙
　　△为董针姑作
　　夜深时独绣罗鞋，不言语倒在人怀，做意儿将人不采。甚娘作怪，绣针儿签着敲才。
　　海棠轻染胭脂，绿杨乱撒青丝，对对莺儿燕子。伤心独自，绣针儿停待多时。玉纤屈损春葱，远山压损眉峰，早是闲愁万种。忽听得卖花声送，绣针儿不待穿绒。
　　冷清清独守兰房，闷恹恹倚定纱窗，呆答孩搭伏定绣床。一会家神魂飘荡，绣针儿签这梅香。
　　○套数
　　【仙吕】翠裙腰缠令
　　【翠裙腰】老来多病逢秋验，便觉嫩凉添，懒摇纨扇闲纹簟。卷朱帘，晚妆楼外月纤纤。
　　【金盏儿】更西风酽，微云敛。黄昏即渐，暑气消沛。阴晴乍闪，冰魂尚潜。指甲痕芽天生堑，双帘，又传宫样印眉尖。
　　【元和令】素娥公案严，牛女分缘俭。苍虬钩玉控雕檐，翠屏人半掩。彩鸾收镜入妆奁，霓裳谁再拈？
　　【赚尾】昂藏醉脸，桂香襟袖沾。花下心无慊，樽前兴未厌。钓银蟾，瑶台独占，立金梯长笑一掀髯。
　　【商调】集贤宾
　　△叹世
　　叹浮生有如一梦里，将往事已成非。迅指间红轮西坠，霎时间沧海尘飞。正青春绿鬓斑皤，恰朱颜皓首庞眉，转回头都做了北邙山下鬼。题起来总是伤悲，都不如酒淹衫袖湿，花压帽檐低。
　　【逍遥乐】有何拘系，则不如一枕安然，直睡到红日三竿未起。乐吾心诗酒琴棋，守团圆稚子山妻。富贵功名身外礼，懒营求免受驱驰。则不如放怀遣兴，悦性怡情，展眼舒眉。
　　【梧叶儿】争甚名和利，问甚么我共你。咱人可也转眼故人稀，渐渐的将朱颜换，看看的早白发催。题起来好伤悲，赤紧的当不住白驹过隙。
　　【后庭花】叹光阴一梦里，玩韶华如逝水。觑尘世无穷事，尽今生有限杯。莫惑疑，急流中勇退。溪岸鱼更美，首阳山蕨正肥，西华峰景物奇，洞庭湖风力微。
　　【双雁儿】不如闻早去来兮，乐清闲穷究理，无辱无荣不萦系。守清贫绝是非，远红尘参道德。
　　【醋葫芦】到春来听黄莺枝上鸣，闻杜鹃花下啼。声声叫道不如归，囊中钱劝君休爱惜。拚了个醉而醒醒而复醉，席前花影坐间移。
　　【幺】到夏来看湖光潋滟生，香风处处微。披襟散发绿杨堤，得一日过一日无了一日。争何名利，想人生自古七十稀。
　　【幺】到秋来看东篱菊绽金，玩长天月似水。正江涵秋景雁初飞，乐吾心笑谈饮数杯。酒逢知契，把黄花乱插满头归。
　　【幺】到冬来落琼花阵阵飘，剪鹅毛片片飞。横窗梅影映疏篱，草堂中满斟酒数杯。醉时节盹睡，一任教红尘滚滚往来飞。
　　【尾声】蜗角名休苦贪，蝇头利总休觅。鹤长凫短不能齐，到头来不知谁是谁。我则待混俗为最，总不如葫芦今后大家提。
　　【双调】夜行船
　　△咏金莲
　　颜色天然风韵佳，据精神闭月羞花。腻粉妆，施匀罢，风流处那些儿堪画。
　　【步步娇】微露金莲唐裙下，端的是些娘大，刚半札。若舞霓裳将翠盘踏，若是觑绝他，不让杨妃袜。
　　【沉醉东风】那步轻轻慢撒，移踪款款微踏。或是到晚夕，临床榻，拥鲛绡枕边灯下。那的是冤家痛紧恰，脱了鞋儿缠咱。
　　【拨不断】为冤家，恨咱家。三兜根用意收拾煞，缠得上十分紧恰。怕松时重套上吴绫袜，从缠上几时撇下。
　　【离亭宴煞】比如常向心头挂，争如移上双肩搭。问得冤家既肯，须当手内亲拿。或是膊上擎，或是肩儿上架。高点银看咱，店弄着彻心儿欢，高跷着尽情儿耍。
　　【双调】风入松
　　半生花柳稍曾耽，风月畅尴尬。付能巴到蓝桥驿，不堤防烟水重淹。追想盟山誓海，几度泪湿青衫。
　　【乔牌儿】再不将风月参，勾断欠余滥。偶因那日相逢处，两情牵，他共俺。
　　【新水令】巧盘云髻插琼簪，穿一套素衣恁般甜淡。他说得话儿岩，合下手脾和，莫不是把人赚？
　　【搅筝琶】闲言探，切恐话交参。休道咱虚，怕伊不敢。岂怕外人知，只恐娘监。离恨闷愁两下耽，独自个羞惨。
　　【离亭宴歇指煞】做时节彼各休心厌，做时节休把人坑陷。常欢喜星前月下，休等闲间面北眉南。既做时休忐忑，若意懒后众生便减。我着片无忝和朴实心，博伊家做怪胆。
　　☆李茂之
　　李茂之，元·钟嗣成《录鬼簿》未载其名，生平不详。明·朱权《太和正音谱》将其列于“词林英杰”一百五十人中。元·刘仁本《洞庭集》卷六《李荣贵传》谓李荣贵字茂之，元末居江陵府（治所在今湖北江陵县），中书省宣使李荣祖之弟。至正十二年（一三五二）红巾军破江陵，被杀。是否就是曲家李茂之，存疑待考。
　　○套数
　　【双调】行香子
　　△寄情
　　春满皇州，名遍青楼，二十年旖旎风流。金鞍玉勒，矮帽轻裘。谢娘诗，云子酿，雪儿讴。
　　【乔木查】几愁花病酒，偏甚今番瘦。非是潘郎不奈秋，都因风韵它，引起闲愁。
　　【拨不断】两绸缪，意相投，天然一点芳心透。年纪未三十过二九，多情莺燕蜂蝶友，速难成就。
　　【天仙子】于飞愿，端的几时酬？会语应难，修书问候。铺玉版，写银钩，寄与娇羞。真真的的美眷爱，不尚延由。
　　【离亭带歇指煞】休违了剪发拈香咒，莫忘了并枕同衾褥。再休眉期眼约闲迤逗，娘间阻人调斗，枉教咱千生万受。常办着惜花心，空闲了画眉手。
　　得又何如，失又何如，奈浮生迅景飞投。些儿富贵，多少风波。漫□谋，空驰聘，枉张罗。
　　【乔木查】选溪山好处结茅屋，栽花果，人我境番成安乐窝。算来忧虑少，自投灾祸。
　　【拨不断】得蹉跎，把器虚，公案教参破。眉上顿开愁锁，心头泼杀无名火，俺且学卖呆妆捋。
　　【筝笆序】人间事，一自饱经过，日月双轮，乾坤六合。麟阁将，玉堂臣，总被消磨。人生幻化待则甚磨，便似一梦南柯。
　　【离亭宴带歇指煞】闲来膝上横琴坐，醉时节林下和衣卧。唱得快活，乐天知命随缘过。为伴侣唯三个，明月清风共我。再不把利名侵，且须将是非躲。
　　扌颠竹分茶，摘叶拈花，圈儿中稍自矜夸。画眉打眼，料嘴敲牙。要罚馒只除是瓮生根，盆生蔓，甑生芽。
　　【乔木查】俺虽不是个还魂子弟，晓四六通合剌，锦套头花圈圆且吉咱。正迟看两念家，打鼓弄琵琶。
　　【拨不断】你待把我做燕儿般拿，我待把你做兔儿般叉，不信三文钱买取个龟儿卦。团衫是纸，系腰是麻，包髻是瓦。我罩篱是皮，卧是铁枪头是蜡，咱两个一般乔话。
　　【天仙令】添潇洒，朝夕是甚生涯？女仗唇枪，娘凭嘴抹，寻缝儿觅撒花。早索与他异锦轻纱，动不动五奴闲坐衙，知他是理会甚么官法？
　　【离亭宴带歇拍煞】把条款别体倒违礼煞，寨儿中、监狱儿内、禁牢儿里下，则恁傍人每鉴咱。吃不过姐姐焦、娘娘哝、婆婆骂，欲待要离恁那壳中应难罢，只除是天摧地塌。最难禁碎揪ㄎ、胡腐掐、零碎抹，又没耕种千家生马，寻取个回头儿调发。不使钱恁娘嗔，使了钱俺那耶打。
　　☆孙叔顺
　　孙叔顺，生平不详。其散曲《南吕·一枝花》套，自叙“不恋蜗角名”，“本待要快活逍遥，情愿待休官罢职”，可见他曾入仕。明·朱权《太和正音谱》将其列于“词林英杰”一百五十人之中。
　　○套数
　　【南吕】一枝花
　　不恋蜗角名，岂问蝇头利？世情看冷暖，人面逐高低。闲是闲非，僻掉的都伶俐，百年身图画里。本待要快活逍遥，情愿待休官罢职。
