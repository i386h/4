<!-- { "loadSidebar": true } -->
此俗优所演者，较原本十改五六。一经抹涂，色泽大减。另名为《新金印记》。燕石、良玉，固自有别也。
三关
吾尝欲以元人《私下三关》、《昊天盗骨》二剧合为南曲，而难之；若此，则又易易耳。
四德
冯商还妾，沈寿卿有《三元记》。今插入三事，改为《四德》。然《谈苑醍醐》称；“冯京常过外兄，见其侍妾，询知同年某人女，亟请嫁之。”未载京父名。所谓还妾者，或即此附会耳。

葵花
前半全袭《琵琶》。后半孟日红被毒，竟入荒诞。作者之胸次眼界，只如是耳。
四美
蔡为端明学士守温陵，原未作状头，传者之讹也。作者自谓十分点缀，终是庸俗，惟较之荒谬者略胜耳。
金貂
敬德初为刘武周将，太宗遣任城王道宗谕之，乃举地降，是道宗固汲引敬德者也，乃以位次故殴道宗，敬德误矣。记中乃以为援薛仁贵故，不知仁贵将兵击高丽在贞观十九年，敬德之忿争在贞观六年，邈不相及也。惟史称敬德“晚年悔过鞱戢，谢绝宾客”，则是记所为渔樵之乐，其所固有耶？
三桂

词亦朗然可观。但以老夫狎一青衣，境界庸俗，无堪赏心耳。
五桂
搬出满腔书袋，即一“腐”字不足尽之。内有自撰曲名，可笑。
蟾蜍
湘子于筵前顷刻开牡丹，有“云横秦岭”、“雪拥蓝关”之句，曾见之于《外纪》。及考《太平广记》，韩昌黎谪潮州，行次商山，有云水迎立马首送至邓州者，盖其甥而非侄也。此凑集孟郊、贾岛诸人，而未得作法，故联合无情。惟记中以《谏佛骨表》为曲，亦自朗彻可观。
鹦哥
苏妃事，殊不经。其词亦明顺。但立格已堕落恶境，即实甫再生，亦无如之何矣。
月桂
桂仙下嫁言生，此是古《辰钩月》剧。剧词极绮丽，此记第寥寥数语耳。

妆楼
陈宜中之事近真。离合处逐节敷衍，绝无情景。郑虎臣之杀贾似道也，何不传出令观者称快？
南华
记漆圆吏尚不及玉蝶，则其鄙陋则更可知矣。
还魂
俗本有高文举，此传之稍近于理。初尤疑其为古曲，迨后半散杂，遂不足观。
锦苏鞋
初以《锦苏鞋》之名类古曲，亟购〔一二〕得之，则是记竹太以征播陷彼中，妻受侮于都艺，盖俗境也。其村儿未窥音藩者耶？
举鼎

此古本也，词不大失，然终非深解音律者。史传所记伍员事，绝不一及，惟以已意续之，真是点金为铁手。
春秋
曲有丽语，亦能守律；但累千百言，无一着痒处。且张知事于官衙狎一妓女，有何趣味而传之乎？如此记四五种，自开场以至终本，所演之境，所说之白，皆与时曲迥异，半不可解，意其曲之最古者耶？然何以《荆》、《刘》一派，至今能入时眼？此或作者乡士所习？抑其有参军打磕爪者，其古院本式耶？
绨袍
词气庸弱，失韵处不可指屈。何不取元人《谇范叔》剧、太史公《范睢传》，合订之为善本？
草卢
此记以卧龙三顾始，以西川称帝终，与《桃园》一记，首尾可续，似出一人手。内《黄鹤楼》二折，本之《碧莲会》剧。

桃园
《三国传》中曲，首《桃园》，《古城》次之，《草卢》又次之；虽出自俗吻，犹能窥音律一二。
七胜
孔明七胜孟获，事故可传，此曲演出热艳，亦可免于荒俚。
试剑
取先主东吴聊姻一事，仅能铺叙已耳。
试剑
此以刘先生主为生者。杂取诸境，便如屠沽小肆，强作富人纷纭，殊增厌贱；不若赵云作生之《试剑》，犹得附于简洁。内一折，全抄《碧莲会》剧。
咬脐

别设科目，绝不类《白兔记》。乃彼即口头俗语，自然雅致；此则通本调文，转觉不文：故知运笔为词场第一义。
恩荣
陈希夷对镜掀髯曰：“非帝则仙。”及其道成，不啻蘧芦视帝王矣；而作者加以人间之富贵，何浅之乎窥希夷哉！
丹忠
郭汾阳奋迹行伍，收复两京，为唐名臣，惜此记传之不尽。套局既多，实谱转觉寥寥。惟曲有爽语，少败笔，聊可掩其构局之病。
鸾刀
以卢俊义为记，能彷佛《水浒》笔意，便为高手，其如作者之庸庸何？

青楼
窃宋江一事，全无作法，止是顺文敷衍。犹稍胜于荒俚者。
红鞋
秀英为董贤女，必自佳丽，固宜马君卿之钟情。记中“强婚被难”一段，亦有可观；然浅近易尽，聊以谐里耳可也。
红杏
袁女、方女作黎丘之幻，传奇多有此套，此则更为下里之音耳。
四恩
高云受陷于妻舅，获报于平日施恩之人，亦可坚世之好修者。钱氏育孤而未识其夫，高天祥登第而不认其父，相逢时一段，错愕情景，稍堪解颜。
玉杵
蓝桥玉竹事，吕棘津、龙朱陵皆有《蓝桥记》，杨星水亦有《玉杵记》。此嚽出逐壻、溺女，后始会蓝桥之杵，饶舌甚矣。词中往往披沙见宝。而韵曲多讹，几不可读。良以无善本故也。

万全
传陈相国循、高相国谷，掇拾遗事，至于不经。此等识见，欲以作者自命，难矣！
西湖
秦一木伪为佣书，求配段女，本之唐解元伯虎事，又与俗演《桃花记》同。内惟段女终不苟合一节可取。曲不能守韵，白复多老头巾语。
金牌
杨延昭事，三关及此凡两见矣。取境不同，而庸俗则一。
鸳鸯
王邦臣经南荆楚，受一妓所赠，得免于流离，后卒以巡方解妓祸，遂为二室。传之绝无景色，第节取其明畅之词可也。

宝钏
前半全袭《钗钏》。后以诸神诛妖僧，而必彚戏场之赤面者七人，以实“七红”之名，即此可见其取境之俗。
白袍
曲之明者半，俚者半。俚语着一二于齿牙，便觉舌本强涩。元有《比射辕门》剧，是亦传薛仁贵者，今为村儿涂塞，令人无下手处矣。
高士                                                           汪廷讷
此记本以讃无无居士者，乃借发于水、光、冯、闳诸生。仅能敷衍，殊无曲折之趣。中以海阁黎一段，引为武教事，必有所感而发者。张灵墟序称：“好事作以媚昌期，非昌期笔也。”
蟠龙                                                        □□□樵风
词坛之解音者，必非俗笔，是以审律谐声，吾无望于此辈矣。江生缙事，出《剪灯缫说》。月娥诡男免难，真无愧女史之称。

胡笳                                                           黄粹吾
《琵琶》之妙，在不拾中郎一事，能于空处现神情。此记以葵琰结局，遂称《续琵琶记》。白俱学究语，曲亦如食生物不化，是何等手笔，乃敢续《琵琶》乎？
折桂                                                        □□□秦淮
此亦传梁太素者。母与孙系添出。虽其中点缀一二，终是庸笔所为。以视《题塔》一记，何异蜣转之苏合也！
全德                                                           汪拱恕
此第记窦禹钧初生仪、俨诸子事，非《五桂记》也；虽欲窃阴德之绪余，而未免入俗。
镶环                                                           翁子忠
即蔺相如怀璧一事，大有侠烈之致可传，何必增出闺阃，反入庸俗！

八德                                                          陈世宝
传王曾父、母、兄、弟，板实敷衍。曲止数调，叠用之，亦能守韵；惜作者眼界不宽，手笔入俗。
阴抉〔一三〕                                             □□□青霞仙客
前半与《精忠》同。后半稍加改撺，便削原本之色。不识音律者，误人一至于此！
十全                                                        王□□玉门
王玉门欲剙一家之言，诡为富长春作记，而记中乃节节沿袭。即其词非不腴美，终不脱“肥”“痴”两字。
分钗                                                           谢天瑞
记贾云华毁容立节，境人平庸。且悔姻、分钗在魏寓言登第之后，尤不近情。

忠烈                                                           谢天瑞
传苏道春者凡三，以此为最下；然尽去风情，独着忠烈，犹不失作者维风之思。
靖虏                                                           谢天瑞
祖士雅击楫渡江，刘越石闻鸡起舞，千古而下，想象英雄；乃阅及此记，反见索寞。
狐裘                                                           谢天瑞
记孟尝君事，平铺直叙，详略尚未得法。末入子之篡燕一段，全不关合孟尝。
剑丹                                                           谢天瑞
画工画鬼魅易，若词家反难之。盖如元曲所称为“神头鬼脸”者，易涉于俚。至此记载八黑诛妖，以并《宝钏》之“七红”，尤为鄙俗可笑。
麦舟                                                           谢天瑞

不传范文正公生平大节，第加以信谗逐妻，粉纭诟谇之状。阅此鄙语，不能终篇。

玉佩                                                       彭□□南溟
彭将军序云：“万历三年，有仙人自称徐庶乞封号，上封为散诞神仙。”故此记以飞升终元直。然其事多属妄传，不若《十孝记》载元直仍佐先主，曹瞒被擒，大快人意。
双侠                                                        彭□□南溟
王伯彭传荆卿，而侠烈之概，英英千古；乃此传聂政，觉举体沓拖，少一段龙威虎振意气。
