<!-- { "loadSidebar": true } -->
海忠介亮节宏谟，自广文以至总宪，百折不变，被之丝管，有裨世教；但母妻流离，本传所未有，亦何必重诬之也！
云台                                                           蒋俊乡
传东汉初兴事。粗知腔调，终是庸笔。中以四《清江引》配《四朝元》，前后语相接，亦他本所未见者。
玉丸                                                           朱  期
作南传奇者，构局为难，曲白次之。此记局既散漫，且词不达意；意既蒙晦，而词遂如撞木锺，扣石鼓，虽填得畅满，亦何益哉。玉丸之遇，万山以自况者，虞江故有曲派，吾未敢为此君许也。

莲囊                                                           陈显祖
关白之役，戡定之者，刘、李诸帅也。徐嘉不过侧名偏裨耳，亦何足齿。中记沈惟敬以通款悞石大司马，自是实谱。
觅莲                                                           邹逢时
此道明畅者，类涉肤浅；婉曲者，偏多沉晦；即使词意簇凑，又易入于小乘：所以识者致叹于当行之难也。若此记，全不脱刘一春本传，科诨尚不识，又安能求其词采乎！
湘湖                                                           丁鸣春
何兢力报父仇，矐邹令之自，张宗子收之《义烈传》中，有以也。此记事详而核，末段则不无骈枝可删。

雷峯                                                           陈六龙
相传雷峯塔之建，镇白娘子妖也。以为小剧，则可；若全本，则呼应全无，何以使观者着意？且其词亦欲效颦华赡，而疎处尚多。
普化                                                           程九鸣
未窥音律之藩，强作解事。其记吕祖，盖皆欲正《长生》讹也，而不知运局构思，远逊《长生》矣。
玉花                                                           黄  日
作者欲以通本按一岁之景，如前三折即入初春，而不用花柳莺燕之语，似工于词者矣；乃何以俗腐转甚，散漫尤多也？闽中向无曲派，此等酰杂之见，原未之识瓮外事耳。
还金                                                           吴文义
刘道卿还金纳妾，亦是丈夫寻常事，何必记之。况卑琐若此，又何足为其事重！此君尚有《李纲挂印记》、《卜式合钱记》，未见。

远帆楼                                                    □□□闲闲子
此即《珍珠衫传》，惟会合稍异。其中俊句不乏，惜安顿无法，盖繇作者尚未梦见音律，漫然握管耳。
赐剑                                                           陈德中
以李将军如松为生，所传止宁夏哱贼一事。头绪纷如，全不识构局之法，安得以畅达许之。
金杯                                                           吴怀绿
于忠肃公昭代伟人，事功方勒锺鼎，而传之者乃掇拾一二鄙亵之事，敷以俚词，令人肌栗。
双麟                                                           沈  棹
记成仁以二子成名，俗笔所作，第可为优人贡谀耳；但其中抗节虏庭，大义凛凛，犹足为世教之资。

香球                                                           金怀玉
江子以把钓误入徐舟，徐夫人忽有婚姻之约，老妇粗率，一何至此！记中备江秩之状，堪为败家子下一针■{左金右乏}。
宝簪即合簪                                                      金怀玉
小说中有杨大中事，此易其名为杨充；于二子认父处，亦具梗概，但琐杂不堪耳。
望云                                                           金怀玉
演狄梁公事甚备，可以文金君他作之陋；然以言乎还淳返雅，则未也。
完福                                                           金怀玉
事出意创，于悲欢两境，俱无入髓处。谬以黄香为仙姬之子，不知金君何所为而构此思。
妙相                                                           金怀玉

演说因果，止堪入村姑、牧竖之耳。内多自撰曲名，且以北曲犯入南曲，大堪喷饭。
摘星                                                           金怀玉
霍仲孺传，已有《种玉记》扬其世美。怀玉效之，转觉寒酸淡薄。
绣被                                                           金怀玉
东汉王忳遇金彦于旅邸，邂逅托以生死，忳卒葬彦而却其金，盖大节也，奈何以鄙亵传之，令观者如堕云露中！
八更曲即凿壁                                                    金怀玉
词曲不能工美，得一明畅者足矣；然非笔力推敲得出，明畅亦自不易。若此等曲，如衣败絮行荆棘中，触处是碍。传匡衡而引入孝妇之冤，何也？
桃花                                                          金怀玉
腐塾习气，时时露出。文章惟俗字不可医，正谓此等手笔耳。传崔护伪为作佣书，如唐伯虎之于华学士，乃复造为指腹分襟之说，益其俗矣！

三槐                                                          金怀玉
王景叔父子功业，搬演殆尽，而能贯串有条，一洗诸作庸陋之习。金翁晚年为词，几几进乎技矣。
冰山                                                           陈开泰
传时事而不牵蔓，正是炼局之法；但对口白极忌太文，但不脱学究气。崔作小生，是何多幸也？
■{左首右式}隼                                         王玄旷
为耿朴公作记，虽不及《中流柱》本，而绳趋尺步，犹不入于荒秽。但谕词以律为主，此记韵多讹错，毛师之北词尤甚，故几欲收之，几复置之。内传吴中翰怀贤因耿公惨 死，竟出之记载之外。
鸣冤                                                           盛于斯

此记魏珰，而以胡给谏天岳为生者。韵律全疎，传事亦多未核。此记成而给谏以乘箕去。中之以证仙结局者，岂先为之兆耶？
过眼浮云                                                 □□□鹏鷃居士
作者刻意求新，故首折即用魏珰以破衣出。乃贯串无法，目中不识九宫十三调为何物，语竟不可读，而况歌之乎？
冤符                                                      □□□阳明子
此记全以传刘侗初，而间入吴养春一案，当是老学究于三家村讲天话耳，不然何鄙俚至此！记魏珰者若此记，风斯下矣。
磨忠                                                        □□□阁甫
作者于崔、魏时事，闻见原寡，止从草野传闻，杂成一记，即说神说鬼，去本色愈远矣。调多不明，何以称曲！

金盔                                                        □□□春怀
此邵春怀为其先邵世荣所作。世荣有功于明兴，荣之内弟胡大海为佐命勋臣，荣之弟世芳以早悟从周颠仙游，此于史传皆无可考。即此记亦未能阐扬，仅可记诸人姓名耳。
椎秦                                                           王万几
略窥史书，便为子房作传，殊不及旧本《赤松记》颇得词家之法。
双凤                                                           陆华甫
赵范、赵葵当金虏猖獗时，以两书生而擒李全，走杨姑，收枣阳之捷，真为愧“双凤”名矣。词多北音，故觉音韵不叶。
双喜
此等境界，此待语意，纔一经眼，便如嚼蜡；若复把玩，不禁肌栗。

孤忠
聊述魏珰时事，虽不妨翻实为虚；然如此不伦，终涉恶道。
千祥
粗晓音律，使欲拈毫。记中以贾年少父子守长沙为艳称，而不知以地处卑湿，恐不得活。贾方赋鵩自悲，何艳之之有！



杂调
三元即断机
传商文毅全不？实。将自拟《彩楼》之传文穆乎？然境入酸楚，曲无一字合拍。
珍珠
此即高文举《还魂记》也。《还魂》原本固不佳，此犹不得与之并列。
香山
