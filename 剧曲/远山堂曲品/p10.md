<!-- { "loadSidebar": true } -->
四义                                                        彭□□南溟
郭元振有《红丝》一记，足传之矣。此亦述其生平，而饰以酒、色、财、气四孽，是何见解！
遗香                                                        彭□□南溟
以封、花、月为姓，亦子虚、无是公之意耳。独芳英陷身于虏，能生全娇香，而卒以死报月生，不愧奇女子。彭将军四记，惟此稍可观。

犀佩即《玉章》                                                   胡文焕
士人妻题诗金山，有《诗会记》；侠士于金虏营中携南官归，有《旗亭记》。此合传之，第供搬演，不耐咀嚼。
余庆                                                           胡文焕
以《余庆》名其记，想见作者一副谐媚肺肠，不觉入于鄙俗，故传奇烂套，不收尽不已。
奇货                                                           胡文焕
阳翟大买，以吕易嬴，当以雄豪突兀之词传之，乃平庸若此耶？吕郁蓝欲记此为《玉符》，不果。
三晋                                                           胡文焕
罗括赵简子事，惟“肤”、“浅”“庸”、“陋”四字耳。
三节 许以忠

辽阳之役，高衷白仗节死难，且有义仆如高永者，至今凛然有生气。但附之以王君日宣，而许君亦强预其内，反遗不核之诮。许君能作骈语，其为词何多陋耶？
宝带                                                           夏  邦
以小旋风为生，而添揑宝带结姻一事。他人一语可了者，此数十语不了。取境既俗，出吻亦庸。
骊山
周景王太后游骊山，为犬戎所困。邢芳遇御之被围，后以谗构几不免。而跃马持戈，援芳遇父子者，遇之妹淑真也。牵演冗长，殊无节奏。北调尤多舛讹。
底豫                                                           郑元禧
止熟一部《四书》，便欲作曲，何言之易也！古帝王圣贤，原有厉禁，不入氍毹场中，此记宜及亟毁之。

御带                                                           谢  恩
杨思义救猿获带，许玄佑已采入《橘浦记》中。此记不甚支离，犹得传奇之法。
妬妇记                                                         释湛然
湛然大师以妇人悍妬，多入三涂，遂取房玄龄事，讳其名为白心室。虽大师一片婆心，亦未免老僧饶舌。
完扇                                                     □□□寄鸣道人
贺君狎妓秦小凤，为刘亮所构。亮以从倭为俘，小凤卒归贺。其中参成者，裴子益也。此似近时事。所云寄鸣道人，或贺自谓乎？
鸳鸯                                                           谢  惠
吴廷璋得两娇为室，以赵文兕之构，流离者二十年，有二子而几不能认，颇尽传奇离合之致；乃其以俗吻构之，如桓宣武似刘司空，无所不可恨。

玉蝶                                                           谢  惠
如此钝根，乃以作曲，正似酒肉伧父学王、谢衣冠耳。漆园吏叹骷髅数折，虽袭之云莱道人者，终不能掩其它曲之陋。
钗鱼                                                           沈惟生
花生之狎妓秀英，必尽入余唾，乃能勉强成曲，作者亦何自苦乃尔！　
蓝田                                                        龙□□渠翁 
记杨伯雍种玉事，气味古朴，与《扊扅》相类。

分钗                                                        张□□濑滨
伍生箧中金钗，为神人援之二兰。后相值贞女祠，往来酬和。卒两谐之。此与《春秋》、《蓝田》诸记，皆别设科诨，绝非近日所演者。情境俱梦梦，词如呓语不休，忽然而止，虽其藻丽迥非凡笔，然不可语曲也。

扊扅                                                                   端  鏊
吾以为别有结构，为百里奚写照耳；若只此叙述，何须学邯郸之步！
鸾绦                                                      □□□瀔南子
记王爽、韩琦自为诸生时，各狎一妓，牵缠到底。吾不知作者何所取义，而蹈袭庸腐至此也。
完赵                                                           朱道明
赵氏一门疫死，两孀从容殉义，可以泣鬼神而贞金石矣，但其词非人所乐观。
负剑                                                           程良锡
作者不明音律，半用北调，效颦《西厢》，遂为衬字所误；虽运词骈丽，亦不足观也已。
玉鱼                                                           汤家霖
传郭令公，前半全袭《琵琶》。后半虽多实迹，总如育贾人张肆，即有珍玩，位置杂乱不堪。

宁胡                                                           陈宗鼎
记王嫱事，颇核；记匡衡事，反涉于诞。畅达之词，第未莹彻；且音调不明，至有以引子作过曲者。
华盖                                                           潘□□
记此欲为《三元记》正讹，亦第窥其家庭一班，于商文毅公事功节义，尚不免望洋耳。
西游                                                           陈龙光
将一部《西游记》，板煞填谱，不能无其所有，简其所繁，祗由才思庸浅故也。
玉镯                                                        李□□玉田
不谓郑元和之后，复有王三舍；而此妓之才智，较胜李娃；即所遇苦境，亦远过之；惜传之未尽耳。

聚星                                                           张子贤
卢俊义始未，已有《鸾刀记》。此惟卢妻投庵一段，与《鸾刀》稍异耳。两曲皆出庸手，此则似又逊之。
玉钗                                                     □□□心一由人
何文秀初为游冶少年，后来备尝诸苦。写至情境真切处，令人悚然而起。若于结构处敷衍以新词，当成佳传。
玉钗                                                        陆□□江楼
记蒯刚谋占紫芝园，转展计陷，阅之如嚼蜡。曲亦有不可读者。惟后段安丙擒吴曦事，传之详明，若出两手。首折以过曲出场，亦奇。
凤簪                                                           李阳春
记何文秀，犹之《玉钗》也，不若彼更敷畅。

进瓜                                                         王□□玉
从《西游记》截出一段。曲亦衬贴。李翠莲借魂成婚，恰得结体。
玉蝶                                                           戴之龙
裴得道酷信丹铅之术，至子女流离，家破而身几不免。此必作以讽剌人者。当与之熟讲排场，令深晓科诨之法，方可令此君填曲。
锦囊                                                           浑然子
安定周邂逅邻舟之女，金太守竟以神拥信之。安理为逆奴所构，都宪兄不能庇其一弟：皆出情理之外。
白鹤                                                           王  畿
徐二孺幼慕游仙，得一雏鹤蓄之，鹤衔珠以谢而去。自是为紫虚玄女所引，遍历仙、魔诸境，遂证上升。此必腐儒作此以佞求仙者。

脱颖                                                      □□□汉上公
以毛遂为生，中入相如完璧、平原杀姬事。局段散漫，宾白全抄《左》、《国》语，使歌者如吃人作期期声。
金环                                                     □□□木石山人
