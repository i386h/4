<!-- { "loadSidebar": true } -->
词意俱最下一乘，不堪我辈着眼。
古城
《三国传》散为诸传奇，无一不是鄙俚。如此记通本不脱《新水令》数调，调复不伦，真村儿信口胡嘲者。

双璧
焦文玉生三子，妻一乳得二，妾出者一。文玉以仗钺征虏，困于祈连山十六年，而三子之以被寇散失者，竟以文武登科，数玉得完聚焉。作者有意构局，终未大雅，而又无奈其不识音律何也。
征辽
此即删改之《白袍记》，较原本更为可鄙。
升仙
传湘子，不及《蟾蜍记》。若删其俚调，或可收之具品中。
射鹿
曹操之杀董妃，令人愤；马超之败阿瞒，令人喜。惜构词错杂，遂不足观。

鹿台
文理荒谬，腔拍全疎，第可供窥壁挂篱之观耳。
劝善
全不知音调，第效乞食瞽儿沿〔一四〕门叫唱耳。无柰愚民佞佛，凡百有九折，以三日夜演之，閧动村社。
金台
阅此曲，如对伧父语种种粗率。乐毅可作佳传奇，决不堪着此等俚句。
韩朋即十义
李、郑救韩朋父子，程婴、公孙之后，千古一人而已，惜传之尚未尽致。中惟“父子相认”一出，弋优演之，能令观者出涕。

和戎
明妃青冢，自江淹《恨赋》而外，谱之诗歌，袅袅不绝。乃被滥恶词曲，占此佳境，几使文人绝笔，惜哉！
感虎
记孙山纯孝感虎，杂以征倭一事。满纸荒秽，令人愤懑欲绝。内叠用《五圣林梢月歌》，皆土语也，尤可笑。
赛伍伦
此熊概子孙为其祖记复姓事。乃颠倒错乱，无复文理，将以此为其祖荣乎？
麒麟
搬尽一部《论语》，乃益其恶俗鄙俚。侮圣者非法，此真词坛之罪人也。

赤符
作者眼光出牛背上，拾一二村竖语，便命为传奇，真小人之言哉。
金凤钗
记魏鹏事，无《姻缘》、《分钗》拒婚之苦，乃其词理荒谬，则不及二记远矣。
白蛇                                                           翁子忠
此记孝友足法，但以救蛇而得果报，反近于诞，不若《鸾钗》之直截而复凄婉也。曲较《鸾钗》十改五六，便不通矣。
跨鹤                                                           古时月
传胡灵台援徒讲学，终于登仙。此必老腐村塾，聊口嘲以自况者。词之秽恶至此，令人字字欲呕。

偷桃                                                           吴德修
东方曼倩以滑稽玩世，传有西王母“此儿三偷吾桃”之语，故是一段佳话，情此记鄙俚不文。安得即借东方之舌，巧传出当年生面乎？
赤壁                                                           黄  澜
传子瞻事，叶桐栢有《玉麟》，陈太乙有《金莲》，及俗本有《麟凤记》。此拾旧曲余唾以成者，内有全抄《四节》数出，及误以诗余题为词，俱可捧腹。
二聘                                                           胡湛然
作者胡灵台，吾不知何如人。观其所为传奇，掇拾帖括，俗气填于肤髓。是迂腐老乡而强自命为顾曲周郎者。以伊尹三聘入曲、岂得有佳境！
荆州                                                           金成初
关公之传，有桐栢先生壮调宏词，真足配铜琵琶铁绰板。若《大江东》及《义勇辞金》二剧，则具体而微耳。此记不知何调为南北，又何必问其工拙也。

还魂                                                      □□□欣欣客
内传包文拯勘曹国舅，似从元剧《生金阁》、《鲁齐郎》诸曲生发者。中如活袁文正以温凉帽封以五霸诸侯，真可喷饭。
藏珠                                                           鲁怀德
妬妻欲杀妾子，须写出一段毒肠，令人可以切齿，乃足警世之为悍妇者。此记差能敷衍，不及《清风亭》远矣。
孝义                                                           汪湛溪
记闵子骞事。尚未能拾人残渖，又奚堪自家生活。
罗帕                                                           席正吾
其事大类小说之《简帖僧》。作者一味粗率，亦繇不知音律之故。

别目                                                           郑汝耿
此《龙图公案》中一事耳。包公按曹大本，反被禁于水牢，此段可以裂眦。
牡丹                                                           郑国轩
金牡丹为鱼妖所混，几不可辨，此境地之最恶者。虽然，槎仙以此演《蕉帕》，遂为佳曲。顾其运掉何如耳。
胭脂                                                           童养中
传郭华者，元有《留鞋》剧，亦曾见之于小说，但郭不得活，而有遗腹一子，与此记稍异耳。词句长短尚不识，吾何以观之哉！
双节                                                        张□□竹亭
杜若芝原聘秦女淑贞，又狎一妓陈可兰。杜以鬻贩被骗，二女皆为矢节，因以《双节》名之。亦有数调明处。

升仙                                                     □□□锦高老人
湘子经三演。别一本以《升仙》名者，原不足观；而此则荒秽特甚，即宪宗自称宪宗，文公自称文公，可概见矣。
雷鸣                                                           许宗衡
初读之，亦似有成句之语；再阅数折，见其用调错落，出句复多荒谬，知作者无可浣之肺肠矣。
易鞋                                                           董应翰
大意与湼用之《分鞋》不远，但音调既疎，构词转多俗语。
钗书                                                             叶俸
龙女配陈子春生三子，乃天、地、水三官，一何荒唐也！此等恶境，正非意想可及。
绣衣                                                 ■{上旣下曰}廷熙

袭《琵琶》之粗处，而略入已意，便荒谬不堪。此等词皆梨园子弟自制者。在元之娼夫词，几与王、马诸公为敲，今竟绝响矣。
瓦盆                                                           叶碧川
窃元人《盆儿鬼》、《陈州粜米》二剧，为包公作传。末及李宸妃诞仁宗一事，与《金丸》不类。闻已别有全曲矣。此记种种秽恶，直是一字不通耳。
征蛮                                                           叶碧川
传裴忠庆重赘卢氏，致妻琐尾流离。拾各传奇恶套，聊以塞白，不足言曲也。
英台即还魂                                                      朱少斋
祝英台女子从师，梁山伯还魂结褵，村儿盛传此事。或云即吾越人也。朱春霖传之为《牡丹记》者，差胜此曲。
金钗                                                           朱少斋

全效《钗钏》，何秽恶至此！
破镜                                                           朱少斋
朱弁之忠，玉英之节，柰何以俚语辱之，一至于此！
跃鲤                                                           顾觉宇
此即《跃鲤》原本，经村塾改撺者。
绨袍〔一五〕                                                    顾觉宇
改原本十之七八，益荒不堪矣。
织锦                                                           顾觉宇
《搜神记》称：“董永父亡无以葬，乃自卖为奴。主知其贤，与钱千万，遣之。永行，三年丧毕，欲还诣主供奴职。道逢一妇人，曰：‘愿为君妻。’遂与俱至主家。曰：‘永虽小人，蒙君恩德，誓当服勤以报。’主曰：‘妇人何能？’曰：‘能识。’主曰：‘必尔者，但令君妇为我识百缣。’于是永妻织十日，而百缣具焉。”阅此，知遇仙之非诬也。但此以仲舒为永子，则谬矣。

玉钩
王公祎〔一六〕于明兴初，与刘、宋诸公首先归附，以文学重一时，死节云南，名与天壤仝敞。作者亦知传此殊胜淫词，柰文理全荒何！


雅品残稿〔一七〕
玉环
韦皋、玉箫两世姻缘，不过前后点出，而极意写韦之见逐于妇翁，作者其有感而作者耶？
合镜
传乐昌镜之分合也。
分镜
又一本。□□□
绣繻
闻有演《玉玦》而青楼绝迹，诸妓醵金构此曲，为红裙吐气，为荡子解嘲。

霞笺
传青楼者，唯此委婉得趣，至《西楼》更大畅，此外无余地容人站脚矣。
五全
叶李弹劾贾似道，已见之于《望春楼》，此稿传之而更畅。似道失意时描写详尽，可为奸邪金鉴。
茜囊
