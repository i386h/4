<!-- { "loadSidebar": true } -->
《六十种曲 双珠记》

（明）沈鲸 着

（明）毛晋 辑

双珠记

（明）沈鲸 着 

绣刻演剧十本

第六套

白兔
杀狗
昙花
龙膏
飞丸
东郭
节侠
双珠
四贤
牡丹 

绣刻双珠记定本 

●双珠记目录 

第一出
家门始终 

第二出
元宵灯宴 

第三出
风鉴通神 

第四出
勾补军伍 

第五出
母子分珠 

第六出
从军别意 

第七出
军门优恤 

第八出
假恩图色 

第九出
二友推恩 

第十出
助恶谋奸 

第十一出
遇淫持正 

第十二出
遗珠入宫 

第十三出
剑击淫邪 

第十四出
协谋诬讼 

第十五出
刑逼成招 

第十六出
狱中寃恨 

第十七出干避兵失侣 

第十八出
处分后事 

第十九出
卖儿系珠 

第二十出
夫妻永诀 

第二十一出
眞武灵应 

第二十二出
姑妇相逢 

第二十三出
京邸叙亲 

第二十四出
术士玄谋 

第二十五出
北斗化僧 

第二十六出
奏议颁赦 

第二十七出
纩衣寄诗 

第二十八出
遇赦调边 

第二十九出
纩衣得诗 

第三十出
师徒传习 

第三十一出
辕门遇友 

第三十二出
举途乡谊 

第三十三出
剿虏同功 

第三十四出
因诗赐配 

第三十五出
廷对及第 

第三十六出
邮亭失珠 

第三十七出
赴婚遇兄 

第三十八出
吉筵叙故 

第三十九出
珠传女信 

第四十出
与珠觅珠 

第四十一出
西市认母 

第四十二出
并拜荣升 

第四十三出
弃官寻父 

第四十四出
僧榻传音 

第四十五出
月下相逢 

第四十六出
人珠还合 

第一出
家门始终

【蝶恋花】〔末上〕钟送黄昏鸡报晓。昏晓相催。世事何时了。万古千愁人自老。春来依旧生芳草。

忙处人多闲处少。闲处光阴。几个人知道。独上小楼云杳杳。天涯一点靑山小。〔问答照常〕 

【法曲献僊音】足学王生。守贞郭氏。偕补郧阳军伍。怒激奸谋。酿成寃狱。哀诚感通眞武。赖术士祈天府。宽刑调边土。

慧姬苦。入宫闱。纩衣诗意。君垂悯。赐结今生鸳侣。孝子幸登庸。弃官阶行求父母。四贵同时。验天纲前定之数。羡双珠聚散。可以匹休合浦。

王济川从军受诬。

郭小艳鬻子全贞。

慧姬女寓诗赐配。

九龄儿弃职寻亲。 

第二出
元宵灯宴

【齐天乐】〔生上〕师颜祖孔深紬绎。授受斯文一脉。道岸先登。天街思陟。整顿凌云双翮。飞腾未得。且揩洗灵珠。琢磨璞璧。待善价求沽货皇家。方显人中特。

〔鹧鸪天〕养晦衡门志可贞。琼琚玉佩灿星辰。词锋颖利疑无敌。笔力纵横似有神。三峡水。满腔春。龙蛇之势以存身。雉膏会使当时食。尽摅忠诚赞紫宸。小生姓王。名楫。字济川。涿鹿鄙夫。雕虫小技。焚膏继晷。费终岁之钻研。刮垢磨光。窃古人之糟粕。诸史已探其旨趣。六经颇究其渊源。旣无董子天人之资。安有韩公山斗之望。正是崇拳石以成泰华。积涓流而至沧波者也。然而烂烂锦心。夙寓凌云之笔。棱棱玉骨。方乘犯斗之槎。争奈兰省缘疎。无由踊跃。云衢路杳。莫遂翱翔。未宾于舜门。且乐乎颜巷须信简易工夫终久大。支离事业竟浮沈。小生世系荆湖道郧阳卫军籍。先年因刘黑闼之乱。流寓涿州。先祖生我先伯先父二人。不幸先父早世。先伯又被郧阳勾补军伍去讫。喜得老母盛氏。康宁无恙。门户萧条。终鲜兄弟。膝下承欢。惟荆妻郭氏。妹妹慧姬而已。小生虚度三旬。止生一子。方年四岁。小字九龄。今日正是元宵。不免薄具张灯之宴。聊伸舞彩之私。早间已邀韩姨娘在此。须索分付娘子与妹妹。请母亲出来同赏则个。〔叫请介丑上〕 

【宝鼎儿】新正圆月夜。是处莲炬。星球冲莹。〔老旦〕撒锦茘年年遗事。叹暮龄光阴难柄。〔旦贴〕乐府神僊分两籍。遥向慈帏称庆。〔合〕喜灯月交辉。壶觞兼举。因时消兴。

〔相见介老旦〕老身生于盛氏。嫔于王门。早丧藁砧。仅存儿女。柏舟眇眇。矢志终身。萱草萋萋。销魂半世。镜中畏见靑鸾舞。琴裏愁闻黄鹄音。家虽替于前人。业妄期于后胤。争奈囊空甁罄。奚堪旦夕之忧。力倦形衰。难驻光阴之逝。正是夜雨靑灯孤枕泪。春风寒食九泉心。孩儿过来。闲门自闭。淸夜宜安。你请大姨娘与我出来。有何话说。〔生旦贴〕元宵佳节。灯月同明。聊具杯酒。少遣时光。〔丑〕人生百岁。光阴有几。旣有灯酒。可暂一乐。〔合〕谁家见月能闲坐。何处闻灯不看来。〔生递酒介〕 

【锦堂月】绛阙春明。冰轮桂满。须臾露台光炳。三五元宵。暮霭瑞烟相映。惠风销焰蜡摇丹。淸露浥烘炉流矿。〔合〕人中景。愿岁岁今宵。共拚酩酊。〔旦贴〕 

【前腔】偏称。禁漏花深。绣工日永。星桥火树纵横。见九市三街。芙蕖遍开千顷。绮罗丛粉黛容娇。珠翠簇麝兰香盛。〔合前丑〕 

【前腔】堪并。阆苑层城。蓬壶方丈。霁色湛然如镜。咫尺鳌山。云中羽调轻淸。望龙楼复道飞惊。瞻凤辇翠华临幸。〔合前老旦〕 

【前腔】思省。衰发星星。忧怀耿耿。争奈室如悬磬。届此灯期。怎禁得触物关情。望孤儿鹗荐高骞。冀弱女鸳盟谁订。〔合前〕 

【醉翁子】〔生〕倾听。我母氏因时寓警。敢策励驽骀。快当驰骋。〔旦贴〕引领。要早奋经纶。须信荣亲在显名。〔合〕非画饼。似脱颖囊锥。头角峥嵘。

【前腔】〔丑〕高迥。论鏖战文场取胜。喜学海波澜。准拟首先羣英。〔老旦〕休逞。恐风阻翔鹍。未遂扶摇万里程。〔合前〕 

【侥侥令】帏展辉云锦。帘垂晃水晶。料得十二都门人汹涌。铁马响春冰。户未扃。

【前腔】彩云笼月冷。宝气绕星淸。恍惚素娥如将下。灯酒劝残更。乐太平。

【尾声】人生斟酌皆前定。况逢时肯辜节令。谁能保来日阴晴。

千门灯火报年丰。

镜裏铅云不汝同。

到底行藏谁预定。

莫将身世负春风。 

第三出
风鉴通神

【窣地锦裆】〔末上〕谩夸三峡倒词源。俊骨英风气浩然。春融桃浪激诸贤。鲲化溟蒙会独先。

江波冉冉连天碧。瑞气文光映草色。卧龙惊奋旧精神。咫尺云霄应可陟。小生姓孙。名纲。字天彝。本贯涿州人氏。质性温醇。才华伟俪。诗书资博约。已优游乎鸢飞鱼跃之天。礼乐致中和。愿鼓舞于虎啸龙吟之地。虽收时论。未际运期。且守孔孟规模。可致伊周事业。大抵有基方筑室。未闻无地忽成岑。我有窗友王济川陈献夫二人。遐襟耿度。望不可齐。懋学宏才。晦之益显。诚文场之迅足。词林之羽仪者也。今年大比。昨约二友来议应举之事。此时想亦将到矣。〔小外上〕 

【前腔】五星炳焕聚奎边。多士昂昂意象鲜。行看捧日上尧天。驰骤须先着祖鞭。

官样文章大手笔。衙官屈宋谁能匹。冀得鸿胪第一传。平地雷轰声霹雳。小生姓陈。名时策。字献夫。荷山川之旷灵。所存粹美。结日月之慧气。厥秉英明。咀嚼琼瑛。而允矣入神。翦剔绮丽。而灿然惊目。名未彰于帝里。志犹笃于亲庭。今当大比。昨承孙兄约议赴举。此是他门首。不免径入。〔见介生上〕 

【菊花新】铿锵礼乐迈三千。上国观光利用前。禁苑喜莺迁。星斗胸罗期展。

〔见介〕〔浣溪沙〕〔生〕小院闲窗春色深。〔末〕重帘未卷影沉沉。〔小外〕遗编岂敢废研寻。〔生〕义理一原须得意。〔末〕知行两字在潜心。〔小外〕人间至乐尙儒林。〔末〕盖闻荆山之玉。无翼而飞。郁浦之珠。不胫而走。其登于章华。称以结绿。虽人莫增其美。亦必待人而举之。吾辈抱负固多。若不由当道推荐。何以致身于显要。〔生〕孙兄说那裏话。自古神龙出渊。风云自异。璞玉为器。瑚琏俱珍。道旣在我。人自求之。岂患莫己知哉。〔小外〕君子进德修业。欲及时也。乐则行之。忧则违之。今当大比。未免上京取应。但恐鹍溟水阔。难舒奋翮之心。蟾窟天高。莫遂攀枝之手耳。〔生〕穷通有命。富贵在天。不必预为多虑。〔末〕功名得失。皆有先兆。闻得袁天纲先生精于术数。能知未来事。缙绅无不敬信。朝廷亦尝宣召。待以隐士之礼。近日到此。寓在城东。欲请二兄往问前程消息。不知尊意若何。〔生小外〕如此甚好。望乞指引。〔末〕二兄旣允。卽当请行。〔行介〕出处有先机。人情不预觉。一语觉迷途。殷勤寻郭璞。迤逦行来。此间就是。〔问介外内应上〕 

【前腔】庖牺遗緖费钻硏。赖有君平演后传。征应妙通僊。休咎几微如见。

伯阳曾有易参同。夺尽阴阳造化功。养取心中眞六甲。稽疑叶吉妙无穷。卑人袁天纲是也。有客相呼。须索迎候。〔见介〕三位解元何来。〔众〕久慕高风。不胜心渴。特瞻雅范。聊展敬私。〔外〕卑人材犹樗栎。景迫桑楡。忽辱驾车。殊辉蓬荜。动问高姓贵号。〔生〕小生王楫。字济川。〔末〕小生孙纲。字天彝。〔小外〕小生陈时策。字献夫。〔外〕三位俱大贵人也。素未荆识。此来必有见谕。〔众〕老丈听吾等相吿。 

【玉芙蓉】埋头已有年。文战频遭蹇。幸当今宾兴天下英贤。要将敷对倾肝胆。未必靑钱皆中选。风云便。问何能鹗荐。望示迷途。临期庶免叹迍邅。

〔外〕元来三位下顾。要问前程之事。〔众〕今当大比。求卜一卦。以决所往。〔外〕卑人之术。不止于卜。又能风鉴。断人终身事业。〔众〕旣善风鉴。尤觉便易。乞赐一相何如。〔外相介〕三位俱是贵相。但发得太迟。所谓大器晚成也。〔看生介〕王解元之相。有些古怪。当慢慢的讲。且先相此二位。〔看末介〕孙解元。 

【前腔】庞儿如月满。眉际靑云敛。最宜他珠庭日角高悬。三才平称荣非浅。五岳旋归德可宣。孙解元。你黄甲登庸。靑琐预籍。贵则贵矣。但恨时运未至。〔生〕他做何等官。甚时可到手。〔外〕司风宪。须十年始现。羡柏府兰台。崇阶密勿寿绵延。

〔末〕承教了。〔外看小外〕陈解元。 

