<!-- { "loadSidebar": true } -->
〔旦〕官人。昨日大老爷如何问了。〔生〕娘子。你还不知道。我不好了。将我问做部军谋杀本管长官。已成伤者。律该绞罪。〔旦〕有这等事。岂不痛杀我也。〔哭倒介生〕死生有命。娘子苏苏。〔末〕天上人间。方便第一。你们夫妻义重。放起来讲话。〔放生起生抱旦哭介〕 

【山坡羊】蓦遇了人中玁狁。平白地祸生予盾。〔末〕王先生不消愁烦。君子谓囹圄为福堂。以其可悔过而迁善也。〔生〕难道福堂能惩忿。〔怒介〕娘子。气腾腾。双眸日几瞋。李克成。你那天杀的。狼心狐态相延引。〔旦〕只为奴家不幸。致有此祸。〔生〕卖俏欺贫。安能容忍。娘子。我幼抱奇才。长存大志。今日问成绞罪。秋后就要处决了。难存。靑春没几分。寃魂。深秋赴九阴。

〔旦〕官人。事旣如此。且放下念头。请吃些茶饭。〔生〕娘子。我念头不在飮食上了。怎生吃得下去。〔旦悲介〕 

【前腔】暗昏昏天摇地震。闷恹恹神疲心隐。官人。苦你急煎煎桎梏如缗。〔生〕这也不妨。只是昨日两腿都被打坏了。〔旦看哭介〕赤斑斑肢体俱棰损。李克成你那贼。恨此人冲冲烈火焚。崩摧五内如斤刃。飮痛衔寃。没身难冺。谆谆。衷肠叵尽论。纷纷。相看祗泪淋。

〔末〕我做几年禁子。送饭的女人见了多少。没有你两个这等恩爱的夫妻。 

【前腔】可惜恁情联合卺。今做了离鸾伤影。王先生。你本是个席上之珍。怎当他虎势豺心狠。〔旦〕强弱不敌。理势然也。只是家贫乏用。放心不下些。〔末〕王娘子且放心。吾当与处分。〔旦〕多蒙你照顾。只愁早晚飮食不便。〔末〕方才还指望索你丈夫油火钱。今见你寃苦如此。断然要不成了。自此以后。晨昏飮食吾供应。王娘子。只他身上呵。损破衣裳频来缝纫。〔旦〕这是奴家己事。不劳分付。但愁患难之中无以报德。〔末〕休颦。扶危君子仁。〔生旦〕日子长久。怎么劳你这许多。〔末〕应承。终当不易心。

懊恨狂夫太不才。



构媒良善受非灾。

丧门白虎犹黏体。



又撞黄旛豹尾来。 

第十七出干避兵失侣

【铁马儿】〔净领兵上〕军威锐。军威锐。飞电轰雷。屠州破邑。朽坠枯摧。管敎驰骤中原遍。山川重润日重辉。

自家东平郡王安禄山是也。本营州杂胡。得大唐天子宠任。富贵之极。与上同宴。出入禁中。拜贵妃为母。赐洗儿钱。亵慢神器。更不疑惑。今上春秋旣高。武备废弛。有轻中国之心。因此起兵打下许多城子。已命贾循守范阳。吕知诲守平卢。高秀岩守潼关。大阅誓众。引兵而南。众将校听我分付。〔众应介净〕吾自起兵以来。攻城剠地。势如破竹。河北州县。已望风披靡。范阳卢龙密云渔阳汲业六郡。皆为吾有。可奈常山太守颜杲卿。与长史袁履谦等。抗敌不服。已令史思明征讨。想在目下剿灭。各部将士俱要用心倂力。攻取东京。得下剠来的子女玉帛。各各分赏。〔众应介〕愿乘势就此攻进。〔转行介〕 

【番鼓令】铁骑铜駞万里威。神钲。羯皷势如催。捻指东京累卵危。看得胜凯歌回。〔并下丑老旦奔上〕 

【水底鱼儿】胡马长围。金汤一旦隤。民居煨烬。孤寡苦无归。民居煨烬。孤寡苦无归。

〔丑〕屋漏更遭连夜雨。〔老旦〕船迟又撞打头风。〔悲介〕姐姐。我孩儿久在卫所。女儿又选入宫。只愁年老家贫。难以度日。谁想安禄山作乱。军马临城。人民逃窜。如何是好。〔丑〕妹子。岂不知大驾蒙尘。巡幸西蜀。多少妃主王孙。皆委而去。我和你区区妇人。何足惜哉。此处不好安身。且寻山野僻静所在。暂避几日。再作区处。〔老旦〕我们女流。不识途路。如何去得。〔丑指介〕妹子。你看前面有两个人行来。想亦是避难的。待我去问他分晓。〔末小外奔上〕 

【前腔】犬虏扬麾。干戈犯帝闱。生灵涂炭。触目岂胜悲。生灵涂炭。触目岂胜悲。

〔见介老旦〕孙天彝。陈献夫。我小儿不在家。当此变乱。怎生理会。〔末小外〕王姆姆。这是国家气数。不消说得。幸有韩妈妈同行。又可相为依倚。作速趱向前去。寻个避处方好。〔丑〕正是。正是。〔急行介〕 

【缕缕金】伤民业骤成灰。衣冠遭丧乱。叹暌违。〔内锣鼓喊声众惊介〕郊野酣新战。军声堪畏。〔哭介〕神销股栗泪交垂。相看各狼狈。

〔丑老旦〕军声渐近。如何是好。〔末小外〕二位妈妈且在此草丛中一躱。我二人往山坡高处望他过了。再行前去。正是暂栖荆棘下。免被虎狼呑。〔并下净领兵上〕 

【番鼓令】羽斾云旌遍四陲。笑谈功业渐增培。驱逐辔舆过马嵬。唐国事。已倾颓。

〔净〕适闻唐天子播迁西蜀。妃主王孙。尽皆弃了。众将校可趱前去。占了京城。其余州县望风解体。不攻自下矣。〔众应介〕敌国尽在于舟中。还师已期于座下。奉大王指麾。敢不从命。〔净〕铁骑如云旗蔽空。要从京国显肤功。〔众〕饶他能展凌云翅。都在樊笼一网中。〔并下末小外奔上〕 

【缕缕金】身匍匐。路盘回。来寻王氏母。义相随。〔叫介〕王姆姆。韩姆姆。如何都不见了。天那。好苦。〔悲介〕俄顷轻抛放。吾侪之罪。桑楡暮景两虺尵。怎禁这顚沛。

〔叫介〕王姆姆。韩姆姆。此处叫他不见。再赶前去寻觅。多少是好。同时患难及人老。各处追呼尽友情。〔并下丑上〕 

【双劝酒】形衰气■〈疒咅〉。难逃祸祟。山顚水隈。莫知进退。〔叫介〕妹子在那裏。怎么教他不应了。〔悲介〕天那。好苦。寻叫妹子不见。教我独身如何是好。迷踪岐路枉徘徊。〔哭介〕争奈衷肠痛摧。

〔叫介〕妹子。妹子。此处叫他不见。不免赶向前去。定要寻他同行。正是孤身流泪处。暮景断肠时。〔叫介下老旦行上〕 

【前腔】心如刃锥。魂飞魄碎。风声鹤唳。谓是兵追。〔叫介〕姐姐在那裏。怎么叫不应了。〔悲介〕天那。好苦。寻叫姐姐不见。教我独身呵。伶仃孤苦欲何为。〔哭介〕怎禁得许多流泪。

〔叫介〕姐姐。姐姐。此处叫他不见。不免赶向前去。定要寻他同行。〔内喊介老旦〕你看兵马又来了。只得寻个僻处。去再躱一回。 

姊妹携行避犬戎。



不期相失草丛中。

衰龄两地成飘泊。



落日荒山泣路穷。 

第十八出
处分后事

【紫苏丸】〔生上〕误婴缧绁属皋陶。咫尺天光不照。塡腔怨气冲云表。顾圜扉形影无聊。

〔谒金门〕愁脉脉。目断云山南北。人似触蛮争地日。谁惜有孚而窒。此际魂销丛棘。赵璧自怜完未得。那堪淸泪滴。〔叹介〕小生自从监禁以来。不觉又过三月。多蒙叶长官宽我刑具。供我飮食。比别的囚犯不同。此恩难报。只是我妻子在外。乏人依赖。母妹在家。不知安否。总上心来。不胜伤感。好似和针呑却线。系人肠肚刺人心。〔悲介末上〕可笑人移山不去。遂成天与水违行。可怜王秀才被李克成诬吿。问成死罪。今早刑部详允文书下来。只待秋后处决了。未免报他知道。〔见介生〕小生久负厚恩。愧无寸报。倘有天开眼之日。决不忘你。〔末〕王先生休说那话了。你的罪名文书。刑部已详允下来。及早打点后事。〔生〕果是这等。岂不痛杀我也。〔哭倒介末扶介〕王先生苏苏。 

【画眉笼锦堂】不必恁心焦。死生前定孰能逃。你和李克成呵。想宿缘深构。今世相遭。伤情处幼子呱呱。更苦着茕妻悄悄。〔生〕我死在此。家乡那裏知道。〔末〕天涯杳。目断乡关。路迷烟草。

〔生〕我死不足惜。叶长官。只是受你许多恩惠呵。 

【锦堂观画眉】难报。恩德山高。刑期在迩。残躯败叶风飘。今生不能彀报你了。料得阴灵黄泉感奋多少。苦妻儿孤寡何依。念母妹顚连无吿。万般萦绊言靡尽。那堪此心如捣。

〔末〕王先生请免愁烦。我且问你。倘或典刑之后。令正还是守制。还是改嫁。〔生〕。吾妻年少无倚。说甚么守制。我在时尙惹出这祸。害了性命。况我死后。难保无事。由他自去改嫁。〔末〕旣是如此。我有一言。不好说得。〔生〕你是我恩人。有话尽说。〔末〕我新丧偶。尙未续弦。令正旣是嫁人。何不与我成婚。令郞是我抚育。延你宗嗣。令堂接来奉养。代你孝心。彼此两全。尊意若何。〔生〕如此甚好。吾所愿也。〔末〕虽则如此。不知令正允否。〔生〕荆妻卽刻就来。我与当面说过了。不必多虑。〔旦上〕 

【霜天晓角】梦魂顚倒。寃抑无门吿。恨煞奸雄啰唣。令人痛苦如熬。

开门。〔末〕令正来了。〔开门见介生〕娘子。我不好了。〔旦〕却是为何。〔生〕你问叶长官便知道了。〔末〕王娘子。你官人罪名文书。刑部已详允下来。秋后就该处决了。〔旦〕天那。不信有这等事。好痛杀我也。〔哭倒生扶介旦〕 

【黄莺穿皂袍】拆我凤鸾交。痛儿夫弃市曹。岂甘瞑目南柯道。奸豪计挠。鹪鹩破巢。苍苍胡不彰公道。异乡孤寡。有谁依靠。高堂甘旨。有谁品调。生离死别俱堪恼。

〔生〕这是我命当如此。不消怨了。只是我有一言要对你说。〔旦〕死生之际。有事尽说。〔生〕我事势到此。不得不说了。〔哭介〕娘子。你嫁我十年。不曾一日安饱。我死之后。你年少子幼。终身不了。这叶长官近时丧偶。莫若嫁他。一则全你孤寡之命。一则遂我报谢之心。不知尊意如何。〔旦〕自古道。忠臣不事二君。烈女不更二夫。官人今日之祸。皆由我而得。临刑之时。甘与同死。只因婆婆在堂。乏人侍养。以终天年。孩儿在怀。乏人乳哺。以延宗嗣。二事在心。苟存性命。姑俟亲终子壮。必当追随于九泉之下。誓不改节。〔生〕娘子。你休执迷。我在时遇着李克成。送了我的性命。倘我死后。另遇一个李克成一般的来。岂不连你性命休了。〔旦〕这是身后之事。奴家自能理会。但官人在此。多蒙叶长官照拂。〔拜介〕 

【皂袍罩黄莺】久荷如天怀抱。誓来生报恁恩劳。〔抱生哭介〕一言永诀在今朝。忍捐旧爱为新醮。暗魂销。衷肠缕缕。空惹泪凝条。〔合〕 

【尾声】痛呼号。愁倾倒。一生心事枉推敲。梦熟黄粱方是了。

死别生离尽可伤。



丁宁后事免乖张。

归家不敢高声哭。



祗恐婴儿也断肠。 

第十九出
卖儿系珠

【满庭芳】〔外末行上外〕岐路峥嵘。长亭苍莽。天涯岁月遨游。商通方物。孤枕一灯秋。〔末〕谁道陶朱致产。为奔尘两鬓飕飕。追随着敝裘羸马。今日喜回头。

