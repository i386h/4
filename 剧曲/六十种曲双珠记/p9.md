<!-- { "loadSidebar": true } -->
〔投渊介四将救起移行介小外〕郭氏听我分付。你阳数未尽。不可轻生。欲全夫命。急往京都。寻问袁天纲。自有好处。我已施神力。送你在千里之外了。明日就有亲人相见。数年之后。夫荣子贵。骨肉团圆。四将过来。传我法旨。郧县顽民李克成张有德同恶相济。诬害贤良。罪贯旣盈。刑条罔赦。着火部先焚其家。雷部速殛其命。以昭善恶之报。〔众应介〕正是从空伸出拏云手。提起天罗地网人。〔并下旦苏介〕怪哉怪哉。鬼神感应。捷于影响。奴家方纔投渊之时。只见红光满目。黑气漫天。若有神将护持。不曾伤命。吾闻古之寡妇哭城。城为之崩。亡士叹市。市为之罢。诚信发内。感动城市。况我夫妻危迫存亡之际。皇天岂不垂悯。适在庙中祷吿。至诚感格玄天。上帝特施神力。救灾恤患。未可知也。 

【好姐姐】空中果有圣贤。猛可地威灵宣现。云霄旋转。推移路一千。又听得神道呵将言劝。欲救夫危何自殄。急往京寻术士袁。

向年袁天纲曾断丈夫先凶后吉。目下凶事已见。但未知吉事如何。又不知袁天纲是何等人。 

【前腔】想伊必是大仙。休咎事曾经明辨。论避凶趋吉。惟人当自先。神道分付。急往京都。旣是这等。事不宜迟。须黾勉。步窄弓鞋徒偃蹇。进退无门意两悬。

身旣不死。丈夫在监。放心不下。欲寻归路。已是移送千里。欲赴京都。又虑孤身远路。一时踌蹰不定。进退两难。神道又说明日就有亲人相见。鬼神之事。旣灵于前。其言必验于后。但不知此处是何地方。须索趱行前去则个。 

诚心怨气动神明。

和霭慈云护眇生。

大抵乾坤都一照。

免敎人在暗中行。 

第二十二出
姑妇相逢

【六么令】〔老旦上〕胡奴窃攘。肆干戈鼎沸多方。生黎涂炭景凄凉。天黯淡。日微茫。神愁鬼惨人惊■〈忄敞〉。神愁鬼惨人惊■〈忄敞〉。

〔菩萨蛮〕平林漠漠烟如织。荒山一带伤心碧。暝色下江干。有人行路难。崎岖聊竚立。宿鸟归飞急。何处是归程。长亭更短亭。老身前日与姐姐同出避难。军马赶散。各自逃生。连日奔走。露宿风餐。担饥忍渴。不知受了多少劳苦。经了多少惊惶。幸得一路淸净。不及遇害。今日行来。乃是怀庆地方。人烟颇聚。风景如常。想目下干戈已息了。只得再行前去。寻个安身之所。〔行介〕 

【一江风】恨雄羌厉气盈尘坱。使我成飘荡。叹羸躯景迫桑楡。儿女胥孤望。心緖苦难量。心緖苦难量。离愁万缕长。恁跋涉一似萍依浪。

呀。你看日下平川。云连断壑。天色已将晚了。只闻蝉吟鹊噪。凑成四野愁声。不见犬吠鸡鸣。露出半家人影。如此光景。好闷人也。行了一日。筋疲力倦。欲进不能。且在此少坐片时。再行前去。〔坐介旦上〕 

【六么令】身罹罗网。感神明移送他乡。孤形瘦影意彷徨。山隐隐。树苍苍。京都杳杳如天上。京都杳杳如天上。

〔小重山〕碧草连天映日曛。不知天外岭。抹微云。数声残角断谯门。鸦过尽。流水遶孤村。此际正销魂。香囊乍解。罗带轻分。不禁襟袖染啼痕。伤情处。灯火近黄昏。奴家昨日感谢玄天上帝救护到此。今早行走至晚。并没一个人迹。不知是何地方。只得趱向前去。寻问个路头。再作区处。〔行介〕 

【一江风】念王郞溘尔轻抛漾。两地均劳攘。望神京努力驰驱。要解恁寃魔瘴。欲诣恳天纲。欲诣恳天纲。那堪岐路长。这匍匐只恐是难寻向。

你看云接江声。山依野色。斜阳外牛羊返径。疏林间樵牧赓歌。天色已是向晚了。怎生是好。呀。前面有个妈妈坐地。我且上去问他如何。〔老旦起介〕那来的女人。好似我媳妇的模样。〔旦〕那妈妈好似我婆婆的模样。〔老旦〕呀。眞个是我媳妇。〔旦〕天那。眞个是我婆婆。〔抱哭介〕 

【哭相思】骨肉曩时轻折散。相逢又倍添凄怆。

〔旦〕婆婆为何到此。〔老旦〕因安禄山作乱。军马临城。我与大姨娘避难赶散。逃生到此。〔旦〕何不与小姑同行。〔老旦悲介〕媳妇。你兀自不知。从你夫妻别后。朝廷要宫女。本州岛将你小姑充选去了。〔旦哭介〕如此不幸。天亡我家也。〔老旦〕我孩儿在那裏。你何故独行到此。〔旦〕一言难尽。自到荆湖。蒙帅府老爷怜是儒生。免其差操。只管写册。有营长李克成。调戏奴家不从。丈夫与他争殴一场。被他诬吿做部军残伤本管长官。问成绞罪。秋后就要处决了。〔老旦〕果有此事。岂不痛死我也。〔哭倒介旦〕婆婆请苏苏。且免愁烦。〔扶起介〕奴家此行。亦为求生之计。〔老旦〕媳妇。你是个女流。济得甚事。我且问你。孙儿九龄。放在何处。〔旦悲介〕婆婆。不好说得。奴家因丈夫死期将至。将孩儿卖与陕西商人为子去了。〔老旦悲介〕割恩舍爱。好痛心也。你弃了孩儿。欲干何事。〔旦〕因丈夫要我改嫁。乃往太和山眞武庙前投渊求死。不料神明救护到此。神道说明日就有亲人相见。果遇婆婆。其言旣验。丈夫料必不死。〔老旦〕那裏见得。〔旦〕神道分付。欲全夫命。急往京都。寻问袁天纲。自有好处。又说夫荣子贵。骨肉团圆。因此奴家敬信。欲往京都。〔老旦〕此处是怀庆地方。我和你上去。一则图你丈夫之事。二则打探小姑在宫消息。却不是好。〔旦〕天色已晚。须索趱行前去。寻个村庄人家借歇方好。〔同行介〕 

【榴花泣】烟凝林莽。行急骤心忙。归鸟逝。带云黄。山空野阔叹孤荒。天敎姑妇途次幸相将。穷愁暂忘。听溪湾风转传渔唱。望天涯叠嶂层峦。苦弓鞋无任踉■〈旁〉。

【渔家灯】残霞落日断斜阳。山径寂已下牛羊。当此际不觉恓惶。骨肉相看惆怅。两眸暗泪悲凋丧。不平事空萦怀想。良人悬隔异壤。情彼此。这悒怏怎当。

【剔银灯】叹流离孤踪焉往。向前村可寻依傍。鸡鸣犬吠声厮嚷。见山陬竹篱■〈旁色〉■〈莽色〉趋跄。松梢灯火透光。须整顿临门扣访。

寂寞黄昏寺已钟。

穷途骨肉叹飘蓬。

弓鞋踏遍山南北。

觅得茅茨暂寄踪。 

第二十三出
京邸叙亲

【香柳娘】〔丑上〕为干戈奋扬。为干戈奋扬。奔投林莽。颓龄朽质成流浪。恨连枝飘荡。恨连枝飘荡。彼此两堪伤。回头漫凄怆。寓京畿委巷。寓京畿委巷。涤器垆傍。招商来往。

老身涿州人氏。前日因王家妹子避难同出。被乱军赶散。无处安身。想起我夫家有一支在京当军。是我伯伯姆姆。家有空房。卖些酒饭。安歇客商。老身特来投奔度日。不料一月之前。夫妻相继病故。止存一男。尙未成立。老身代管家事。只是我妹子不知流落何处。甥儿夫妻从军没信。甥女入宫。一向杳然。总上心来。徒生烦恼。连日阴雨。不曾做得买卖。今日晴明。须索打扫店面则个。〔老旦旦上〕 

【前腔】〔老旦〕叹驱驰远疆。叹驱驰远疆。跻峦陟嶂。风餐水宿多劳攘。〔旦〕喜今瞻帝乡。喜今瞻帝乡。姑妇苦行囊。何处寻依仗。〔合〕见靑帘飘漾。见靑帘飘漾。旅馆傍街墙。且须投向。

〔老旦〕媳妇。我和你一路辛苦。幸得到京了。〔旦〕必须寻个安歇所在。然后访问袁天纲下落。〔老旦〕呀。你看前边酒旗下。不是个招商店。内有妈妈坐地。我们就此借寓何如。〔旦〕此处正好。请婆婆上前相见。〔行介旦〕婆婆。好古怪。裏边妈妈好似我大姨娘的模样。〔丑介〕二位女眷。请进来坐。〔老旦〕媳妇。那妈妈好似我姐姐声音。〔丑〕来的像我妹子甥媳妇。〔老旦旦丑〕天那。果然是了。〔抱哭介〕 

【前腔】痛骨肉渺茫。痛骨肉渺茫。浑如霄壤。情悬两地同惆怅。幸偶逢市坊。幸偶逢市坊。相对泪淋浪。彷佛从天降。慰离中梦想。慰离中梦想。共叙行藏。愁蛾纾放。

〔老旦〕姐姐。那日被乱军赶散。何由到此。〔丑〕妹子。我先夫族兄在此当军。特来投奔。不幸他夫妻病故。是我帮他儿子做活。不知妹子别后。怎生遇着甥媳妇。〔老旦〕自从别后。行走数日。没有住着。偶然一个晚间。山下坐地。只见媳妇走来。故同到此。〔丑〕贤甥妇。你与丈夫在卫所。因何独自远行。〔旦哭介〕有营长李克成。调戏奴家。和他争殴一场。被他诬吿做部军杀伤本管长官。问成绞罪。秋后就要处决了。〔丑哭介〕我甥儿遭此横事。你又如何来此。〔旦〕丈夫着我改嫁。乃往太和山投渊自尽。感谢眞武救生。移送千里之地。幸遇婆婆同来。〔丑〕妹子。旣是遇着。何不去卫所。反到这裏。必有缘故。〔老旦〕姐姐。你听我道。 

【前腔】苦儿郞受伤。苦儿郞受伤。刑期翻掌。图生特地求仙丈。〔丑〕仙丈是谁。〔老旦〕素知他藏往。素知他藏往。袁姓讳天纲。未识他仪像。〔丑〕是谁着你寻他。〔老旦〕感神明指状。感神明指状。谓有救生方。敢烦寻访。

〔丑〕你说别人。我不认得。若是袁天纲。我认得他。 

【前腔】寓吾家后廊。寓吾家后廊。〔老旦〕他是何等人品。〔丑〕潇洒仙模样。〔老旦〕与甚么人相交。〔丑〕往还交际皆卿相。〔老旦〕有何本事。〔丑〕羡名倾霄壤。羡名倾霄壤。灵异动君王。时得瞻天仗。〔老旦〕若如此。须求他救我孩儿一命。〔丑〕论伸寃理枉。论伸寃理枉。未必是其长。恐孤来望。

〔旦〕大姨娘。 

【前腔】念时遭不良。念时遭不良。夫婴罗网。须垂周恤毋多让。〔丑〕你丈夫是我外甥。何出此言。只怕袁天纲没有救命力量。〔旦〕彼参三配两。彼参三配两。会得解奇殃。神言岂虚谎。〔丑〕旣是这等。你不必多言。待我明日求他。看他怎生区处。〔旦拜〕谢娘行慨慷。谢娘行慨慷。为我发慈祥。地天同量。

方纔心緖如麻。不曾动问小姑消息。〔丑〕宫城中不比民家。虽皇后贵妃。难与父母往来。况宫女禁闭在内。谁能通风讨信。〔老旦悲介〕女儿入宫。大数已定了。且莫提起。姐姐只把孩儿的事作急一为。可救其性命。 

要成转日功。

须用回天力。

眼望旌捷旗。

耳听好消息。 

第二十四出
术士玄谋

【亭前柳】〔外上〕云水寄行踪。优游大地中。玄机参造化。秘术动王公。须知变幻皆春梦。相忘樽酒。聊对一帘风。

〔好事近〕白首解穷经。识尽乾坤变易。百岁光阴能几。叹白驹过隙。任教明月与淸风。参我为三客。一片野心难管。惟自家知得。卑人袁天纲是也。前者因安禄山之乱。蒙朝廷宣召来京。屡赐面对。不放还山。一向借寓西市韩妈妈家裏。连日蒙各公卿下顾。今往答拜。颇觉劳碌了。不免静坐片时。多少是好。〔丑老旦旦上〕 

