<!-- { "loadSidebar": true } -->
【三段鲍老催】柴桑素寒。分含章终身自淹。文升御览。幸登庸荣生陛廉。天衢驰骋夸先占。英雄五百称豪赡。似荆山玉。郁浦珠。丰城剑。灵光瑞焰乘时现。〔合〕长安夹道花欲然。春风十二珠帘面。〔末丑〕 

【前腔】神龙出潜。际风云飞腾广渊。靑钱中选。泥金信乡闾喜谈。几年文价光磨闪。一声霹雳乾坤撼。看蟾宫步。雁塔名。琼林宴。八珍异馔天厨荐。〔合前〕 

【滴滴金】〔外〕宫袍柳色新醇染。杏苑欢声壮吟胆。玉骢蹀躞康庄遍。近嫦娥。依衮冕。瑜瑕不掩。红香十里人靑眼。人靑眼。追踪晁董何忝。〔合〕 

【双声子】功名会。功名会。造物从公典。胸襟展。事业期。弘远荣两监。荣两监。须黾勉。须黾勉。效夔龙匡赞斯无圭玷。

【余文】都俞吁咈黄金殿。谁不庆当今文献。好把崇功振两间。

龙旗姓字动长安。

九陌人人走马看。

圣主勃兴图治急。

早输抱负济时艰。 

第三十六出
邮亭失珠

【赵皮鞋】〔末上〕服役在公门。差使日纷纭。南北东西走似腾。沿途不怕盘诘问。

自家是兵部一个军校。蒙正堂老爷奉圣旨着本部备办衣饰。护送宫女王慧姬到剑南道。配与军士陈时策为妻。批差我去。批上有脚夫朱快。官婆田氏。卽刻就要起程。不敢迟误。脚夫官婆走动。〔丑净内应上〕 

【大斋郞】奉公文。不拘早共昏。登山涉水冒风尘。这番劳碌岂胜论。剑南迢递。又得来往十余旬。

〔见介末〕你是田氏。〔丑〕老身便是。〔末〕你是朱快。〔净〕在下便是。〔末〕本部批文已领。只等你们到了。请出宫女上路。〔丑净〕事出官差。势不容缓。长官。就此起程罢。〔末〕田妈妈。你去请王贵人出来。〔丑做请介贴上〕 

【西地锦】自分终淹宫壸。谁期勑赐连姻。云山此去知遥近。依稀是梦中身。

偶寓纩衣诗。窃比题红叶。红叶缔良缘。衣亦成姻业。物虽不尔同。先后均一辙。感沐君恩深。皇图愿如结。〔见介末〕吿贵人知道。天色已明。请收拾上路。〔贴〕劳你众人。不当稳便。且到剑南。自行相酬。〔众〕俱是官差。何必计较。〔贴〕收拾已完。只索起程罢。〔行介〕 

【朝元歌】纔离紫宸。平步莲鞋稳。白雾黄云。遶壑漫山滚。淡月疎星。残辉隐隐。追忆昭阳宫嫔。数载同幽。知心刘郑惟二人。从此断音闻。凄淸实可矜。〔合〕山遥水永。何处是剑南之郡。剑南之郡。

〔丑〕王贵人。 

【前腔】幸恁初离机穽。如鱼脱饵纶。此去胜南金。得效于飞。鸳鸯交颈。愿取情隆合卺。凤瑟鸾笙。和鸣白首无替陵。窃羡戍边军。缘深谐此亲。〔合前贴〕 

【前腔】堪羡浮踪不定。行行过几村。四顾景氤氲。目断萱荆。盈腔离恨。〔取珠看介〕都是明珠牵引。远听前林。数声啼鸟惊我心。行役苦生颦。茫茫将断魂。〔合前末净〕 

【前腔】遥向天涯投奔。晴光荡紫氛。触景思难禁。行李一肩。回期无准。渐觉形疲神困。忽见河滨。渔樵彼此赓唱频。烟暝日垂曛。归鸦追及羣。〔合前〕 

【尾声】去心忙。行步紧。望中河岸度城阴。今夜古驿孤檠暂驻轮。

〔贴〕这裏是何所在。〔末〕此是潞洲褫亭驿了。天色已暮。请王贵人进去安歇。明日早行。〔贴〕正是这等。〔失珠介〕 

衔命连姻向剑南。

可知人在五云端。

今宵古驿愁相对。

炊尽黄粱梦怎酣。

〔净上〕人无横财不富。马无夜草不肥。今日挑了行李。走了一日。不胜劳倦。方纔见那宫女。怀中落下一物。不知是甚么东西。一时人众。不好拾得。如今安置他们坐地。我假托登东。独自出来寻取。多少是好。〔拾珠介〕阿呀。我道什么东西。原来是一颗明珠。想在宫中偷出来的。我拾他虽没用处。且带回去。换些酒肉吃也好。正是踏破铁鞋无觅处。得来全不费工夫。〔下〕 

第三十七出
赴婚遇兄

【凤凰阁】〔外上〕将星明现。赫赫中原垣翰。张皇鈇钺奋威权。大纛高牙掣电。整顿江山。听辕门凯旋。

〔玉楼春〕蟠胸万甲英雄气。宣劳制阃驱天骥。三秋风色绣裘轻。千里霜威金斧利。西陲保障凭忠义。会布王明勤恤意。月高犬吠自安居。天尽■〈螕，豸代虫〉貅无警势。下官乃总制剑南道军务大元帅杨韬是也。素抱朴忠。蕴济世经邦之略。幸叨科甲。倾扪天捧日之诚。荐陟崇阶。允肩重寄。折冲千里。张国家九伐之威。决胜万全。奠山河四维之固。敢自偷安于帏幄。益惟补报于涓埃。每怀后乐先忧。殊甚夙兴夜寐。效虞庭振旅。舞干羽以来不臣。如周室修文。归马牛而示弗用。正是刘琨坐啸风生苑。谢朓裁诗月满楼。向有胡虏攻打关西堡城。随遣冠带军士陈时策。领兵一千。赴彼征剿。不料他有新到军士王楫协力奋战。遂能克敌。已将此功飞奏朝廷了。待旨意下来。定有升赏。〔小外生上〕 

【步蟾宫】〔小外〕平胡功就返金鞯。山倚秋空剑气寒。〔生〕姓名上逮建章边。行看稽颡皇宣。

〔相见介外〕你二人奋志勤王。不负遗大投艰之托。宣威克敌。足征长驱远驭之材。他日分节制于三边。寄干城于万里。此其选矣。下官不胜欣幸。〔小外生〕某等器非弘远。幸荷提携。谋本迂疎。误尘任使。窃效些须之力。偶成尺寸之功。过辱吹嘘。奚胜愧悚。〔外〕前日报捷之后。已将你二人功次。飞奏朝廷去了。不日旨意下来。定有升赏。〔小外生叩头介〕感谢元帅不尽。〔左右介〕禀老爷知道。朝廷勑使到了。〔外〕叫中军官快排香案来迎接。〔小生捧诏上〕九虎天关明日月。五云丹凤下丝纶。皇朝特重安边计。宠锡恩荣报懋勋。圣旨已到。跪听宣读。〔外小外生跪介小生〕皇帝诏曰。朕惟为国求贤。固大臣协恭之道。论功颁赏。尤当宁旌劝之机。迩者总制剑南道军务大元帅杨韬奏称。冠带带俸官校陈时策。参谋军士王楫。秉心赴敌。合力宣劳。殄灭凶残。事同拾芥。肃淸土宇。势若轰雷。欢声洽于万夫。胜气横于千里。用彰懋绩。宜锡殊恩。兹特授陈时策为平虏将军。分鎭剑南东道。王楫为靖虏将军。分鎭剑南西道。仍听大元帅节制。其余有功军人。每功给银五十两充赏。谢恩。〔外小生生叩头介〕万岁。万岁。万万岁。〔小生相见介〕叫左右的请过圣旨。分付中军官。安排酒席。管待天使。〔小生〕复命紧急。不敢久稽。就此吿别了。使节寻常铜柱外。天威咫尺玉阶前。〔下外〕二位昨是军中戍士。今为阃外命臣。势分相悬。恩荣可羡。叫左右的取冠带过来换了。〔左右递冠带小外生换介〕某等本葑菲下材。一旦蒙朝廷嘉典。自非大元帅援引之力。安能至此。受恩感激。抚己战兢。〔拜介〕 

【皂罗袍】窃忝元戎推荐。使驽骀策励。骤尔驱前。战兢殊觉切冰渊。枕戈袵革惟黾勉。〔合〕文章炳焕。簪缨灿然。宣威耀武。干城允肩。从今谩把经纶展。〔外〕 

【前腔】喜得英雄三箭。定天山。仍旧巩固如盘。诸蛮无事乐耕田。春风和气中原遍。〔合前贴丑末上〕 

【谒金门】〔贴〕题纩怨。不道遂谐鸾选。幸荷昭阳恩命遣。特地寻仙院。〔丑末〕云拥嫦娥离月殿。今日星郞欢忭。〔合〕涉水登山来路远。缘情应不浅。

〔末〕吿贵人知道。此是剑南帅府了。喜得府门正开。不免进见。〔左右白见介末〕小人是兵部差来的。奉圣旨护送宫女到老爷麾下。赐与冠带军士陈时策为妻。〔贴叩头介外〕你就是作诗在纩衣内的么。〔贴〕奴家偶拂鸾笺。幸谐凤侣。虽蒙圣天子推恩之命。实本大元戎核实之章。奴家不胜感愧。〔外〕看你仪容雅饬。翰墨淸新。诚女中之杰出者也。昔为宫姬。今为命妇。亦无忝所生矣。吾当以礼相待。〔指小外〕这是陈将军。〔贴见介外指生介〕这是王将军。〔贴见悲介〕那将官好似我哥哥模样。〔生悲介〕那宫娥好似我妹妹模样。〔外〕朝廷赐与陈将军为配。你两下裏素未相识。为何下泪。〔生〕卑官有数年离怨。故触目惊心。偶然伤感。〔背哭介〕 

【园林好】止不住盈盈泪涟。禁不过衷肠痛煎。〔细看贴介〕那裏有恁般颜面。与我妹并婵娟。苦双眼注将穿。〔贴背哭介〕 

【前腔】猛省着鹡鸰在原。瞥见了荆花旧姸。〔细看生介〕难信道形容皆变。语音在似当先。把骨肉意空悬。〔小外〕 

【忒忒令】这宫娥愁容可怜。平白地泪抛如霰。〔又看贴介〕细觑他行藏举止如曾见。莫不是梦中相善。枉敎我详顾盼。费踌蹰。想不起是何年。〔外〕 

【前腔】见他们眉攒翠尖。听他们悲声呑咽。两下裏似尝聚首生缱绻。这几微令人难阐。秪落得心悒怏。泪潺湲。惊耳目。起猜嫌。

你两下裏倘有眞情。各宜实道。勿得隐讳。徒生饶舌。〔生〕卑官有一妹。向被选入宫中。绝隔数年。适见宫娥。年貌相似。故此感伤。〔外〕宫娥。你是何姓名。籍贯那裏。上有兄否。〔贴〕奴家王氏慧姬。原籍涿州。有兄王楫。见在荆湖从军。〔外〕若是这等。王将军正是你兄了。〔生〕阿呀。果然我妹妹。〔贴〕天那。正个是我哥哥。〔生贴近哭介〕 

【尾声】同枝落落遭时蹇。讵料今朝赵璧完。信是骨肉悲欢意各专。

〔小外〕军旅之中。非哭泣之所。贤兄妹请省愁烦。且到私宅。再叙亲情。〔外〕因寓诗而成夫妇之礼。因行礼而合兄妹之情。旷古奇逢。于今罕见。难得难得。叫中军官取鼓乐轿马。送陈将军回去成亲。〔左右介生小外贴谢介〕 

勑降仙姬下九重。

笑啼交集叙行踪。

今宵各把银缸照。

犹恐相逢是梦中。 

第三十八出
吉筵叙故

