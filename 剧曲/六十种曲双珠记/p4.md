<!-- { "loadSidebar": true } -->
【前腔】目断楚天遥。不见人归路。风急桃花也似愁。点点飞红雨。〔见介老旦〕 

孩儿。你哥嫂去后。杳无音信。哀思之极。两目昏花。怎生是好。〔贴〕哥哥有变通之才。嫂嫂有柔顺之德。料能随地而安。决不离乡而贱。倘在军中建功立业。衣锦还乡。未可知也。目下虽窘。奴家力攻针指。足备甘旨之奉。母亲请自宽心。不劳多虑。〔老旦〕孩儿。你但知其一。不知其二。听我道。 

【香罗带】莺花已半稀。离魂暗飞。春回有时还到此。天涯游子未应归也。云黯黯。草萋萋。孤鸿杳然双鲤逝。〔合〕泪拱桑樗也。细雨斜阳独倚闾。〔贴〕 

【前腔】窗棂漏晚晖。愁眉怎舒。荆花可怜飘失所。人非物是景萧疎也。骨肉重。信音迂。空负鸰原诗几句。〔合〕牢落关河也。只影孤形谁与俱。

〔末小外同净挑盒上〕朋友有通财之义。君子存周急之仁。处常时节尙如此。而况流离顚沛人。〔末〕王济川去后。不觉一年。他有老母在家。屡次送些柴米。少尽朋情。今又备肴菜。同陈兄去探问一番。〔小外〕小弟具银一两。助他油火之用。带挈一行。〔净〕此间是他门首了。请二位官人进去。〔末〕呀。但见重门深闭。花落盈苔。并无一人。未免咳嗽一声。〔嗽介贴〕外面似有人声。母亲可出去一看。〔老旦出见介〕小儿向蒙厚赆。老身节辱多仪。无以报德。不胜感愧。〔末〕久失候问。甚负令郞之托。今备些肴菜。略表寸敬。〔小外〕小生亦具白金一两。以充油火。〔老旦〕重劳佳贶。受之不当。〔同贴收谢介净〕成他交际礼。了我使令心。〔下老旦〕小儿从军。杳无音信。我们女流。无从打探。请问二位。近日有所闻否。〔末小外〕路杳乏便。一向杳然。〔老旦〕天。好苦。 

【懒画眉】无端弱息戍天涯。雁过衡阳信也无。他乡风景料应殊。〔哭介〕我那儿呵。安危苦乐知何许。望断云山泪满衣。

〔末〕令郞一去呵。 

【前腔】暌违色养已年余。岂是空行遽远驱。孤踪泛泛水中凫。料能随寓而安矣。山鸟山花皆友于。〔贴〕 

【前腔】北堂光景迫桑楡。寂寞莱衣久失娱。萱情未免苦嗟吁。〔末小外〕不必忧虑。倘有缺乏。再当奉来。〔贴〕承二位尊兄屋乌推爱频周恤。沥胆披肝拟后图。〔老旦〕 

孩儿。你家贫亲老。那有报德日子。〔小外〕王姆姆。何出此言。 

【前腔】从来世道有乘除。否泰相推若转枢。令郞素抱经济之才。料能在彼用武立功。弘谟休烈播尧衢。那时富贵回来。恩荣昼锦风云际。正是合浦须还旧日珠。

故人靑目慰孤踪。



燕子楼间事已空。

情到不堪回首处。



一齐分付与东风。 

第十出
助恶谋奸

【唐多令】〔丑上〕一自遇娇娆。相思日夜熬。痴心欲遂凤鸾交。徒有魂顚魄倒。无计策。好心焦。

酒不醉人人自醉。色不迷人人自迷。心上若有酒色病。一生作事欠便宜。自家因见那王娘子之后。不胜思想。前日一到。与他房子住下。担柴送米。指望他有些意思。谁知那娘子眼睛生在脑后。全然不倸。况且其夫元是个酸子。能会吃醋。紧紧的看着老婆。不肯厮放。就如急煎滚汤。不能下手。使我茶饭懒沾。形容消瘦。欲要出门。只恐误了机会。住在家裏。又没摆布。怎生是好。〔叹介〕我且闲坐一番。养些精神。再作区处。〔净上〕 

【普贤歌】贪娈猛鸷胜如鵰。覆雨翻云计算高。生涯靠笔刀。言谈耸俊髦。除却仪秦如我少。

一道闻名张有德。弄笔主文人莫敌。往来情熟各衙门。指称打点求衣食。狐假虎威我自知。指鹿为马人不识。若来请我写状子。字眼全不依法律。到官只要辨雌雄。论理何曾分皂白。扛帮坏了几百家。证佐费尽万千力。■〈马匡〉骗钱钞似掏摸。赛过江湖老劫贼。每遭巡按来访察。就把区区为第一。问军多次常调卫。摆站何尝去着役。累逃累犯受惊惶。只因衣食少不得。〔见介丑〕张主文。你有何事舍不得。〔净〕李总营。你不知道我的舍不得。就如你的舍不得。〔丑〕你那裏见得。〔净〕入门休问荣枯事。观着容颜便得知。〔丑〕阿呀。近来你有相法了。〔净〕我不会相面。能会相心。〔丑〕正好正好。我连日心事不寕。你是我心友。可相我心事如何。〔净〕不消相得。你心上王娘子打搅。〔丑〕不必高声。隔墙有耳。〔净〕李总营。你不为好汉。要干大事的。这些小事尙且畏怕。如何军中出入。〔丑〕实不相瞒。一向眠思梦想。费了精神。因此胆气怯了。〔净〕你旣胆怯。及早罢了。〔丑〕此事已有五分意思了。欲罢不能。〔净〕怎见有五分意思。〔丑〕大凡窃玉偷香。意思以十分为率。我的五分。停停当当在此。只待他的五分。凑完十分。事就成了。〔净笑介〕筑室道旁。三年不成。全未全未。我且吿别。待他五分到了。再来商议。〔丑〕休要取笑。便是这五分难得。求你计策。〔丑〕旣是这等。你且说个影像与我听。〔丑〕他一向住我房子。用我东西。岂不感我。我若下手。料无不从。只是其夫在家。不轮机偶。〔净〕此甚不难。〔丑〕请教。〔净〕目下军门委你造册。乘此机会。哄那王秀才。只说册子要紧。连夜趱造。锁留他在椽房内。数日不放回来。那时你到他家。着些甜言语。加些好意思。去打动他。他感你是恩主。况妇人家水性。见你富贵气象。丈夫又狼狈。转辗之间。心肯事成。岂不美哉。〔丑笑〕此计甚妙。我与你同过去一说如何。〔净〕奉陪。〔行介丑〕走出大门东。来到回廊下。〔净〕牢笼■〈兀监〉■〈兀介〉人。妆点虚空话。〔丑〕此间是他门首。〔叫介生上〕 

【海棠春】黄犬隔墙号。应有人来到。

〔见介〕二位慌慌忙忙走来。有何缘故。〔丑〕王先生。你安坐在家。不知外边紧要事情。〔生〕其实不知。请言其故。〔丑〕你果是不知。若知道了。恐你坐不定。 

【四边静】顷间将令传帷幄。闻之可惊愕。〔生〕为着甚么。〔丑〕文册久稽违。特尔紧束约。〔生〕册子要紧。趱写何难。〔净〕王先生。军前号令。不是当耍。〔丑〕军威猛恶。重于山岳。旣要刻期完。必须趱夜作。〔生〕 

【前腔】鲰生不幸成飘泊。门下忝依托。〔净〕王先生。你旣感谢。何不替他些心力。〔生〕有事愿服劳。岂敢少躭阁。小生卽刻就行。只是有些心事不好说。〔丑〕但说不妨。〔生〕我空囊寂寞。行厨冷落。家中妻单子幼。就似辙底久枯鱼。更须润一勺。

〔丑〕令正令郞。都在我身上。你只管放心前去。不必挂念。〔净〕李总营。你看王先生。 

【前腔】襟怀慷慨随然诺。缓急有淸浊。公务不由人。疾走莫停脚。你去写册。务要用心。功须绎络。文毋舛错。灯火继天光。晨昏劳怎却。〔生揖丑介〕 

【前腔】帲幪深久恩非薄。〔揖净介〕指敎赖先觉。感奋已铭心。岂忘在沟壑。〔背介低声〕吾私忖度。妻娇子弱。此役几旬还。忍敎恁辽邈。

令出军门不可稽。



此行须用捷如飞。

受人之托当终事。



笔砚微劳岂敢辞。 

第十一出
遇淫持正

【生查子】〔旦上〕残红积满庭。悄悄伤流景。风力逗疎棂。暗觉春衫冷。〔菩萨蛮〕 

游丝上下牵轻絮。愁闻一霎淸明雨。雨过却斜阳。杏花零落香。虚檐明尙迥。寂寂栖孤影。时节欲黄昏。无聊独倚门。奴家随丈夫从军到此。蒙节度使老爷念是儒生。免其差操。留在军前写册。又蒙李营长朝夕供看。得免困乏。但婆婆小姑在家。不知安否何如。〔悲介〕好生放心不下。昨日军中册子要紧。丈夫进去趱写。料得数日方回。早间不曾打水。如今孩儿九龄睡熟。不免出到井边汲些。以供晚炊。多少是好。〔提桶行介〕 

【步步娇】偶因晚汲携罂绠。缓步循幽径。花阴犬不鸣。云散天空。林深人静。此是井边丁。〔看介〕只见那石甃一泓淸。晃然玉槛玲珑映。〔汲水介丑行上〕 

【前腔】烟凝山紫时将暝。无奈情如鲠。消遣强闲行。〔看旦笑〕王娘子。我想你不能彀见面。何故独自在此。喜煞娇娃。潜身窥井。此处四顾无人。正轮机巧。莫不是我思想得紧。天赐其便。应是救灾星。特来疗我相思病。

〔见介〕王娘子。我家奴婢尽多。何不差他汲水。自取劳碌。〔旦〕亲操井臼。妇人常事。岂敢有劳宅使。〔丑〕王娘子差矣。我和王先生弟兄相交。就是自家骨肉一般。怎说那话。〔旦〕多谢。〔取桶行介丑〕王先生不在家。你风景萧条。情怀寂寞。且在此同耍一耍。〔旦〕 

【双鸂■〈氵束鸟〉】言非礼。闻之怒惊。论人道嫌别微明。古云李下冠难整。岂容伊无仪胡逞。〔丑取桶介〕替你担水桶。难道我不好。〔旦〕咦。胡说。空延颈。苟图掩耳偷铃。〔丑〕不但偷铃。韩寿偷香。方法也是我教他的。〔旦〕眞牛马。枉却襟裾之盛。〔丑笑揖介〕 

【前腔】相思久矣如酩酊。最难逢须臾顷。愿言俯就缔凰盟。王娘子。你若从我。我和你同享富贵。决不有负。指皎日昭昭为证。〔旦〕呸。我夫妇自有别。岂与鸟兽同羣。〔丑〕你休喙硬。当念气求声应。你与我旣为通家。不要发言太恶薄了。自古道敬人者得人恒敬。

〔旦行丑留介〕此处没有人来。可再住讲一讲。〔旦悲介〕天那。好苦。 

【前腔】恨时乖遇了猩猩。具人形不离兽性。〔丑〕不要取笑骂我。料你跳这圈套不出。〔旦〕休强横。忒恁的行奸言佞。〔丑〕王娘子。你旣道我不老实。如今对你老实说罢。你若从我。定有好处。若不从我。决无干休。倘有不虞。莫要怨我。〔旦〕吾心正。岂解勉强逢迎。〔怒介〕你便摆布。将来呵。须知道死生祸福皆前定。

立志坚贞磨不磷。持身洁白湼难缁。〔骂下丑〕 

【泣颜回】叵耐这卿卿。恁妆乔忒煞无情。一腔高兴。都做了点水成冰也。空劳至诚。〔叹介〕偷香窃玉须由命。〔恼介〕王娘子。买干鱼放生。不知死活。你今日抗拒我。我明日摆布你。〔笑介〕且住。调情之事。不可性急。今日不肯。而有明日。明日不肯。而有后日。且图他意转心回。定能奏凤瑟鸾笙。

一段好姻缘。



何当成折挫。

只怪他薄情。



那知我无度。 

第十二出
遗珠入宫

【一翦梅】〔老旦上〕翻空云影弄新晴。絮舞闲庭。草长闲庭。〔贴上〕一帘花雾共凄淸。触景伤情。覩物伤情。

