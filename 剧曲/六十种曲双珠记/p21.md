<!-- { "loadSidebar": true } -->
【五更转】夺龙旗。魁虎榜。身羁在玉堂。〔贴旦〕且喜侄儿高中。又做美官。〔小生〕思亲无替空凄怆。每握明珠。自伤凋丧。左右一个健儿。见孩儿啼哭。忽有不忍之色问其缘故。他说曾在剑南途中。拾珠一颗。是一老妪赠女入宫。与此无异。〔小外出珠贴旦看介〕此珠正是奴家所遗。〔小生〕那时孩儿不信。就把此珠付与他。忙比对。果同样。这健儿回话。婆婆母亲都在那裏。虽如此。孩儿不识面貌。将信将疑。又承孙叔同去。相逢细认殊非妄。〔合〕母祖重欢幸终禄养。〔贴旦悲介〕 

【前腔】聆此语。情怅惘。澘然泪两行。我那母亲嫂嫂当初只料死无葬身之地。不想今日再逢滴血相依傍。缺月重圆。昏云开障。悲喜幷。互笑啼。难消畅。人生可信萍浮浪。〔合〕此夕形神如酣醇酿。

〔小生〕请问爹爹向来动履。〔生〕 

【前腔】荷恤诏。脱覆盆。剑南历战场。〔小生〕何由得此大官。〔生〕不料你姑夫先已在彼从军。蒙他带挈。去杀虏得胜。同功拜命为名将。西府荣升。趋承仙仗。邂逅间。亲父子眞天降。犹疑似梦还疏爽。〔合〕赖此明珠。机灵影响。

〔小生〕姑夫何为先往剑南〔小外〕 

【前腔】自那日。兵戈攘。勤王效奋扬。下官方在军门用事。只见你爹爹呵。蒙恩改调同营帐。汗马联勋。皆膺殊赏。〔小生〕旣授显爵。又与姑娘连姻。可喜可喜。〔小外〕制纩衣。藏雅句。堪嘉尙。玉音特赐谐随唱。〔合〕是岂人为。定由天相。

〔小生〕前日经过西岳华山。偶遇郧县禁子叶淸。在彼为僧修行。言及爹爹之事。故知改调来此。〔生〕此人是我恩家。此去先将俸银百两相送。待后另行酬答。 

浩荡风尘阻雁鱼。

相逢骨肉共欷歔。

眼前跋涉劳无怨。

膝下从容乐有余。 

第四十六出
人珠还合

【粉蝶儿】〔老旦〕气序严凝。遥忆征人倥偬。〔旦〕日望归鞭。寒逼倚闾孤耸。

〔锦堂春〕门闭潇潇落叶。天空黯黯彤云。钩帘鹊噪闲庭晚。寂寞不堪闻。〔旦〕绝域书迷雁足。函闺镜掩鸾氛。相思两处愁千斛。应断梦中魂。〔老旦〕孙儿九龄。弃官寻汝丈夫。蒙孙御史荐举一本。备道他重亲轻爵之意。天颜大喜。不惟免乎落职之虞。将来且有褒旌之美。谢天地不尽。〔旦〕婆婆。人事虽尔。天意难期。孩儿此去。孤身远道。知他父子会否。好生牵挂。〔左右引生小外贴旦小生上〕 

【靑玉案】西山雪淡云将冻。凛冽威侵飞鞚。〔左右〕禀老爷知道。已是京城了。 

旦悲介〕身入皇都神思竦。离怀舒展。亲颜咫尺。〔合〕甘苦今朝共。〔小生〕爹爹。此是我家了。〔生〕旣是到家。不免径入。〔左右报介老旦〕我孩儿在那裏。〔旦〕天那。果是丈夫小姑回来了。〔抱哭介〕 

【谒金门后】骨肉飘零堪痛。祸患云蒸雾滃。恍惚十年蕉鹿梦。可怜彼此同。

〔生贴旦递珠介〕奉还母亲明珠。〔老旦介生贴旦哭拜介〕 

【急板令】念曩时胥遭阨穷。违母氏儿西女东。到今眞幸孔。天笃桑楡。未卽衰癃。庆及芝兰。并茂芳丛。〔合〕双珠合。骨肉重逢悲喜集。感苍穹。〔生旦哭介〕 

【前腔】叹荆湖永诀禁中。比翼鸟分飞溟鸿。视此身等空。弃子捐生。感动玄宫改戍勤王。誉逮宸聪。〔合前小外〕夫人。向奉王命■〈女毕〉姻。岳母未曾受礼。今日可同一拜。〔小外〕 

【前腔】愧鲰生元由菲葑。又不是麟腹虎胸。喜恩推帝衷。〔拜生旦介〕特俾丝萝。得附乔松。滥受簪缨。忝匹名宗。〔合前老旦〕 

【前腔】我颓龄罹彼百凶。甘没齿茕茕寡终。何期儿女封。〔小生〕父奋宏谟。风虎云龙。母矢贞心。露菊霜桐。

〔合前左右〕禀老爷知道。孙御史老爷赉圣旨来了〔生〕安排香案迎接。〔末捧诏鼓乐上〕 

【宝鼎儿】奎章出自彤宫。眞个恩荣天送。

圣旨已到。跪听宣读。〔众跪介末〕皇帝诏曰。君亲同一体。忠孝非两途。惟其所在。致是道焉。矧纲常之大。风化攸基。不加奬异。天下罔知所劝。尔翰林侍讲王九龄。谈经佐治。化已垂成。解绶寻亲。志不少夺旣能自尽厥孝益见可移为忠。其祖母盛氏。淑愼尔止。克相夫贤。刑于有家勖成子德。其父枢密右佥书于楫。勤兵薄伐。戮彼犬羊。传檄宣威淸我疆宇。民旣宁矣。功曷懋焉。其母郭氏。艰贞自持。心同化石。慷慨就死。泪欲崩城。太古之完人。惟今之至宝。再照得枢密左佥书陈时策。荐士同征。保西陲不沦于左衽。致身耀武。俾大业能底于中兴。其妻王氏。入宫无不举之职。为宪椒房。染翰有旁通之才。追休雪咏。兹数人者。并可嘉尙。王九龄升授礼部尙书。王楫陈时策俱授枢密副使。盛氏封涿鹿郡君。郭氏封燕国夫人。王氏封谯国夫人。呜呼。载锡新纶。用彰懿行。服此休征。尙期后图。谢恩。〔众拜兴山呼介生〕请过了圣旨。〔左右介末见众揖介〕 

【一封书】我趋承叶拱。钦捧纶音宣帝宠。羡一家瑞霭拥。更庭闱具庆重。数载艰辛堪曲踊。一旦欣荣人企崇。〔合〕孝忠贞。贯日虹。从此流传天下风。〔老旦〕 

【前腔】儿和女幷妇属。聚首膝前致婉容。看祥辉正郁葱。荷昭阳衔诏凤。两地珠还仍合捧。今日裏情非昨同。〔合前生旦贴旦〕 

【前腔】苦灾危汹涌。母子夫妻没倚踪。奈洪涛巨浪舂。这顚连无诉控。岂料周旋完赵玉。藩翰王家成大用。〔合前小外小生〕 

【前腔】阖门享天禄。喜气恩光栋宇充。最堪怜亲骨肉。偏称在锦绣丛。数极时通往者复。苦尽甘来车曳踵。〔合前〕 

【永团圆】从来名敎纲常重。德行彻重瞳。褒旌宠锡如天纵。忠和孝难伯仲。况坚贞胶巩。从容成义勇。卓异尤超众。双珠迎送。悲欢离合中。缀入宫商调。旬日讽。传奇粗况。幽响泄潜■〈艹大虫，上中下〉。按拍醒懵懂。愿高明矜作俑。订谬补遗成雅颂。千古知音同翫弄。

忠孝贤贞具秉彝。

双珠离合更神奇。

明王超格颁恩宠。

留得余风作世维。 

双珠记终 
