<!-- { "loadSidebar": true } -->
〔生〕天有不测风云。人有无端祸福。袁天纲之言。信不诬矣。〔末小外〕莫非命也。顺受其正。王兄当为道保重。以图远大。〔生〕功名之事。心已成灰。旣为武弁。又何远大之图。〔末小外〕休说那话。韩信拔于卒伍。班超奋于佣书。古之豪杰。皆困而后亨。况袁天纲之言旣信于今。则吾辈功名之事可征于后矣。请自宽怀。勿生永叹。〔生〕过蒙淸诲。足感厚情。但与二兄十年同笔砚之交。一旦赋河梁之句。分襟恨别。把臂伤情耳。〔末小外〕王兄行急。愧无所赠。吾辈共备白金十两。聊充赆私。〔生〕道礼之馈。却之不恭。〔悲介〕老母乏养。愿将此转惠以代甘旨。彼此均感。〔末小外〕家贫不是贫。路贫愁杀人。此物乞收去用。令堂甘旨。自有我二人支持。不劳挂念。公西华使齐。冉子尙为之请粟。况兄临患难。吾辈肯恝然于令堂乎。此物必请收了。〔生旦收谢介生〕蒙二兄光送。不忍轻舍。聊有短歌一首留别。以见鄙意。〔末小外〕愿闻愿闻。〔生〕十年文事今投笔。呑吐虹蜺付长策。荆楚由来用武州。谈笑功名在锋镝。生平自信辕门豪。襟怀磊落轻萧曹。千金新买五明马。茜罗巧织团花袍。时侪不忝称雄伟。三尺昆吾挂秋水。醉来奋激一拔看。寒月空林泣山鬼。〔末小外〕王兄佳作。正与袁天纲之言相合。妙哉妙哉。旣领尊教。吾辈不容无言。各有小诗奉赠。〔生〕至感至感。〔末〕儒冠乍解挂戎衣。籍籍名香幕府知。奇绩定为明主建。佳音莫遣故人稀。官桥细柳嘶征骑。南浦淸歌趁落晖。自古功名当壮岁。东西何用惜暌违。〔小外〕雄剑飞霜出匣新。玉骢金勒已嘶频。乱云山色燕城晚。远树旌光楚水春。激烈不移心捧日。征诛赢得事惊人。而今送别还伤别。行看滇池勒上勋。〔生〕二兄佳句。过于期望。但恨才菲德薄。不能仰副盛意。〔净外催行介生旦哭拜别介〕 

【忆多娇】蒲柳质。山水窟。迢迢千里伤行役。望断回琴幷点瑟。〔合〕珠泪双滴。珠泪双滴。未审重逢甚日。

〔末小外〕今日与王兄此别呵。 

【前腔】愁涌溢。情恍惚。叹英豪一旦遭困抑。肠断骊驹声惨戚。〔合前净外〕 

【斗黑麻】身只为辕门机宜紧急。岂不近人情。好劳恶逸。列位休怪我们。催促去。奉军律。倘有稽违。难逃罪责。〔合〕风尘披拂。云光连树色。此去迢迢。此去迢迢。鳞鸿怎得。

〔末小外〕二位长官。他夫妻三口呵。 

【前腔】恳乞恁途中同情体恤。念背井离乡。孤俦寡匹。〔净外〕恻隐之心。人皆有之。不劳分付。〔众拜〕能恻隐。是仁术。德至沦肌。感当镂骨。〔合前〕 

朋因道义眞。

情到别离亲。

山接诗愁去。

云随袂影分。 

第七出
军门优恤

【淸江引】〔小生上〕宣威定策膺殊赏。佐汉室中郞将。勇敢过韩彭。谋略同牙亮。深庆幸治功成。皇图壮。

万甲蟠胸老气冲。将星光照海云东。朝廷儗选救时相。郡国先观济世功。心熟豹韬知合变。腰悬龙剑识雌雄。与谁共挽天河水。一洗干戈战血红。下官乃荆湖道节度使马隆是也。勇冠三军。机通万里。当籓垣屛翰之任。秉弓矢鈇钺之权。六纛八屯。彰度数于军中。九旗五辂。肃威仪于阃外。名先颇牧。兵合孙吴。三箭为功。谁数今之枭将。一身是胆。可当古之虎臣。却敌笑谈中。折冲尊俎上。山川豪气秋声振。草木悲风夜色寒。〔众将校见介小生〕世道太平。军务稍暇。你众将官乘此无事之时。当为有事之备。凡百用心检点。倘有不虞。可以便宜行事。〔众〕诸事齐整。不劳分付。但各卫军人。逃亡死绝。多有缺伍。前日兵部勘合淸查。至今未得完结。〔小生〕已行文各原籍。勾取顶补。不知完了多少。〔众〕以十分为率。已到者七分。未到者三分。〔小生〕旣是这等。将已到的卽发原卫着伍差操。其未到的再行令牌督提。违者军法从重论。〔众〕理会得。〔净外解生旦旦抱儿行上〕 

【前腔】披星戴月多劳攘。论涉跋眞难量。今日到荆湖。恰似从天降。忙整肃。诣辕门。恭投向。

〔见介小生〕这一起是甚么人。〔净〕奉老爷檄文往涿州勾取军丁补伍的。〔小生〕那里卫。〔净〕郧阳卫的。〔小生〕军丁旣到。可打发涿州解子回去。〔众介净外〕相逢不下马。各自奔前程。〔下小生〕那军人上来。看你靑年美质。不象武夫。平日作何生理。〔生〕老爷。一言难尽。容小人禀。 

【贺新郞】幼忝为儒党。苦寒窗靑藜汗简。未尝厮放。〔小生〕元来是个儒者。有志去应试么。〔生〕指望首登龙虎榜。因伯父死绝。勾取小人补伍呵。如被风云迷障。〔小生〕可惜你前功尽弃。〔生哭〕恨杀也前功撇漾。〔合〕白面书生今就武。这经纶可惜埋尘坱。怎能彀慰初想。

〔小生〕那军妻上来。你丈夫是儒生。怎么差操去得。〔旦〕吿老爷知道。我丈夫呵。 

【前腔】生平举动存温让。论从军要扬威武。披坚持仗。〔小生〕你丈夫虽不晓武艺。料曾看些兵书。〔旦〕虎略龙韬虽闲习。〔小生〕旣能如此。军门立功就容易了。〔旦〕未必功成翻掌。奴家丈夫昔是涿州儒生。今为部下军士。必望老爷靑目。愿优恤度同天样。〔合前小生众〕 

【锦衣香】觑丰仪。眞英朗。听言辞。尤精爽。信是士类之宗。儒林所仰。料应文曜未舒芒。可怜云翰不遂翱翔。含章以俟。论将来登庸可望。〔合〕天悯斯文丧。冥冥默相。俾潜蛟困凤。终须腾上。〔生旦〕 

【浆水令】愧鲰生素居草莽。霎时间萍随波荡。今朝窃幸沐恩光。范围之下。德意汪洋。〔拜介〕愚夫妇深稽颡。矢心执辔。宣劳虎帐。〔合〕从今后。从今后。身超罗网。须黾勉。须黾勉效鹰扬。

〔小生〕这名军元是书生。不谙弓马。可发在营长李克成部下抄写军前文册。免他差操。行文知会郧阳卫官便了。〔生旦谢介〕 

辕门今日感恩深。

报効捐躯建寸勋。

豹变未斑龙未见。

且须潜隐待风云。 

第八出
假恩图色

【生查子】〔丑上〕人读五车书。偏我无一句。缘此别贤愚。我列人低处。

小子叫做李克成。天生资性甚聪明。自幼怕念百家姓。慌忙改了三字经。先生教我千百遍。四句至今记不淸。祖上遗些田共屋。家中积下米与银。礼貌粗疎不惶恐。亲朋来往常斗争。近年谋充做营长。刚管二百五十兵。中军帐前造文册。开眼那识人姓名。白的是纸黑的字。手拏笔管重千斤。方方一点幷一画。便觉吃力身战兢。只得出钱倩人写。希图侥幸免一丁。〔笑介〕自家是荆湖节度使老爷帐下一个营长。为何叫做营长。大凡军中五人为伍。五伍为队。乃立一人为队长。管二十五人。十队为营。又立一人为营长。管二百五十人。虽无爵禄。亦有衣巾。若立功勋。便能冠带。人见老爷宠用我。都称我为总营官人。一向蒙老爷委造军前文册。昨日在帅府前闲坐。见涿州解到一名补伍军人。其妻甚美。果然花容月貌。可赛毛嫱。玉骨冰肌。堪欺宋艳。一见之间。使我魂飞魄散。准准的想了一夜。若有妻妾。还好泻火。只因近时丧偶。孤帏独宿。如何熬得。捱到五更头。正要做梦与那娘子云雨。忽被小厮高声来叫。将我惊觉。那小厮报说帅府发他到我部下写册。正是天赐其便。不觉快活。直滚下床来。我如今往帅府前去寻他下落。〔行又住介〕且住。地有高低。人有贵贱。我是营长。他是小军。虽为那娘子分上。亦要存些体面。我只在此坐下。未免来见我。先做一个假至诚。用些礼貌。加些恩惠与他。待他念我好处。然后就中取事。依口称心。这段好姻缘无有不成也。〔生旦抱儿上〕 

【前腔】豪气未全除。浮迹风中絮。失意赋三都。驻足将军树。

〔见介丑〕请上坐。〔生〕一介小卒。初隶部下。岂敢当此。〔丑〕虽是这等。你一个是天下俊英。一个是闺中贤淑。况又新到。坐之何害。〔生〕尊卑旣分。男女并在。叙坐之间。实为未便。〔丑〕也说得有理。旣不肯坐。立讲也罢。〔生〕理之当然。何劳计较。〔丑〕请问贵姓。靑春几何。〔生〕小生王楫。虚度三旬。〔丑介〕令正怀抱是令郞么。〔生〕是小儿。〔丑〕曾有下处么。〔生〕方得息肩。尙未寻寓。〔丑〕带多少盘费来。〔生〕家贫路远。用度不周。岂有余剩。〔丑〕不消烦恼。我看你夫妻都是好人家气象。一时勾取在此。出于无奈。我家空房尽多。凭你拣几间住下。一应日用。都在我身上。〔生旦〕若得应付。待支下月粮。一倂算补。〔丑〕客边何须说那话。〔生旦〕 

【玉交枝】患难适然遭遇。荷君家诚倾意输。看承不比凡军旅。欣欣推与储须。周全朝夕若沾濡。何殊久旱逢甘雨。〔谢介〕愧一介流离腐儒。効衔结难胜报补。〔丑〕 

【前腔】怜恁凉凉无与处。穷途依稀守株。空囊何计充薪水。令人不觉攒眉。吾当体悉备推余。始终络绎无寒暑。〔丑〕多承美意。只是打搅府上。〔丑〕做通家何劳太拘。自今日迭为宾主。〔生旦〕 

【前腔】缪承言许。似焦枯油然再苏。〔相向低声〕倘不遇那官人。我们三口。〔悲介〕未知骸骨遗何所。〔丑〕凡事都是我支持。但放宽心。〔生旦〕柔肠暂解烦纡。虽云只影与云俱。料应风景非凄楚。〔谢介〕愧一介流离腐儒。效衔结难胜报补。〔丑背低声〕 

【前腔】听得夫妻龉龉。想他心与吾契孚。无端妄拟为鸳聚。思之暗自胡卢。〔向生旦介〕持顚扶困愿勤劬。通财自古由朋侣。〔生〕蒙此厚谊。何以克当。〔丑〕做通家何劳太拘。自今日迭为宾主。

叫管家的打扫前边空房。送这新来王先生家眷安歇。米一担。柴五担。油盐酱醋先送些去。〔内应介〕 

慷慨丈夫义。

慈祥君子心。

人生只如寄。

何地不相亲。 

第九出
二友推恩

【卜算子】〔贴上〕帘幙暖风轻。舞燕双来语。花褪残红柳絮飞。无计留春住。

〔如梦令〕莺嘴啄花红溜。燕尾点波绿皱。指冷玉笙寒。吹彻小梅春透。依旧。依旧。人与绿杨俱瘦。奴家冰玉肖形。蕙兰成性。幼通律吕。效蔡女之知弦。长好词章。轻谢娥之咏雪。情慵粉黛。分守蓬蒿。梦断椿容。徒抱终天之恨。彩娱萱景。益深爱日之诚。得句池塘。窃随雁序。忝生葑菲。未订鸳盟。茅屋常寒。瓦甁自汲。览镜独伤倾国艳。闭门深对落花枝。自从哥哥嫂嫂从军去后。杏无音信。母亲在堂。不胜悲叹。况且家贫乏用。每至饥寒。多蒙孙天彝陈献夫二人。念哥哥同窗之情。推恩老母。常送柴米。聊以度日。不免请母亲出来。宽解一番。多少是好。〔请介老旦上〕 

