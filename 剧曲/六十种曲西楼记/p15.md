<!-- { "loadSidebar": true } -->
【惜奴娇】一别经年。怎河阳花貌。减些娇倩。〔生〕小生带病随任。车马劳顿。官署中一病而亡。三日后纔得重醒。〔老旦〕有这等事。萧郞多病。应与旧玉情牵。〔生〕西楼之誓。决不肯忘。〔老旦〕堪怜。死誓生盟终不变。〔生〕早不如不救醒也罢。〔老旦〕仗营陵芳魂转。呀。这等说起来。必济之言。原是有的。〔生〕他见小生气绝。卽便买舟而返。〔老旦合〕喜命全。可笑风言浪语。信口讹传。

相公黄榜在迩。锦镳将夺。如何倒返家园。〔生〕 

【前腔换头】云天。无志飞鶱。奈严亲相强。载笔游燕。不意途中宿店上遇李贞侯。他亦以我为鬼。见时不胜错愕。及问素徽。他说你到池家问访。素徽闻我死信。卽便缢死。贞侯途遇。说伊妹子归泉。那时不欲会试。被诸友怂恿不过。又逢一个胥长公。亦力劝我进闱。勉完场事。不及待榜。卽便归来。先从楚楚问了的信。随到钱塘收他骸骨。南旋。待与尸骸重厮见。痛分离幽明远。

〔老旦〕奴家目击素妹之死。偶与贞侯言之。贞侯之言。皆奴言也。谁道素徽原救活了。〔生笑介〕可喜可喜。有这等事。〔合前老旦〕 

【黑麻序】造访婵娟。把传闻误述。他一命几捐。被丫鬟救转。那时奴已归远。〔生作悲介〕如今可得一见么。〔老旦〕不要说起。还有奇事。〔生惊介〕怎么呢。〔老旦〕他参禅。因伊设醮筵。横塘聚众喧。〔合〕更遭寃。被那强徒劫去。所向茫然。

〔生连连急问介〕怎么说。又被人劫去了。〔老旦〕他欲超度相公。设建水陆道场于横塘混眞禅寺。做九昼夜功德。不意三更之后。竟有勇士数人。混入禅堂。打灭灯火。沸言于叔夜抢穆素徽。及至池公子追去。又是一个勇士。驮一美妇人。追至舟次。勇士弃妇人而逃。那妇人不说来由。随卽自尽。〔生〕素徽呢。〔老旦〕反被人从间劫去。不知何往了。〔生〕有这等事。 

【前腔换头】惊颤。可怪伊言。骤得人肺腑乱起刀箭。恁生离死别。多少更变。我两人呵。顚连。相如在那边。文君在那边。

〔合前外末净小净报喜人混奔喊上〕报报报。闻得于爷在歌院裏。在什么西楼内去了。不免打进去。〔做打进喧嚷介老旦〕外边乱嚷。打将进来了。〔生〕难道又是赵伯将那厮么。〔老旦笑介〕是报喜的。〔生〕这不是我家。不要打家伙。〔众拥住生介〕爷中了第一名。小的在京裏下处去报。说爷已出京了。到太老爷任所去报。爷又不在。如今到贵府。又封锁在那里今日纔寻得着小的每千辛万苦。快取六红纻段来写赏票。〔老旦虚下取红纻上生做写介〕写便写去。只怕太老爷又写在那裏。有两倍打发。都到太老爷任所来领罢。这里不是我家。打发你酒饭银十两去罢。〔丑发银介众〕如此。谢爷。正是踏破铁鞋无觅处。得来全不费工夫。〔下老旦〕这是非常之喜。奴家辱顾。无以为敬。先具杯酒。以叙阔怀。〔生〕又生受你。〔杂排酒桌介老旦举杯介〕 

【锦衣香】榜上元。人中选。凤羽鶱。鳌头变。伫看上苑晨游。曲江春宴。宫花红映彩云鲜。高车驷马。昼锦荣旋。幸今宵降玉。泛流霞同醉灯前。身在闲庭院。遐荒名徧。只宜快乐。何须忧怨。

〔生〕咳。楚楚。不得素徽。纵做南面王。也只是不快。〔老旦笑介生〕 

【浆水令】怅孤鸿悲鸣远天。叹双鸳散失浪川。锦般毛羽向谁姸。不从愿欲。做甚高官。承相劝。越泪涟。惟恐素徽寻不见。明日裏。明日裏。急待整鞭。听谯漏。听谯漏。怎禁熬煎。

如今原到京中差广捕遍天下追寻。少不得要见素徽。〔老旦〕这个却好。〔生〕只是盘费尽了。与楚楚暂移五十金。到京中便寄还也。〔老旦〕这个却易。〔虚下复上〕银在此。〔送银与生收介笑介〕不是我势利。你中了便肯把银子借与你。〔生〕休得取笑。文豹。可曾天亮么。〔丑〕还未。〔老旦〕为何这般性急。〔生〕情之所至。奈不得了。〔老旦〕 

【嘉庆子】你情眞至此眞罕见。纵富贵功名未可牵。且把关山历遍。人快幸。反忧煎。人安乐。反迍邅。

〔生〕楚楚。他见了捷录。纔晓得不曾死。又中了第一名。定然欢喜。是捷报上。倒也传个信了。 

【尾声】他闻捷报应欢忭。想着我还须悲怨。天那。我也不要功名。天若有好意。不如还我素徽罢。怎敎人两地悬悬。

〔丑〕天明了。〔生〕可就路罢。楚楚。多扰了。就此别也。〔老旦〕多简亵了。 

正是路遥知马力。

果然日久见人心。

但愿应时还得见。

须知胜似岳阳金。 

第三十六出
喜隽

【接云鹤】〔外上〕祥云瑞霭满庭闱。吾儿不见转忧疑。

自古道酒不醉人人自醉。色不迷人人自迷吾儿于鹃。往京会试中了榜头到不在京中闻得他日夜在寓中啼哭。倒往下路去寻穆素徽了。风尘远道。甚是放他不下。老院子何在。〔末上〕喜闻公子功名遂。连挈家人增面皮。老爷有何话说。〔外〕如今是太老爷了。〔末〕是。〔外〕只是小老爷不在京中。未揭晓之先。又向下路去了。放他不下。却怎么处。〔末〕闻了捷音。一定也到京了。〔外〕吾家一门荣贵。一则以喜。小老爷飘泊在外。一则以忧。 

【催拍】受君恩身为绣衣。羡吾儿复抡大魁。不觉春生满室。只道明光策罢。衣锦荣归。谁想孤踪浪荡天涯。寻思起一喜一悲。悬悬望杳难期。

〔末〕小老爷一定在京了。不如修书一封。差人到京中寓所去。讨个消息。 

【一撮棹】休牵忆。传闻恐不的。修尺素。差人往京国探眞耗。须知好消息。〔外〕说得有理。待我卽刻修书差人去。只怕归去了。不及廷试。怎么处。临轩对。只怕赶不及。〔末〕知捷报。星飞电驰急。〔外〕还未审可得对彤墀。

游子杳难寻。

空闻捷报音。

虽无百丈线。

千里系人心。 

第三十七出
巧逅

【福马郞】〔小生上〕任侠横行无忌惮。为访于叔夜将路趱。谁识俺费机关。觅去见婵娟。延津剑庆重还。

我胥表。为了于叔夜穆素徽两人。费尽心力。今素徽已贮之京中。叔夜无从寻觅。幸驾得神马。名曰惊帆。一日能行千里。不踰三日。已到常州府地方。且消停半晌。〔暂下生上〕 

【前腔】为觅佳人往又返。忘却饥和饱朝共晚。千层水万重山。一望泪潸潸。叹我生不幸事多艰。

〔小生急上〕呀。前面好像于兄。〔生〕莫非胥长公么。〔小生〕正是。叔夜兄。为何不在京师看榜。到在下路上来。〔生〕一言难尽。 

【玉芙蓉】自相逢旅店间。强试忙言返。〔小生〕归来怎么。〔生〕问佳人信息。〔小生〕前日贞侯所传之信眞否。〔生〕不要说起。又起波澜。〔小生〕又怎么了。〔生〕为咱设醮连宵旦。谁知盗贼劫换奸。〔小生〕也未必是盗贼。如今兄待怎么。〔生〕还京去。把檄文遍关。怕随他纸鸢风断杳难还。〔小生〕 

【前腔】何须意虑烦。但把京华盼。只这一带云山呵。你夫人鸾驭。早在其间。〔生惊问介〕这怎么说。老丈何从知之。莫不是戏谑小弟。〔小生〕咳。你只道秦庭信璧凭谁返。〔生喜介〕难道是重归小弟。据老丈说。他已被人劫去了。〔小生〕谁知道章台旧枝咱代攀。〔生〕有这等事。〔小生〕小弟载月钱塘。见贤嫂设坛荐度。小弟把爱妾轻鸿。与贤嫂一般妆束。混观法事。忽拥壮士打灭灯火。抢轻鸿而走。池同误追轻鸿。轻鸿赴水而死。谁知贤嫂却被小弟负之从间而出矣。今送至京师。吾兄不在。〔生〕如今在京中那里。〔小生〕小弟有梅花胡衕私宅一所。与贤嫂暂居。兄到一问便知也。〔生〕老丈下来何干。〔小生拱手介〕特来寻兄。〔生〕无甚深交。特发义举。是古豪杰。是大恩人。此恩此德。没世不忘。请上有一拜。〔作拜介小生答拜介〕这样事。小弟常有。何足感激。只要你成姻眷。免鸾孤凤单。廷试之期在卽。怎么赶得及。早促伊治安新语觐天颜。

〔生〕便是。小弟不得素徽。只管求死。就是会试。亦非本意。今得了素徽。又待廷试了。早些做官。荣耀他却好。只是日子促了。路途又远。怎么处。 

【前腔】洛阳花正繁。偏我看花晚。〔小生〕不妨。我有骏马。一日行千里。小弟自燕至吴。祇行四日。赠兄乘之。抵京尙及廷试。〔生〕感德未酬。施恩无厌。何以克当。多谢了。〔小生〕有如云骏马。号曰惊帆。〔生〕堪夸晏子将骖解。不愁敬仁行路难。〔小生〕小厮们带我千里马来。于相公骑者。〔杂带马上〕香来知骤近。汗敛觉风吹。〔生〕双瞳挟镜。两颧协月。果然好马。〔小生〕休羁绊。快拂衣跨鞍。到京时洞房金榜似邯郸。

快些乘马。〔生作乘马介〕请了。路遥知马力。〔小生〕义重识交情。〔生走马急下小生看内介〕看他头也不回。竟自去了。我心上已安。且向宿店安息一番。有何不可。〔下净上〕 

【蔷薇花】因选官喜得伯将共我游。〔小净上〕不因客邸动离愁。池老先。怎簇眉头。

〔净〕此事不是路上说的。且到肆中细谈。〔小净〕有理。就此店中安歇。店主那里。〔丑上〕时招千里客。义取四方财。〔小净〕看酒来。〔丑应下净〕咳。伯将。自古道债各有主。寃各有头。人无远虑。必有近忧。我与你自从横塘那日分手。又是几时了。今欲上京。选一恩官。央你代笔。谁想一路来。沸传那于鹃中了榜首。〔恨介〕不要说试官。天也是没眼睛的。〔小净〕便是。〔净〕这是我切齿之仇。〔小净〕晚生好恶略同。〔净〕若是他在当道。学生选官之事。不要提起。只怕你我性命也不保。〔小净〕便是。有何妙策。〔净〕我思想起来。不如捐些金银宝贝。结一刺客。刺死了他。你我方得出头。方得无恙。〔小净〕好便好。那得这个人。〔净〕我和你旣称刎颈之交。就替我搠一搠。有何不可。〔小净〕池老先。若是一管笔。我便会搠。老于是个人。这个叫我却难。不敢应承。〔净〕这般说。此计不成了。〔小净〕且住。一面吃酒再算计。〔小生上〕 

【新荷叶】得见于郞底事宽。且投店暂栖今晚。

