<!-- { "loadSidebar": true } -->
【破阵子】〔小生同小旦杂随上〕燕蓟复来越水。苍茫四海无家。〔小旦〕短棹轻桡同载月。坐对琴书试茗芽。闲话古豪侠。

〔小生〕〔旧词贺圣朝〕白雪梨花红粉桃。露华高。〔小旦〕垂杨漫舞绿丝绦。草如袍。〔小生〕风过静塘微浪起。似江皋。〔小旦〕千金莫惜买香醪。且陶陶。〔小生〕自京师回来。又历吴山越水。眞所谓落魄之士也。〔小旦〕妾闻丈夫以四海为家。相公有之。〔小生〕我侠气干云。有张巡杀妾之义。你芳姿倾国。无西子覆吴之功。天生两人。无尺寸之用。能不痛惜。急宜游历山川。品题花月。庶不坐困一室。来到越中。泊此钱塘。好一派夜色也。 

【锦缠道】载轻娃。暂停舟钱塘水涯。到处景随佳。昔张志和云。愿为浮家泛宅。往来苕霅间。羡高人愿为泛宅浮家。我待弄淸狂正平鼓挝。您休怨孤眠商妇琵琶。种了邵平瓜。效范蠡扁舟远驾。三闾未许夸。悲放逐啼聋泣哑。直恁的困苦欠撑达。

〔小旦〕看溶溶春水浸梨花。寂寂横塘覆杨柳。好景致也。 

【普天乐】暖溶溶明月夜。看山影轻如画。淸溪畔柳可藏鸦。曲桥外似雪梨花。荒村数家。〔内作犬吠介〕更■〈口星〉■〈口星〉犬鸣。一带篱笆。

〔小生〕如此良宵。能无畅飮。取酒过来。〔众丫鬟执壶小旦送酒介〕 

【古轮台】醉流霞。浅斟低唱按红牙。纤纤素指轻轻下。歌翻子夜。管弄昭华。一派余音虚架。赤凤堪乘。彩云欲化。今宵淸梦遶天涯。风情潇洒。都付他流水浮花。美人绿鬓。英雄白发。同归狼籍。想起泪如麻。须酩酊。莫敎月落漫嗟呀。

〔停杯听介〕何处喧嚷得紧。鼓铙震天。好古怪。小厮去岸上一问。〔杂向内问介〕大哥何处这般喧闹。〔内应〕是前面做水陆道场。化白莲船的。〔杂复小生介小生〕水陆道场。想必盛在那裏。我又闲在此。去观看一番。有何不可。轻鸿可要去么。〔小旦〕夜静更深。又在客边。妾是不去罢。〔小生〕旣如此也罢。若有好看去处。我差人来唤你也。〔小旦〕这却有理。 

【余文】村落内集众哗。俺直待要游观一下。〔众〕一路好月。〔小生〕喜数里横塘月正佳。

忽听荒村闹炒。

可爱横塘月好。

靑龙白虎同行。

吉凶全然未保。 

第三十一出
捐姬

【佛赚】〔杂和尙上〕西方尽是慈悲佛。那管人间了宿缘。四大部州皆欲界。几曾搬得在西天。南无佛。南无慈悲观世音菩萨。和尙要钱都念佛。面觔豆腐口中啜。谁知背地啖荤腥。后园煨狗松柴罯。味淡又将葱酒泼。张口横呑风卷雪。原来此物最兴阳。好从床上传衣钵。传衣钵。种善根。师父敎他开便门。徒弟见说心怖畏。便叫那救命灵山大世尊。师父说今生苦趣须尝过。免敎重做妇人身。南无摩诃萨萨摩诃。

〔众僧〕师父起忏功德已完。疏头是怎么样写。〔师〕今日是信女穆素徽。追荐亡夫于鹃。〔众〕几时死的。〔师〕卒于八月二十五日。其余照例写便了。〔众〕师父。后园瓮内的狗肉。烧得稀烂在那裏。拈香的又在后堂。我们偷工夫去吃了就来。〔师〕有理有理。正是宁可荤口念佛。不可素口骂人。〔下杂扮道士法衣鼓乐行香上〕 

【呪】肚中空虚。口内诬言。丁零当郞。哩嗹啰嗹。夜间习惯。屁眼向天。禳星吿斗。请将关仙。谢了荤士。要银一钱。领盌羹饭。极少三分。铺灯一地。油米满前。出空罄子。斋供来塡。荤腥谢将。只管流涎。困虫来到。木鱼打穿。科仪不熟。呪水无传。祈晴祷雨。准要一年。没人来请。厨灶少烟。法衣狗嚼。版巾油煎。毛竹笏板。蓪草雷圈。鼓钹当尽。经忏不全。不如改业。性命常存。

请神已毕。这些和尙都去吃狗肉了。我们也去吃些荤菜再来。〔众〕疏头可要收拾了。〔老道士〕放在那里。斋主来好看。道人又在此。怕那个偷了去。〔众〕这个道场大得紧。可吃得荤么。〔老道士〕不妨。慈悲胜念千声佛。造恶徒烧万炷香。〔下小生便服步上〕 

【香柳娘】听松风梵音。听松风梵音。偶来萧寺。〔做翻案看疏介〕看他疏写千张纸。斋主是什么人。姓穆名丽华。姓穆名丽华。呀。原来就是穆素徽。他建道场为甚。修忏度阴司。为于郞病怯死。呀。于叔夜死了。待我看几时死的。〔做看疏念介〕八月二十五日捐馆。〔惊疑介〕又是我来。好一桩怪事。好一桩怪事。沈吟细思。敎人发指。〔思介〕 

我在涿州饭店上遇于叔夜。其时是十月初旬。他又说素徽闻我死信。自缢而绝。不胜哀痛。会试都不欲去了。我说素徽已死。悲之无益。我遇池同。斩之便了。咦。这里倒是穆素徽荐他。怎么说。阿。是了。那素徽原不曾死他原认杀刘楚楚之言。故此追荐。且住。我胥表与于郞。虽怀夙慕。未得深交。旅邸一面。情投胶漆。见他闻讣哀恸。令我凄然。是个眞正情种。罢。我就把移云换月的手段。少试一试。使彼得谐心愿。有何不可。我恨不得卽斩池同。然不取素徽。斩之无益。咦。说便一句千万人中。怎生取得素徽。有计在此。我有爱妾轻鸿。现在舟中。只得哄他随喜。换了素妆。混入法堂。密令勇士数人。法堂中胡乱杀起。打灭灯火。一人负轻鸿而走。声言抢去素徽。月下看不分明。池同一定认着轻鸿是素徽。追赶将近。勇士弃之而逃。不知踪迹。我一面乘其仓卒。取素徽从间而遁。亦鬼神所不测也。正是计就月中擒玉兔。谋成日裏捉金乌。〔下旦素服上〕 

【前腔】问灵魂那在。问灵魂那在。〔做拜生魂座介〕望伊来至。望伊不见销魂死。于郞。于郞。我完了道场呵。不崇朝弃世。不崇朝弃世。汝欲会咱时。黄泉暂相俟。把坚贞自矢。把坚贞自矢。悠悠我思。中如锥刺。

〔净上〕素徽。你不要拜坏了。待我替你拜。于郞。复愿你早生仙界。莫到寒家。〔做拜介〕 

【前腔】代殷勤荐度。代殷勤荐度。愿你早归法旨。莲花生长无尘滓。〔旦哭介众僧道合〕离重重地狱。离重重地狱。今始断相思。从敎悟生死。〔旦〕听法音梵字。听法音梵字。纵沈沦地司。生天从此。

〔净〕过哀了。且暂时歇息。〔同旦下小旦素妆小生同上〕 

【前腔】到巍峨大寺。〔小旦〕这样大寺。到巍峨大寺。〔小生〕法事可盛么。〔小旦〕建坛宏侈。〔小生〕换了素缟。正好混入法堂。特将缟素更红紫。〔小旦〕混看他盛事。混看他盛事。〔小生〕我暂往那里去。〔急下小旦〕嗳哟。转眼竟何之。将人哄来至。〔内嚷介〕于叔夜在此。〔小旦惊介〕沸于郞在此。沸于郞在此。呀。法堂灯火都灭了。匆匆自思。茫无依止。〔丑勇士上〕 

【水底鱼儿】打灭禅灯。惟闻喊杀声。〔抱小旦介小旦〕这怎么说。〔丑〕佳人抢去。有谁来斗争。〔急下净同僧道家人赶上〕 

【前腔】胆颤心惊。追贼莫暂停。〔看内介〕那那那穿白的在前面了。赶上去。有人拿住。送他新海靑。

〔下小生喊上〕于叔夜在此。〔末负旦上〕在那里。在那里。〔小生〕 

【前腔】赚得芳卿。这里来。番从间道行。〔旦〕在那里。〔小生〕在这里。鬼踪神迹。果然手段精。〔下小旦急上〕 

【前腔】月色偏明。长堤又不平。〔净众急追上〕向前扑住。浑如捉兎鹰。

〔擒住小旦介净〕素徽你到那裏去。〔众〕不是他。〔净惊看介〕嗳哟。命也不要。纔追得着。又不是素徽。依样一个美妇人。好生古怪。〔众诨介净怒介〕一色打扮。一定是你来引去的。我也不难在你身上还我素徽便了。不然把你来无所不至。〔众〕你是什么样人。〔小旦〕 

【引军旗】念奴本是良家妾媵。〔净〕你主人姓甚名谁。〔小旦〕失记主人名。〔净众〕你叫什么。〔小旦〕一时仓卒忘名姓。〔净众〕来此怎么。〔小旦〕为观法事来禅径。〔净众〕是了是了。是于生叔夜同谋者。素徽是你来领。

〔小旦〕呸。我晓得什么素徽。〔自语介〕咦。是胥长公把我来使计了。〔一面净众盘问小旦介一面小旦自唱介〕 

【前腔】是丈夫赚把素妆来整。到此无踪影。多应有计安排定。强徒把我相凌迸。罢罢罢。他有匕首。在我佩上。待我引决赴水。奴家怎把他牵害。苦得了当一命。

〔做自刎赴水介净众惊介〕嗳哟。嗳哟。负他的不是叔夜。这妇人又非素徽。一时逼死。素徽反去远了。不如再去追寻素徽。失了一个佳人。得了一个佳人。得了一个佳人。失了一个佳人。〔众下〕 

第三十二出
羣嘬

〔杂地方拥净上〕好手中间逞好手。吃拳须记打拳时。池三爷有些走不得了。白白地逼死人命。走在那里去。 

【赵皮鞋】〔小净上〕我是赵学生。包揽官司有大名。〔向净揖介〕池老先生不妨事。这场人命十分轻。幸得有区区作见证。

〔净〕全仗全仗。〔丑县丞上〕 

【前腔】我是钱县丞。领带廵兵十数名。〔众地方嚷介〕池公子逼杀人命。地方拏住。〔丑〕只管乱嚷。如何不具地方呈。嚷得我老爷沈醉醒。

〔净当而介丑要净跪介净不肯介丑〕父母官怎么不跪。况且是犯人了。这等放肆。唗。〔小净〕便跪了。〔丑指净介〕 

【博头钱】你好忒强横。你好不思省。三四更断送佳人命。何住所何姓名。〔众〕姓池名同住南利二都十一图。有名使势公子。家赀百万。〔丑〕不要嚷。左右先与我打他二十。未枷锁先用刑。痛加鞭楚快招称。〔小净〕老父母这个刑法。且求慢些。再口审他一审。〔净〕我挟了爱妾穆素徽。在寺中修忏。蜂拥不知姓名多人。各执挺刃。霹入法堂。打灭灯火。抢去素徽。连忙追赶。不知这个妇人。为着什么。自家情急。竟赴水而死。与我毫不相干。〔丑〕唗。还说没相干。只你情急二字。显见威逼。罪何所逃。〔小净〕希垂听。且容情。他乃尊就是已故池相公。〔净〕先君台鼎。身为监生。有妾穆氏。被贼抢行。〔丑〕你自寻妾。怎地威逼无辜。寻妾之说是支吾的话。〔净〕那知追得这娇倩。他投水命捐倾。

〔丑〕可知道。 

【前腔】显见眞人命。休把舌头硬。你喝令动手何名姓。〔净向小净介〕还望你作证明。〔小净〕老父母。这桩事情实轻。〔众〕这个秀才。是买出来的呢。〔丑〕难道半天突下这尸灵。〔小净〕还求用情。〔丑低〕我三年官债。今番要淸。〔小净〕方纔口审的几句。是成不得的。〔丑〕审单略换。毫无罪名。〔净〕小厮取些银子过来。〔众〕许多。〔净〕五百两。〔丑〕少。〔小净〕便是七百。〔净〕那得许多。〔丑〕还少。〔小净〕便足了数罢。〔净〕难道一千。便罢。送送送。〔众做送银介丑笑介〕满盘都是细丝锭。〔指净介〕造化遇我。还亏我做官淸。

