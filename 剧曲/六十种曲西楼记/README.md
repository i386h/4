<!-- { "loadSidebar": true } -->
《六十种曲 西楼记》

（淸）袁于令 着

（明）毛晋 辑

西楼记

（淸）袁于令 着 

绣刻演剧十本

第四套

绣襦（亚仙）
靑衫（兴奴）
红梨（素秋）
焚香（桂英）
霞笺（丽容）
西楼（素徽）
投梭（缥风）
玉环（玉箫）
金雀（彩凤）
赠书（轻烟） 

绣刻西楼记定本 

●西楼记目录 

第一出
标目 

第二出
觅缘 

第三出
砥志 

第四出
检课 

第五出
倦游 

第六出
私契 

第七出
衔恚 

第八出
病晤 

第九出
庭谮 

第十出
阍忤 

第十一出
鹯逐 

第十二出
缄误 

第十三出
疑谜 

第十四出
空泊 

第十五出
计赚 

第十六出
集艳 

第十七出

之任 

第十八出

离魂 

第十九出
凌窘 

第二十出

错梦 

第二十一出
侠槪 

第二十二出
自语 

第二十三出
虚讣 

第二十四出
情死 

第二十五出
言祖 

第二十六出
邸聚 

第二十七出
巫绐 

第二十八出
泣试 

第二十九出
假诺 

第三十出
载月 

第三十一出
捐姬 

第三十二出
羣嘬 

第三十三出
归訉 

第三十四出
卫行 

第三十五出
诘信 

第三十六出
喜隽 

第三十七出
巧逅 

第三十八出
会玉 

第三十九出
游街 

第四十出
乘鸾 

第一出
标目

【临江仙】〔末上〕白发无根愁种就。劝君及早徜徉。风流节侠满词场。尊前颜似玉。灯下语如簧。

试看悲欢离合处。从敎打动人肠。当筵谁者是周郞。纵思敲字句。无敢乱宫商。〔问答照常〕 

【沁园春】穆氏于生。西楼曲意。两逗情肠。奈庭帏起谮。祸因歌谱。拆散鸾凰。寄迹钱塘。被奸掇赚。羡杀佳人节似霜。于叔夜钟情特甚。一病几亡。

讹传谎报堪伤。穆氏闻之缢绣房。旅邸又惊。燕楼虚信。无心待榜。星夜走还乡。胥侠士捐姬夺穆。送至京师遍觅郞。除奸党。重逢旧玉。千载播词场。

于叔夜死与素徽期。

胥长公生把轻鸿弃。

种愁根几句楚江情。

载痴缘一部西楼记。 

第二出
觅缘

【恋芳春】〔生晋巾靑圆领上〕剑闪秋霜。砚飞寒雨。唾壶不叩长鸣。季子黄金虽尽。舌在堪凭。梦想秦台凤影。奈缘浅空余愁病。还思省。何事苍天。恁般虚付才情。

风韵萧疎一少年。病多愁剧叹迍邅。荆山空有投瑜泪。汉水难期解佩缘。只索举杯邀素月。漫劳搔首问靑天。从来去路黑如漆。且听时人笑眼前。于鹃字叔夜。御史雪宾公之子。南畿解元也。技擅雕虫。素重长安纸价。功躭刻鹄。曾分太乙藜辉。人说我二酉为胸。长淮为口。怎奈叶公有龙图之好。涓人无骏骨之求。未得上国观光。且向寒庐抱影。政是富贵在天终莫强。功名到手始为眞。不在话下。咳。只是一件。向为父任随行。母忧守制。虽成冠礼。未遂姻盟。我想婚姻乃百年大事。若得倾国之姿。永惬宜家之愿。天那。你便克减我功名寿算。也谢你不尽了。目下绿绮无弦。玄霜乏杵。如之奈何。咦难道三生石上。半笑也没有。或迟速不同耳。今上元佳节。多少女子游玩。不免观看周遭。万一夙缘。不期而会。也未可知。文豹何在。〔丑扮书童上〕掌管图书府。遨游翰墨林。相公有何分付。〔生〕你锁了书房。随我看灯去。〔丑〕恰纔李相公差人来约相公住在家裏。要来同去看灯。〔生〕旣如此。我进书房。你在门首少待。竹裏茶初沸。门前客正来。〔生暂下〕 

【临江梅】〔临江仙〕〔末巾服上〕飮酒歌骚不爱醒。漫将花鸟推评。〔小净巾服上〕 

【一翦梅】红楼十二尽留名。东院闻筝。西院听笙。

〔末〕小生李节。字贞侯。〔小净〕自家赵祥伯将是也。呀。贞侯兄何往。〔末〕偶访于叔夜兄看灯去。〔小净〕挈弟何如。〔末〕总是相知。同去便了。〔小净〕行行去去。此间已是。有人么。〔丑忙应介〕呀。两位相公来了。相公有请。〔生〕来了。〔见介〕政欲看灯。小厮说李年兄来约。伯将兄不期而至。可称胜游矣。〔末〕就此同行。〔生〕吿茶。〔小净〕没心想吃茶了。去去去。〔末〕伯将兄请。〔生〕随意走罢了。〔行介〕 

【绣太平】〔绣带儿〕〔生〕东风静。溶溶夜景。〔丑指介〕到处都是花灯。有趣。〔末〕遍红楼挂彩烧灯。〔生〕多少龙衔宝树。鸡上莲花。〔小净〕妙。铜芝金藕参差。〔丑〕前而鳌山灯。造桥灯。〔生〕星桥火树纵横。

【醉太平后】〔末〕堪惊。平康数里耀人明。〔丑〕月起了。〔小净〕更月上素晖相映。〔丑〕多少看灯的。〔生〕可夸游兴。〔丑〕看苍笻竹马。往来不定。

〔小净〕我每再到歌院裏走一走何如。〔生末〕政有此兴。〔丑〕赵相公往那裏去。〔小净〕转湾西去。一带都是高楼子。 

【三解酲】〔三学士〕〔生〕曲巷高楼疏树影。〔末〕一路明珰翠钿。煞妖娆也。〔小净〕蜂黄蝶粉轻盈。〔丑〕那个姐姐开着帘看相公。〔生〕假看珠勒垂红袖。〔丑〕一个在那裏插钗。〔末〕倦整金钗倚翠屛。

〔丑〕什么香。 

【解三酲】〔生〕几阵香风吹醉醒。〔丑〕一阵烟。〔末小净〕这是兰麝氤氲宝雾横。〔丑听介〕那壁厢呜呜的响。〔生〕春纤冷。想绿纱深处。小妇调笙。

〔小净〕且住。眼闝虽饱。腹内渐渐裏枵起来。怎么处。不如向小垆买酒。痛飮一番。〔生末〕也使得。此间已是。〔小净〕酒保有么。〔小旦靑衣扮酒婆上〕仙人留玉佩。学士解金貂。呀。各位相公。〔小净〕有好酒么。〔小旦〕有细曲琉璃碧。陈年琥珀红。小店呵。座上客常满。樽中酒不空。〔小净诨介小旦〕请楼上坐。去热酒来。〔下〕众作登楼。〔丑斟酒介〕 

【大节高】〔大胜乐前〕倾佳酿。琖内红生。小垆边拚醉醒。长歌一曲梁州令。

【节节高后】风流性。诗酒情。花月兴。及时管领繁华境。声声漏鼓无多剩。此夜灯前快传觞。来朝霁雨浑难定。

〔末〕小弟醉也。别了罢。〔生〕酒阑歌罢已三更。〔末〕醉眼看来月倍明。〔小净〕寂寂平康朱户掩。〔生〕教人何处觅娉婷。〔末小净〕请了。〔生〕李相公醉了。文豹你可扶送归去。我自步回也。〔众下生吊场介〕咳。李赵二兄都去了。看天色空靑悬翠釜。月华虚白漾冰壶。此时佳人才子。销金帐中。沈香火底。无不浅斟低唱。共赏元宵。独我于鹃形影无依。徘徊中夜。怎生是好。方纔灯影中遍选红妆。总无有解吾情者。天那终不然罢了。旣是书生薄命。你不该生我多情。 

【东瓯莲】〔东瓯令前〕煞薄命。枉多情。肠断东风少佩声。良宵美夜偏孤另。闷无语。谁相并。空瞻星斗数残更。

【金莲子后】管盼杀翠红乡。绮罗丛。款软话绵藤。

【尾声】这段缘难厮称。巫云梦影未分明。惟有淸光照泪横。〔长叹介〕 

行歌处处月明中。

独我牢愁郁未通。

携取梅花数升酒。

醉寻江岸哭东风。 

第三出
砥志

【祝英台近】〔旦淡妆上〕梦初回。灯未烬。鸦噪绮窗晓。自照菱花。羞点翠眉小。谩敎选伎征歌。强为欢畅。满腔恨。有谁知道。

朝朝浅淡妆。不竞铅华侈。太阳升轻霞。芙蓉出渌水。莫道人断肠。每自销魂死。风尘浪得名。沦落何时已。奴家姓穆。名丽华。字素徽。居住西楼。教坊出身也。七岁能讴桃叶。十三善舞柘枝。曲曲连娟。争呼昔日修眉史。纤纤束素。不减当年来梦儿。只是性厌铅华。无奈阗门车马。心怜才隽。空夸满壁图书咳。倘得援琴之挑。永遂当垆之愿。吾事毕矣。看来再没有一个。只有做锦帆乐府的于叔夜。是天下奇才。我日夜习其歌曲。心欲归之。但不知邂逅何日。缘分有无。今日托病谢客。不免把他歌曲。玩味一番。〔做翻谱介〕呀。是他做的楚江情。待我誊写在花笺上则个。〔做口念手写介〕朝来翠袖凉。熏笼拥床。昏沈睡醒眉倦扬。懒催鹦鹉唤梅香也。把朱门悄闭。罗帏漫张。一任他王孙骏马嘶绿杨。梦锁葳蕤。怕逐东风荡。蜂儿闹纸窗。蜂儿闹纸窗。蝶儿过粉墙。怎解得咱情况。〔看笺沈吟介〕 

【桃柳争春】〔老旦妓妆上〕轻妆恁娇。特来探问邻家。不知因甚病倒。

奴家歌院刘楚楚便是。闻得穆家素徽妹子有病。特来候问。妹子开了门。〔旦做开门接介〕嗳哟。姐姐来也。〔老旦〕妹子有甚么病。〔旦〕我没有甚么病。〔老旦〕又来了。都说你有病在家。两日不出门。〔旦〕这是不出门病。〔老旦〕敢是害相思。〔旦〕那个是我看得上的。我去思想他。政为碌碌风尘。无有解者。若提起相思。越教人断肠矣。〔老旦〕我每■〈行外亢内〉衒人家。那裏认得眞。只好随花逐月过日子。〔旦〕刘姐姐。 

【祝英台】你只道少年场花似锦。结队逞妖娆。歌绕画梁。舞动香尘。管使座中魂销。〔老旦〕今日烟花部中。还推你第一。〔旦〕多娇。怕一朝春去。门前宝骑雕轮稀了。那时候谁肯怜颦惜笑。

〔老旦〕虽是这等说。你年当二八。政好风光。 

【前腔换头】你容貌。一似李师师张盻盻不减旧苏小。那更水暎翠眸。山远轻眉。果是素喉蛮腰。〔旦〕怎奈应酬不暇。知己甚少。〔老旦〕你谈笑有鸿儒。往来无白丁。交好。无非词苑名流。与那骚坛年少。怎拚舍西楼月夜花朝。

〔旦〕姐姐。 

【前腔换头】你差了。那些流水行云。岂是久常交。〔老旦〕毕竟什么样人。方称得你意。比似有才无情。有情无才。总不入你眼睛。〔旦〕咳。姐姐。那见有才的没有情。惟眞正才人。方是情种。除是沈约宋玉。情种愁魔。方晓得我的根苗。〔老旦〕倘王孙公子。要娶你起来怎么处。〔旦〕儿曹。任他白璧黄金。一点芳心难讨。漫无缘。可不空负了求凰琴操。

〔末丑扮家僮上介〕主命遣差。盖不由己。我每池相国府中院子。俺三爷差我每去请穆素徽陪酒。此间已是西楼。有人么。〔叩门介内应〕不在家裏。〔末丑怒介〕前日请不动。三爷着恼得紧。今日来第三次了。又回我每。怎好去回覆。若在裏面。快些梳起头来。〔内应〕果然是城中崔老爷接去船上陪酒了。〔末丑〕旣如此我每去回覆了。但凭三爷。政是有心来汉水。无路入桃源。〔下旦〕只听这些聒噪声。何日是了。 

