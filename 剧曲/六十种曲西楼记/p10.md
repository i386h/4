<!-- { "loadSidebar": true } -->
欲向史官彤笔载。



细将豪客宝刀看。 

第二十二出
自语

【破齐阵】〔破阵子头〕〔旦上〕病久越添愁况。梦回失唤才郞。

【齐天乐】点点云山。层层烟水。尽是三生业障。

【破阵子尾】遶砌寒蛩赓悲噫。满院秋花照泪妆。难捱更鼓长。

〔旧词渔家傲〕疎雨纔收淡苎天。微云绽处月娟娟。寒雁一声人正远。添幽怨。那堪往事思量遍。谁道绸缪两意坚。水萍风絮不相缘。舞镜鸾虚肠寸断。芳容变。好将憔悴教伊见。奴家穆素徽。坚拒池贼。只想于郞。几次寻死。又被丫鬟救转。罢。宁受鞭棰。且留这条性命。图与于郞万一之遇。却不是好。咳。把往事从头仔细想来。好伤感人也。 

【雁鱼锦】〔雁过声〕寻思那日叔夜郞。记相逢共话西楼上。扶了病按他新词唱。看他眼迷离口顚狂。更怜他的眉际淸扬。匆匆言未详。随思做夜奔西明巷。漫牵住袖儿不忍放。

【二犯渔家傲】悲伤。祸起萧墙。那父亲听了人谗谤。欢娱未讲。岂知道蓦地生风浪。赵贼强人向远方。母亲强人急治装。奴家强待商量。差周旺往。嘱他传柬端详。回来说曾见我郞。他亲说是定依书中命。又把那旧玉来寄将。

【二犯渔家灯】娘行。怕被灾殃。只有赶路将舟放。奏鼓鸣榔。那堪此际拜吿消停。百计千方。娘亲面抢。料他不至。又把掌儿拍向。锦帆月渡空凝望。等得我绣枕翠衾冷麝香。

【喜渔灯】等残漏鼓。忽闻鸡唱忙。惊听人声乱沸。又早天亮。这羞惭万分。那时节娘行笑咱薄幸郞。只说暂时他往寻亲眷。更谁想将奴欺诳。池公子早做排场。他那里痴心待结天边网。俺这里坚守争如陌上桑。

【锦缠道犯】漫索强。被奴家别居洞房。鸨母棹归航。尽贪财全不管我行藏。狠池贼如枭似狼。煞把我鎭日的鞭杖。忍受待于郞。正是不经一度寒彻骨。怎望梅花扑鼻香。

一入侯门深似海。



从此萧郞是路人。

惟有感恩幷积恨。



万年千载不生尘。 

第二十三出
虚讣

【出队滴溜子】〔出队子〕〔老旦杂挑行李上〕琴书装载。锁却西楼向水涯。淸风催我片帆开。〔小净上〕 

【滴溜子】是谁轻装潇洒。有些识认他。心中自揣。〔老旦作遇小净介〕呀。纔离门庭。故人正来。

包先生久违。〔小净〕老一失瞻。〔老旦〕先生一向不会。〔小净〕不要说起。我前日被于雪宾大人。请到山东任所。去医治公子于叔夜。不想他日夜念着穆素徽。那得病好。〔老旦〕如今怎么了。〔小净〕只好想杀了。〔老旦〕有这等事。几时死的。〔小净〕八月二十五日。临死之时。他父亲还道快请包相公救治。难道包必济是仙人。不过随了时运做去。要起死回生。就倒挂了我也没法。谁想我单学一味乖巧。几日先打点行装。一待他差池。卽便买舟而回了。〔老旦〕咳。可惜。〔小净〕 

【啄木儿】可惜那于叔夜国士才。祇为相思郁未解。怎把他肺腑调和。怎奈他心病难猜。欠些仲宣登楼债。要同尾生桥边待。抱恨红泉堪痛哉。

楚楚。半日不曾问得你。匆匆出门。待到那裏去。〔老旦〕我正为穆素徽妹子。被于家驱逐到杭州去。今访其下落。原来是他母亲哄去嫁与池三爷了。闻得素徽妹子生分。不与他同床。日夜寻死。特去探望他一番。正値路遇了你。又闻于叔夜凶信。〔小净〕偶然看病过此。传了此信。素徽知道。好不痛杀也。 

【三段子】〔老旦〕素徽被拐在池家。骨如瘦柴。这苦怎捱。况闻得于郞病乖。华周■〈木巳〉梁妻悲噫。一声管取城崩坏。此样恩情何处买。

各要赶路。就此别了去罢。 

偶尔叙乡情。



浮踪浪裏萍。

将军不下马。



各自奔前程。 

第二十四出
情死

【梨花儿】〔净上〕我与素徽缘分少。低声下气甘陪小。可奈泼娼越做乔。嗏。莫敎惹动三爷恼。

今日也穆素徽。明日也穆素徽。谁料他一心对着于叔夜。把我做了臭厌。可恨可恨。怎么样处死了于叔夜。方绝其念。不然人有所愿。天必从之。莫要被他走了炉。小厮门上分付。一切三姑六婆出入。都要盘问。〔众〕有甚么刘家楚姑娘。要来拜二娘。〔净思介〕刘楚楚来。莫不有什么传消递息。咦。他也不敢。我反托他解劝素徽从我。倒是好机会。小厮来时通报。要先来见我。正是好看千里客。万里去传名。〔暂下老旦丫鬟随上〕 

【浪淘沙】敢惮水程遥。来访心交。侯门那许外人敲。正是不因渔父引。怎见波涛。

大叔每与我传进二娘知道。刘家楚姑娘拜访。在门首了。〔众〕先是俺三爷接见。〔报介净上〕天上美人琼苑住。那阵风儿吹下来。〔相见介〕嗳哟刘老一。一向不见了。因甚到此。〔老旦〕特来拜访。兼看素徽妹子。〔净〕多谢了。小子有话。政欲吿诉。〔老旦〕愿闻。〔净〕素徽一向把我奚落。教我坐不同几。食不共器。这个还是当初在外的说话。如今他母亲受我财礼。嫁我为妾。已是瓮中之鳖。走往那里去。谁想他到俺家中。日夜拖刀弄剑。跌脚搥胸。开口便骂。动手便打。不要说同眠同坐。就是面也见不得。这个是何道理。我家门坎虽低。决不轻放他出去。楚楚。他生是池家人。死是池家鬼。作什么痴想。政欲倩人晓谕他。今喜楚楚不期而至。十分难得。望乞委曲开谕他一番。倘得他回心改意。酬谢非轻。〔老旦〕说那裏话。〔净〕在此多住几日。今日小饭。倒不奉陪。省得他厌我。竟自你二人细谈半晌。说到其间。千万千万。〔老旦〕领命了。还有一节喜信报你你可知道于叔夜已死了。〔净作满场滚笑介〕乐乐乐。乐乐乐。乐杀乐杀。〔众扶起介净〕楚楚。楚楚。可可可可不是天随人愿么。〔揖天介。〕楚楚。停一回你报与他知若得哭了一场。也断他念头了。那时死心随我。畅畅畅早是你来说。若是别个说。又道是我的计较了。叫小厮后堂摆酒。请二娘陪了楚姑娘。我自向书房中去也。正是人闻喜信精神爽。月到中秋分外明。〔下众请旦上〕 

【霜蕉叶】〔霜天晓角〕檐牙鹊噪。喜见亲人到。〔老旦〕 

【金蕉叶】久别钱塘信杳。〔旦〕盼杀人西楼梦遥。

〔老旦〕〔浣溪沙〕春夏睽违又是秋。〔旦〕何劳垂念买扁舟。〔老旦〕你芳容瘦减带围收。〔旦〕只道不能重会面。〔老旦〕今朝复得话西楼。〔旦〕相逢不觉放眉头。奴家自被赵伯将那厮驱逐。母亲只说寄居钱塘亲眷家。卽日买舟。奴家放于郞不下。写书去约我面决一番。不意竟无回书。但把旧玉来回我。据周旺说。适値他父亲回家。写不及回柬。及至等到天明。风雨并作。不见于郞来到。〔老旦〕其间必有缘故。奴家因四鼓搬到你家西楼。闻得你船还未开。备一杯饯酒。再寻不见。想就开了船。〔旦〕生受你。那早就开船赶到杭州。母亲还哄我是寄居亲眷家去。直待进这裏的大门。笙歌迭响。母亲就说道我把你嫁了。闪出来一名就是池同。此时要我同拜。被奴家急寻死路。他便只得住了。直至今日。不与他同房。重门深锁。恨不能插翅而出。〔老旦〕你家妈妈。那里去了。〔旦〕哄我到这里。他便卒然不见了。〔老旦〕终须不是亲生的。得了银子。便完他事。那顾你死生。那池公子待你如何。〔旦〕这个禽兽。不要说起。待我细诉你听。 

【小桃红】自从那日把家抛。早被彼妆圈套也。万丈深渊。坠了难捞。不住泪痕交。〔老旦〕飮食宫室。也勾华侈了。〔旦〕咳。一凭他昼寒食。夜元宵。〔老旦〕桂浆浮兰膏照也。〔旦〕谁是凤友鸾交。念罗敷不受使君挑。

〔老旦〕骏马每驮痴汉走。巧妻常伴拙夫眠。姻缘事那得称意。〔旦怒介〕这不是于郞。怎么把夫妻两字说起。〔老旦〕 

【下山虎】俊才美貌。梦许神交。好事多顚倒。怎禁命薄。你这里翠绕珠围。勾伊下稍。〔旦〕嗳哟。旣与于郞生死约。这番怎背了。那得古押衙施计巧。合浦珠仍返。燕归旧巢。重与仙郞吹凤箫。

如今于叔夜。可在家裏看书。还在外边游荡。〔老旦〕 

【五般宜】他为你终朝消瘦悲沈腰。他为你诗书废鎭日飮药。他又早带病上星轺。〔旦〕又到那里去了。〔老旦〕他父亲征起山东巡抚。连夜起程。请医人包必济。赴任调理。〔旦〕病体怎劳动得。千里万里。感伤多少。冲寒破晓。穿山渡岛。你是个病怯怯书生。怕风霜憔悴了。

〔咳〕姐姐。不知我何年月日与他谐秦晋之好。〔老旦笑介旦〕怎么笑我。〔老旦〕 

【五韵美】怕伊家伤怀抱。几番待语还住了。〔旦〕有甚言语。不妨就说。恁欲言不语费寻讨。莫不把别头娶好。你待将咱嘲笑。〔老旦又笑介〕不是。〔旦〕怎么说。好敎我心如刺。体似烧。纵是您做负义王魁。怎奈我桂英拜祷。〔老旦〕 

【山麻楷换头】说向你。休悲悼。这种相思。靑史堪标。多娇。切莫自瘦损了娇容貌。〔旦〕为何只管安慰我。但说于郞怎么样了。〔老旦〕叹于郞似镜花难采。石磷难照。水月难捞。

〔旦惊介〕莫不是死了。〔老旦〕也差不多。八月二十五日死的。〔旦〕可眞否。〔老旦〕是昨日途遇医人包必济。他说是目击的。〔旦痛哭仆地介老旦扶起介〕 

【江神子】何须血泪交。姻缘事命裏相招。〔旦〕只思再续鸾胶。谁知今日这寂寥。信是缘悭分少。

【尾声】夫妻本是同林鸟。大限来各不相照。一旦东西南北了。

