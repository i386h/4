<!-- { "loadSidebar": true } -->
　　【北南宫煞】〔小生〕道人何处来。家住靑山侧。乘风辞上界。跨鹤下尘埃。〔末〕你怎的不见俺的节钺。〔小生〕从来两眼空沧海。惯看王母神仙仗。那见你凡夫使节来。〔末〕怎的不跪。〔小生〕念敎咱跪拜。我那一双儿铁膝。曾踏金阶。 
　　〔末〕你曾踏金阶。想也曾做官。你正是何人。有些面善。一时思想不起。〔小生〕小道古洪的便是。〔末拜介〕元来正是古押衙。别来数载。不想这般高致。王仙客的事。朝廷已知道了。差下官褒封他一家。〔小生〕荷蒙金吾提挈。与他成就好事。〔末〕古押衙。朝廷赐你一道号。你肯受么。〔小生〕天子所赐。小道怎敢不受。旣如此。左右的。去请刘尙书一家到此听宣读。〔众应介〕传他天使命。去请故官来。 

　　【声声慢】〔外老旦上〕他乡聚首。故国牵情。终宵梦入京都。〔生旦上〕画眉窗下。忽闻天使传呼。〔贴丑上〕闻说皇恩远降。想大家重沐恩波。〔合〕湔旧怨。把愁怀再展。再展双蛾。 
　　〔见介〕〔玉楼春〕〔外拜介〕几年含怨三巴路。〔末拜介〕今日相逢千载遇。〔小生稽首介〕羡君伉俪复谐时。〔生旦拜介〕此是英雄提挈处。〔贴〕只愁年少川中过。〔丑〕谁料春风天外度。〔合〕从今骨肉再团圆。更整行装返乡故。〔末〕下官奏闻圣上。见有玉音传降。〔众俯伏介末〕圣旨已到。跪听宣读。皇帝诏曰。朕惟明如日月。薄蚀尙侵。信若四时。寒暑或爽。况天下之大。岂能无寃民。惟在上之人。当速为洗雪。迩者金吾大将军王遂中奏称。前户部尙书租庸使刘震。言必指佞。难不忘君。屈原乃过于忠。冶长实非其罪。朕之不察。卿乎何尤。其妻崔氏。相夫有先见之明。流光彤史。入宫无不举之职。作则椒房。其壻王仙客。家学不忝鳯毛。居官绰有鸿绩。初居畿辅。效戴星之劳。继隐林泉。存韬光之节。其女刘氏。淑愼尔仪。淸白其操。有司近纠其逃义。朕心实怜其无辜。兹四人者。虽经解网之余。未获回光之照。今特赦前罪。刘震可复原任。特进金紫光禄大夫上柱国。崔氏加封一品夫人。王仙客仍任富平县尹。刘氏赦免所犯。给夫完聚。押衙古洪。不从奸相之谋。见机而作。力图知己之报。出奇无穷。盖有古烈士之风。不愧隐君子之操。赐号通灵玄妙先生。丞相卢??。狂谋召乱。巧饰诬忠。实为心膂之奸。岂堪股肱之寄。削夺官爵。贬为远州司马。呜呼。斯入旣有殊能。在朕可无曲赦。谅黜陟之惟允。见照临之无私。服此休嘉。以图后款。谢恩。〔众〕万岁万岁万万岁。 

　　【山花子】〔外〕微臣自分归黄土。谁知重沐恩波。恨衰羸难登宦途。余生甘老江湖。〔合〕叹全家同挂网罗。飘零几处身世孤。今朝衣锦还旧都。总是神明暗裏相扶。 
　　【前腔】〔老旦〕金钗坠地辞天府。回头故苑蓁芜。论繁华烟消水枯。归来雪鬓萧疎。〔合前〕 

　　【前腔】〔生〕书生小可。色胆如天大。偷香情状高么。喜金鸡衔出凤书。不惊燕侣莺雏。〔合前〕 

　　【前腔】〔旦〕潜形蜀都。暂且逃危祸。含羞掩面当垆。荷君展淸波。把枯鱼唤苏。恩山义海难磨。〔合前〕 

　　【大和佛】〔贴〕自别朱楼五载多。纤腰舞态疎。旧家弦管。只有鸟声歌。对主自啼呼。〔丑〕前程今日方结果。看龙章凤帔。辛苦换来么。〔外老旦〕早知今日受荣华。争似我当初免受千般挫。〔丑〕须知道好事从来要多磨。要多磨。 
　　【舞霓裳】〔小生〕为人忙处受风波。受风波。不如归卧碧山阿。碧山阿。世事多看破。〔末〕恢恢天网难逃躱。问昔日奸臣。今日存无。〔合〕万事平心做。顺天理到底终须脱危祸。 
　　【红绣鞋】〔合〕锦城花柳婆娑。婆娑。蜀江春水烟波。烟波。整归棹。返皇都。朝玉殿。访云萝。亲骨肉。永欢娱。 
　　【意不尽】〔合〕东吴才子多风度。撮俏拈芳入艳歌。锦片也似丽情传万古。 
　　金谷铜驼非故乡。　　　　归心日夜忆咸阳。 
　　三年奔走荒山道。　　　　一旦悲欢见孟光。 
　　游说尙凭三寸舌。　　　　江流曲似九回肠。 
　　相逢尽道休官去。　　　　不逐东风上下狂。 

　　明珠记终 
