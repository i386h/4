<!-- { "loadSidebar": true } -->
　　第七出　却婚 
　　【似娘儿】〔外上〕松柏古心存。嗟玉树寂寞无人。兰心蕙性闺房润。雀屛欲启。鸾俦未偶。闲中慢自评论。 
　　事不关心。关心者乱。下官六十余岁。止有一女。名曰无双。年纪长成。不曾许嫁。我意欲招一佳壻在门。只没有一个门当户对的。且等夫人出来。与他商议。 

　　【风马儿】〔老旦上〕女貌郞才。请东君早成佳配。 
　　〔见介外〕夫人。古者十六而筓。二十而嫁。女孩儿年登二八。正当其时。前日多少公子王孙求聘。只为没个中意的。今日想起来。咱和你年纪高大。这事不可不早定。〔老旦〕相公不问。老身不敢多言。昔日外甥王仙客在门下。自小儿聪明。与女孩儿年相若。貌相似。我曾许他为配。他母亲病笃之日。又是你亲口许下。况兼此子。学问不凡。人才出众。妾意欲成就前言。相公意下若何。〔外〕夫人差矣。仙客乃先姐之子。与女孩儿中表兄妹。于分有妨。怎生成得伉俪。〔老旦〕妾闻中表无服。可以成亲。昔温太眞娶其姑之女。下玉镜台为聘。至今以为美谈。相公昔日许下。今日何出此言。〔外〕当初先姐病笃。苦求此事。我只回他说。你自调养病体。也不曾许他。今日断然不可。〔老旦〕相公。听老身说。 

　　【金索挂梧桐】心知宅相贤。口许东床选。热面应承。冷语今更变。丈夫然诺重如山。暗室私心鬼神见。休言闺阁无人听。只恐闾阎有话传。休辞辨。劝君肯首。莫负燎须言。〔合〕想婚姻都是前缘。慢劳你争长短。 
　　【前腔】〔外〕当年姊病缠。为子求婚眷。仔细沉吟。此事非吾愿。当时只把病人宽。那肯轻将语言骗。不曾媒妁期千万。何必殷懃强再三。休胡乱。嫡亲中表。怎结百年欢。〔合前〕 

　　莫将盟约等闲乖。　　　　只怕婚姻未必谐。 
　　万事不由人计较。　　　　一生都是命安排。 

　　第八出　闺叹 
　　【祝英台近】〔旦上〕豆花风。梅子雨。酝酿晚凉浅。罢绣停针。长日正人倦。〔贴上〕乍堪象簟侵肌。鲛绡映肉。初睡起。微微香喘。 
　　〔卜算子〕〔旦〕睡起玉肌凉。人静重门闭。永日深闺寂寞愁。暗滴珍珠泪。〔贴〕风弄芰荷香。雨洗梧桐翠。且向池亭玩物华。莫把眉儿聚。〔旦〕采苹。寂寞闺门。昏沉暑热。眞个好闷人天气。〔贴〕小姐。池馆淸凉。风光潇洒。我和你受用不尽。有甚么烦恼。〔旦〕你怎知我有烦恼处。〔贴〕小姐。每常间见你欢天喜地。今日眉头不展。面带忧容。为着甚么。〔旦〕我心上有事。你休缠问。〔贴〕小姐。你心上不快。和你到后花园池亭上耍去。〔旦〕也罢。〔行介〕 

　　【祝英台】月眉攒。云袖亸。低首损春姸。妆罢层楼。步入闲亭。风约绣帏香卷。〔贴〕小姐。你看池裏荷花都开了。〔旦〕羞看。藕花开得双头。只怕秋风吹散。闷对景。冷落碧梧池馆。 
　　【前腔】〔贴〕潇散。向凉亭。临曲沼。瓜果荐新鲜。阁对秦山。簟展湘波。侍女频挥纨扇。〔旦〕你不知我心上自有不足处。〔贴〕无端。侯门受用豪华。却把双蛾愁敛。日斜也何事不忺茶饭。 
　　〔旦〕采苹。你兀自不理会。〔贴〕小姐端的有甚事。说与妾身知道。〔旦叹介贴〕但说不妨。〔旦〕这事不是俺女孩儿家说的。罢罢。你是我心腹之人。和你说。昔日王解元从小儿在我家长成。老夫人爱他。只说招他为壻。姑娘临危之际。老相公亲口许了。今日王解元到来。老夫人说起此事。爹爹把前言悔过。只推不曾。教人如何不闷。〔贴〕元来恁的。小姐。老爷旣然不肯成就。只索顺从他。没来由烦恼甚么。〔旦〕父命我岂不从。但婚姻一言为定。女子从一而终。姑娘在日。便许了他。今日人亡事变。却悔赖他的。爹爹官居台阁。须被外人耻笑。〔贴〕小姐。世间多少贵公子美少年。任从老爷许了一个。何必留恋这个穷措大。〔旦〕你说那里话。 

　　【前腔】堪叹。事多磨。人间阻。就裏泪偷弹。天日深盟。风月芳期。一旦雨覆云翻。〔贴〕这亲事又不曾受他茶礼。便退了也不妨。〔旦〕休言。纵无六礼双羊。奈一言难变。便死也魂与檀郞为伴。 
　　【前腔】〔贴〕姻缘。本天生。非人意。烦恼也徒然。老爷呵。爱惜娇娃。别选豪门。肯顾一句虚言。休偏。五陵年少如云。枉把贫儒留恋。从亲命且自逍遥排遣。 
　　【前腔】〔旦〕心坚。守松筠。甘冰蘖。寤寐柏舟篇。爹爹呵。你把连理分开。并蒂摧残。只怕女萝缠绵。〔贴〕小姐。见说王解元家寒。若嫁了他。须索受些凄楚。〔旦〕不怨。从敎受冻担饥。怎肯嫌寒就暖。我彩凤羞与凡鸡作伴。 
　　【前腔】〔贴〕堪怜。守前言。敦旧约。眞个女流难。不负才郞。忍背严亲。一点眞心百炼。〔旦〕你才知我的心事。〔贴〕惟愿。高堂意转心回。绣阁花开月满。那时候偕老双双欢宴。 
　　〔贴谢介〕贱妾不知小姐这般贞性。一时唐突了。〔旦〕且不要和别人说。 

　　莫打南来鴈。　　　　从他作伴归。 
　　打时双打取。　　　　休遣两分飞。 

　　第九出　拒奸 
　　【高阳台引】〔小生上〕近侍龙颜。长随豹尾。朝朝螭陛持戟。暂赐余闲。高情懒去游逸。金鱼乍解还家乐。掩竹扉车马无迹。卷征袍。卧看黄卷。自消白日。 
　　老夫姓古名洪。本贯京师富平人也。自小武艺精通。豪侠好义。昔日为父报仇。杀人于都市之中。又用奇计脱逃。得免其死。如今年近六旬。见做羽林卫押衙之职。京师人都唤我做古押衙。今日罢朝。闭门高卧。不免取一卷古书。看来消遣。正是暂抛虎略龙韬。且玩萤囊蠹简。〔看书介〕 

　　【前腔】〔末上〕奉恩官钧旨机密。特来求访十年相识。若遂良图。两人富贵不失。〔小生〕忽闻剥啄柴门扣。整衣冠下堂延客。〔合〕正淸闲。相过谈笑。顿消岑寂。 
　　〔见介小生〕金吾因甚光降。〔末〕下官多时不曾拜谒。今日特来。〔小生〕必有缘故。〔末背介〕且住。不要直说。且把几句话儿打动他。〔末〕小生没甚事。今日放假。在家闲坐。不过特与老兄谈论一番。〔小生〕最好。〔末〕不知押衙在此看甚么书。〔小生〕老夫看的是左氏春秋。〔末〕那左传上有一个锄麑。可谓义士。〔小生笑介〕将军何以见得他义处。〔末〕晋灵公恶赵盾强谏。遣刺客锄麑刺之。锄麑见赵盾是正人。不忍下手。就触槐而死。世上谁人不怕死。锄麑为忠义上。视死如归。岂不是个义士。〔小生〕金吾差矣。大凡刺客要识人心。以赵盾之贤。晋侯无道。谁不知之。锄麑不与他去便了。直待临下手之时。方才知道。可不枉了一死。 

　　【高阳台序】〔末〕乍感丹心。潜收白刃。肯把忠良残贼。义烈忘身。英名至今如昔。〔小生〕愚客。平生不识人邪正。到其间悔之无及。死孤槐空为怨鬼。有谁怜惜。 
　　〔末〕锄麑旣非义士。那史记上有一荆轲。可谓义士。〔小生笑介〕金吾何以见他义处。〔末〕燕太子丹与秦王有隙。使荆轲刺之。秦王绝袖遶殿而走。荆轲知事不成。倚柱谈笑而死。当时秦王何等威势。荆轲略无惧怯。岂不是个义士。〔小生〕金吾又差了。大凡刺客要识时势。以秦王之强。燕国之弱。纵刺得他。怎肯干休。荆轲不与他去便了。事旣不成。把燕国指日而亡。可不枉了一死。 

　　【前腔】〔末〕感激。计就牢龙。身探穴虎。精感长虹贯日。谈笑捐生。祖龙为君褫魄。〔小生〕狂客。何如早谢当年宠。事无成枉劳心力。死秦庭分明儿戏。自倾燕国。 
　　〔末〕荆轲不是义士么。〔小生〕也不足为义。〔末〕承教。承教。这两个古人之事。不必说了。请问押衙。刺客的事。你干得么。〔小生〕这个何难。老夫少年也曾为父报仇来。〔末〕假如今日有个贵人抬举你。他着你去刺一个人。出一口气。你去也不去。〔小生〕果然待得我厚。士为知己者死。女为悦己者容。怎的不去。〔末〕押衙。我方才见你是个义重之人。敢以实吿。这里没人么。〔小生〕但说不妨。〔末〕卽今当朝大丞相。有一个仇人。痛恨入骨。特使下官寻访刺客。刺得他的。陛官三级。尝赐千金。下官知押衙谋勇。一力举荐。押衙肯去。和下官带挈富贵。〔小生〕大丞相是谁。〔末〕是卢??相公。一人之下。万人之上。官家最喜欢的。〔小生〕他和谁有仇。〔末〕他与户部尙书刘震。切齿之怨。〔小生怒介〕呸。你不说那蓝而鬼也罢。说着那蓝而鬼。毛骨都悚。恨不截此佞臣之头。却教我替他伤害善人。古押衙是个好男子。不为此狗彘之事。〔末〕押衙休迷执。 

　　【前腔】相国。久慕高风。欲求耻雪。特聘君为刺客。虎略龙韬。施展正在今日。〔小生〕一身武艺。不替小人出力。不去。不去。〔末〕休执。邯郸年少轻人命。问谁贤与谁奸慝。大丈夫已逢靑眼。早沽白璧。 【前腔】〔小生〕刚直。义胆如天。豪情葢世。孤怀一点忠赤。肯助邪谋。忍把无辜残贼。〔末〕好笑。有这等英雄。推做甚么。好个不爽利的荆轲。〔小生〕淸白。腰间七首光如雪。不染他忠良血迹。〔末〕丞相自当重赏。〔小生〕便封九鼎三公。等闲视同一掷。 
　　〔末拜介〕十载交游浑未识。一番高论始知心。元来押衙乃天下正直丈夫。因卢??奸邪。不肯替他行刺。正是富贵不能淫。威武不能屈。荆轲锄麑。何足道哉。下官一时唐突。万乞恕罪。〔小生〕量老夫何足挂齿。〔末〕下官也不去回话了。由他自处。 

　　【尾】从今方见君心直。从今不上奸人宅。远害全身为上策。 
　　〔小生〕不作奸臣用。〔末〕高风千古钦。〔合〕路遥知马力。日久见人心。〔末下小生吊场〕自古道将相不和。国有大祸。我想今日卢??那厮。因一人违忤。便要用心害他。眞个是盗贼所为。卽今内有奸臣弄权。外有骄将悍卒。民穷财尽。天下不日将乱。罢罢。老夫做甚么官。不如向富平山中。逍遥自在。免得他日死于乱兵之手。〔解衣介〕 

　　【北后庭花煞】解下惹闲愁靑锦袍。〔除帽介〕除下起飞灾乌纱帽。只为虚飘飘凌烟阁。送上那颤巍巍跨海桥。算到了是非窠。玉殿高。不如安乐窝。茅屋好。每日价。对明月。吹洞箫。弄春风。醉碧桃。向山中。睡得牢。喜人间。事不到。龙争虎斗都休料。床头留得琴樽在。门外由他雨雪飘。只落得无烦恼。免受他尘埃缚住。一任我云海逍遥。 
　　功名误我未言归。　　　　今日除头早拂衣。 
　　且玩山中泉与石。　　　　不争人世是和非。 

　　第十出　送愁 
