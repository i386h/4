<!-- { "loadSidebar": true } -->
　　瘴海风涛险。愁城烟雾深。何如见几者。高枕卧云林。老夫古押衙是也。自从那年不从奸相之命。弃职归山。闻得朝廷被朱泚逼逐。如今已得太平。老夫一向不出。不知详细。俺思想起来。当时乱离之际。多少富贵的。死于兵革之中。争如老夫枕石漱流。快活在山中度日。正是不贪紫绶金章贵。留得苍颜白发身。 

　　【河传】〔生丑上〕佳山秀岭。似桃源深处。花香露冷。小小茅庵。松竹纷遮映。见高人。坐苍苔。弄日影。 
　　〔生丑见介〕古押衙拜揖。〔小生〕官人何来。〔生〕小生姓王名仙客。久闻古押衙之名。特来拜访。〔小生〕我姓张。不是古押衙。〔丑〕老丈休瞒我。你正是古押衙。〔小生〕老夫生于畎亩。长在荒郊。文不能安邦。武不能定国。并无寸长。何劳远访。请回。请回。 

　　【驻马听】百亩经营。老懒年来不到城。本是山林鄙性。麋鹿闲人。樗朽无能。何劳君子访柴扃。贫家无可为恭敬。〔合〕早早回程。看看日落西山景。 
　　【前腔】〔生拜介〕卑末书生。久慕淸风仰大名。你是长吟洛下。避俗秦中。隐迹靑城。英华义气照西京。高怀雅志耽仙景。〔丑〕向日小人曾扰一茶。已识古押衙之名。已具眞情。何须更隐眞名姓。 
　　〔小生〕请坐。请坐。实不相瞒。老夫眞是古押衙。因怕闲人搅扰。改名避俗。〔生〕敢问老丈。山居何以为乐。 

　　【驻云飞】〔小生〕春赏红英。夏日乘凉卧竹亭。秋醉黄花径。冬玩梅花岭。嗏。朝膳饭吴粳。午烹香茗。暮飮村醪。日上方纔醒。终日逍遥过此生。 
　　【前腔】〔生〕少习遗经。三十年来无所成。未遂云霄逞。枉受风波衅。嗏。从此厌浮名。回头自省。跳出尘寰。早扣仙翁径。免被尘缘误此生。 
　　〔小生〕你元来是俺父母官。为何不守职。到此荒村。〔生〕惶恐。小生功名无成。暂寄微禄。特参老丈而来。岂以此官为事。〔小生背介〕那生不知果然敬我么。我且试他一试。〔转介〕秀才莫怪老夫不知进退。有一件事。要和你说。〔生〕但说不妨。〔小生〕有一故人。曾救老夫性命。欲将千金报之。争奈家贫。无可为赠。怀之心中二十年。今见秀才巾上缀明珠一颗。若得此珠。其事便了。秀才肯解与我么。〔生执巾背介〕这珠小姐所赠。怎么轻与得人。罢罢。事到其间。不惜小费。〔生〕此珠乃一故人所赠。名曰夜光珠。其价连城不卖。小生爱如骨肉。今日老丈要他。小生焉敢有违。〔解珠介小生〕可喜。可喜。秀才。不瞒你说。老夫世外之人。要珠何用。特地把他来试你的心。你元来果是眞心相敬。你肯弃了官职。携带家小。来此村中同住么。〔生〕小生愿假一间小屋。与老丈邻居。〔小生〕好好。和你逍遥自在。却不免些奔波之苦。〔丑〕小人收拾家伙。就带家眷同来。 

　　【桂枝香】〔小生〕官居台省。曾叨宠幸。只为爱山水窠巢。早离脱仕途坑阱。喜你志同心合。志同心合。果然堪敬。和你结师生。共老林泉下。同期大道成。 
　　【前腔】〔生〕愚顽心性。荷君提醒。愿弃了升斗微官。早学那刀圭金鼎。便携家共住。携家共住。同邻共井。学长生。愿把迷途指。相携上太淸。 
　　【余文】〔合〕功名富贵风光景。争奈他世人不省。大火坑中早离形。 
　　雅志书生眞可喜。　　　　弃职携家共邻里。 
　　百年光景苦无多。　　　　何不求仙脱生死。 

　　第二十九出　禁怨 
　　【西地锦】〔外上〕志气长冲碧汉。今朝陷入深渊。思家恋旧愁千万。凋尽素发衰颜。 
　　〔南歌子〕晚景入桑楡。一点寃心甚日除。食缺衣单图苟活。山妻。陷在深宫那得知。寂寞锁幽居。岁暮西风吹破庐。最是夜深肠断处。娇儿。去日容颜想不如。自家只因一时忠愤。违忤权奸。陷身在天牢内。三年不得赦宥。日夜长念老妻幼女。度日如年。说不尽苦楚。幸得大理寺官员。怜我无罪。时时周给衣食。苟且偷生。仔细思想。我官居极品。谁知有今日。 

　　【解三酲】念孤臣素怀国难。却中他奸佞机关。白璧一朝蝇作玷。羁缧绁。苦难言。金鸡几时衔赦免。细把胸中屈忿湔。愁无限。只落得一声长叹。上彻苍天。 
　　【前腔】叹一家乌飞星散。旧池馆多应是茂草芉芉。凤侣鹓鶵遭穽槛。生和死。信谁传。玉带金鱼都不见。眞个过眼云烟一饷间。眉慵展。只落得万千珠泪。下滴黄泉。 
　　【玉连环】贫贱长思求富贵。富贵危机在眼前。眼前危难。危难临身。悔也徒然。徒然。早知今日。不戴儒冠。儒冠容易生仇怨。仇怨。闻说沧江多隐地。隐地须无横祸缠。祸缠。迷恋。迷恋繁华。多少寃牵。寃牵。早知今日。江上持竿。持竿江上无人怨。 
　　只为功名误此心。　　　　功名惹得祸来侵。 
　　当时早逐渔樵去。　　　　纵有寃家何处寻。 

　　第三十出　雪庆 
　　【喜迁莺】〔贴上〕彤云四起。看雨结空花。风翦飞絮。密洒那香闺。润沾书幌。两边心事难舒。不作烹茶淸苦。未许羊羔富贵。仗村醪与江梅。排遣万种嗟嘘。 
　　〔浣溪沙〕一夜西风酿苦寒。朝来飞玉满林端。推窗四顾失靑峦。绮阁红炉如过梦。茅檐村酒且随缘。人生聚散也由天。妾身采苹。跟随主人王解元在任。近日寻取一个老儿。号为古押衙。解元不知怎的。这般敬他。一旦弃了官职。搬在这山中共住。今日雪天。又是古押衙寿旦之日。昨日分付妾身。安排酒肴。请押衙庆赏。如何此时不见到来。 

　　【一枝花】〔小生上〕饥乌依冻宇。倦雁迷寒渚。〔生上〕争如辽海鹤。远飞举。不恋稻粱。独宿山中树。〔丑上〕浑如你林下深处。不比羣儿。向火趋炎争聚。 
　　〔相见介〕〔诉衷情〕〔小生〕玉为山。瑶作地。万斛明珠。掩尽寒林翠。〔生〕顷刻塡平崎曲处。怎不塡他心上难平事。〔贴〕眼慵看。楼倦倚。不见当年暖阁围炉侣。〔合〕惟有彤云千万里。冻合秦川水。〔小生〕秀才。一向感承厚意。昨者天寒。又蒙柴米之赐。今日又替老夫庆寿。何以克当。〔生〕老丈。我和你情如骨肉。区区之奉。何必挂齿。〔合〕正是冰心似与江梅皎。白发常将瑞雪欺。但愿年年当此日。共君同醉太平时。〔生〕塞鸿。将酒过来。〔把盏介〕 

　　【锦堂月】残雪生姿。朔风弄巧。翦就一天飞絮。光照金樽。掩映素发堪数。愿山中岁月迢遥。似庭下松筠蹯踞。〔合〕歌金缕。看取岁岁开筵。雪天长聚。 
　　【前腔】〔贴〕愁觑。点点梅舒。沉沉春信。寂寞一枝难遇。冷入龙楼。有人目断宫宇。似今日闷拨红炉。知何日同斟绿醑。〔合前〕 

　　【前腔】〔小生〕堪取。茅舍疎篱。淸歌慢酌。须信余生几许。〔生叹息介小生把盏〕秀才。对景开怀。不须苦苦嗟吁。论浮生一点空花。打熬得几番寒暑。〔合前〕 

　　【前腔】〔丑〕须臾。压尽疎株。遮藏古寺。一望碧山何处。江上渔郞。短蓑罢钓归初。争如他暖阁酣歌。不知有隆冬寒苦。〔合前〕 

　　【醉翁子】〔生〕交趣。似淡泊雪花佳处。〔小生〕须不比寻常覆云翻雨。〔贴〕贫窭。愧无可祗承。漫把甆盘荐韭葅。〔合〕齐祝取。愿两下康宁。长醉茅庐。 
　　【侥侥令】〔小生〕金巵倾绿醑。玉屑满庭除。共江梅照映衰颜好。烂醉倒。花前归去徐。 
　　【十二时】〔生〕留连雪霁方归去。〔小生〕把鹤氅蹁跹笑舞。〔合〕回首朦胧月满株。 
　　〔生〕塞鸿。老丈醉了。你扶了回去。〔丑〕小人送去。 

　　衰老逢君有厚情。　　　　一杯村酿说平生。 
　　得欢笑处须欢笑。　　　　莫负飞花照眼明。 

　　第三十一出　吐衷 
　　【满江红前】〔小生上〕一点雄心。拏不定。老来偏热。向林下。浩歌起舞。剑光如雪。功业难描麟阁像。隐居且卧靑山月。猛思量世上不平人。牙关折。 
　　太行岭上三尺雪。壮士怀中三尺铁。一朝若遇有心人。出门便与妻儿别。老夫与王秀才往还一年。荷蒙好意。事我如父母一般。只一件。此人终日嗟叹。欲言未果。必有忧疑不决之事。老夫平昔以济人为心。倘有用力处。与他分忧。待他出来。仔细盘问他。便知端的。 

　　【满江红后】〔生上〕心头事。何日灭。眉头恨。终朝结。没人时暗地成悲咽。〔见介小生〕年少何须多感慨。请君就裏分明说。〔生低唱介〕恐他心未卜似吾心。权遮拽。 
　　〔小生〕秀才。终日愁眉为着谁。〔生〕此心未许外人知。〔小生〕今朝请把衷肠诉。与你消除莫待迟。秀才。我见你终日皱双眉。时常含泪眼。必有缘故。仔细说来。俺与你分忧。〔生〕老丈。小生没甚事。〔小生〕秀才。我和你相处一年。情如骨肉。些些小事。何故相瞒。〔生〕端的小生没甚烦恼。〔小生〕秀才。我好意问你。却不说。罢罢。我本将心托明月。谁知明月照沟渠。〔小生虚下潜上听介生〕自古逢人且说三分话。未可全抛一片心。我心上为无双小姐旧约。指望偷出宫中。再成夫妇。求得这个义士。奉承一年。未知心事如何。若干不成。反惹大祸。因此迟疑不说。老丈。本欲开言说事因。只愁心事未全眞。〔小生〕霸王空有重瞳目。有眼何曾识好人。秀才。你元来兀自不知我的为人。老夫义胆包身。奇谋盖世。一点心常思济物。半生裏路见不平。胸藏黄石素书。五千字锦绣炜煌。手运朱亥铁锤。八十斤风云闪烁。明晃晃腰下吴钩。要斩人间无义汉。白泠泠手中宝剑。敢诛今日佞臣头。长吁气。直敎天昏日暗。凄惨黑云生。喝一声。要使鬼哭神嘷。轰轰山石裂。斩草必除根。哭子房空中副车走秦帝。为人须为彻。骂豫让枉将七首斩空衣。报父仇于都市。提将贼首满城看。藏形迹于深山。跳出萧何三尺法。若有好意相投。情愿替人一死。可惜一腔热血。不曾卖与知心。秀才。仰荷深情。结为死友。粉身无可为报。有事与你分忧。仔细说来。切勿隐讳。秦中壮士气何豪。袖裏深藏鱼腹刀。感得深恩为君死。轻生一掷待鸿毛。〔生〕旣如此。请老丈坐地。容小生拜禀。 

　　【宜春令】〔生〕承尊问。敢诉陈。念卑人早亡二亲。〔小生〕你父母双亡。靠着何人。〔生〕荷蒙妗舅。十年抚养恩情尽。〔小生〕舅舅是谁。〔生〕户部尙书刘震是也。他有一女。名曰无双。垂髫时膝下同嬉。年相若貌亦相似。当年亲口许成秦晋。 
　　〔小生〕后来成否。 

