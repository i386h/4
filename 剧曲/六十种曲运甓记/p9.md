<!-- { "loadSidebar": true } -->
　　【念奴娇】〔外上〕重阳美景。忆龙沙千骑。鼓笳声竞。〔生〕无奈潢池多寇警。庙算何由制胜。〔小生〕戏马台高。〔末〕伏龙山峻。〔合〕帽落都无兴。且新亭纵步。聊续前贤风韵。 
　　〔木兰花谩〕〔外〕西风凛烈。登高本为酬佳节。〔生〕国步多艰。老去悲秋强自宽。〔小生〕擎杯酌酒。追思往事空搔首。〔末〕举目神州。便是黄花也带愁。〔外〕下官王导是也。〔生〕下官陶侃是也。〔小生〕下官周顗是也。〔末〕下官卞壸是也。今日重阳佳节。虽无菊飮萸囊。相携问节。权共登高远眺。免笑山灵。列位大人。同往新亭一步何如。〔行介〕 

　　【本序】〔外〕苍茫万里。想干戈聚处。几年宗社遭惊。刁斗遥传。蔽野见壁垒旌旗相映。那更执盖前驱。靑衣行酒。华夷倒置岂堪闻。〔合〕须办取谋王断国。正气重伸。 
　　【前腔】〔生〕遥省。陆海波澄。见东南淼渺。炊桂餐珠难忍。万壑千村。何处有灶突行人踪影。还悯。哀雁蜚鸿。牂羊羵首。胔骸满路痛伤情。〔合前〕 

　　【前腔】〔末〕孤愤。古庙狐鸣。中林獍逸。啸呼庚癸逼神京。萑内都是。带甲抛锄为逞。料应。荒葛罥涂。泽葵依井。穷民无吿聚成羣。〔合前〕 

　　【前腔】〔小生〕悲哽。妖蜮含沙。祥麟化鹤。爪牙耆旧惜凋零。凝望处。四郊风景犹存。堪病。春燕巢林。秋宫落叶。江河举目泣沾襟。〔合前周泣众亦泣介〕 

　　【古轮台】苦酸辛。糖猊铠甲虮还生。屠龙事业愁难称。政衰民困。看满把茱萸。翻做一天愁闷。吊古论今。何时能尽。对秋光空染得泪盈盈。胸塡郁愤。急煎煎发竖眦横。剖肝析胆。捐躯糜骨。共矢孤贞。臣节岂难能。精忠奋。裹尸马革树威灵。 
　　【前腔】闲评。赋蛇政虎纵横。君侧有社鼠城狐。丛神交竞。屈抑忠贤。袖手樊笼徒恨。也有枕戈待旦。戎帷怕寝。也有中流击楫志澄淸。遭时不幸。闻鸡起舞兴堪乘。〔外〕列位大人。遭此时艰。须当共扶王室。克复神州纔是。乃作楚囚对泣是何道理。相看挥涕。何如戮力。把山河复靖。胡马避长城。铭钟鼎。腥膻秽扫一时平。 
　　〔探子上〕报报报。沔贼杜弢。势甚猖獗。今又勾引武陵溪蛮。杀过来了。各位老爷听禀。 

　　【五供养】那杜弢呵。他湖湘据梗。收集亡徒。掳掠商民。今水兵过十万。贼势太凭陵。况把蛮酋勾引。扰军州人民窜奔。烽烟迷四野。不久薄神京。顾速整王师。用意收擒。〔外〕晓得了。出去伺侯领赏。〔探〕速整王师。用意收擒。 
　　〔下外〕士行。闻得当时擒剿陈敏。如摧枯拉朽。明日启过大丞相。勑足下以原官移鎭沔口。扫除此贼。庶不负方纔洒泣之意。〔生〕只恐强弩之末。冲风之蓑。不能有济耳。〔众〕陶兄说那裏话。吾辈洗耳听捷。颙望凯还。再图欢聚耳。 

　　【余文】边烽急节钺膺。料此去皇灵丕振。指日班师喜气生。 
　　〔外〕斜阳雁影弄余晖。　　　　〔小生〕此日登临共惨凄。 
　　〔生〕全祈汉沔行歌凯。　　　　〔末〕牛山何必泪沾衣。 

　　第二十出　平蛮奏凯 
　　【水底鱼儿】〔丑扮溪蛮上〕密箐深溪。天生窟穴奇。一声长啸。霹雳振天低。霹雳振天低。 
　　玉匣销龙鳞甲冷。金铃系鹘羽毛寒。皂雕拥出花当背。白马骑来月在鞍。咱家五陵溪蛮主的便是。餐风卧月。佩剑带刀。见花开为岁月。那知冬夏春秋。倚膂力为雄雌。谁识君臣上下。山中歌唱。搭对者便效鸾凰。野裏斗争。怯弱者降为奴婢。夜郞南诏。是我比邻。石砫酉阳。作吾藩蔽。出的是麸金琥珀。石绿丹砂。件件皆遐方异宝。用的是■〈竘〉酱异马。班布■〈毛叠〉氇。种种尽土产殊珍。马伏波曾深驱入峒。怎能损我秋毫。诸葛亮冒暑渡泸。何尝夺我寸土。近日闻得汉家天下。归于魏晋。刘石姚李。各帝一方。咱家想西夷北狄。并立为王。偏我南邦。不能进取晋家尺寸。方怀觊觎之心。近有杜弢。起兵沔阳。欲图大业。前日差手下副将王贡。到咱这裏进献。要咱并驱入掠。乘此机会。出去骚扰一番。掳些金帛子女回来。洒乐一洒乐。却不是好。不免叫小番们出来分付一番。一齐杀将过去。小番那裏。〔众上打手介〕小番。昨日中朝王贡。约咱打草。咱这裏趁此温和天气。一齐杀入境去。 

　　【前腔】〔合〕擂鼓摇旗。弓刀要整齐。长驱深入。莫敎退后迟。莫敎退后迟。〔下丑扮王贡领众上〕 

　　【前腔】晋鹿奔驰。争雄定霸时。〔合〕扬威荆沔。管敎社稷移。管敎社稷移。 
　　自家王贡是也。奉俺主帅之命。出约峒蛮。同寇荆湘。裏应外合。杀向江东。南面称孤。继晋大统。争奈陶侃这厮足智多谋。十分骁勇。连战失利。如何是好。暂且顿军。俟蛮兵到来。夹攻便了。〔合前下〕 

　　【降黄龙】〔生〕玉节金貂膺重任。移棨戟莅荆门。赫赫龙骧。眈眈虎视。不负持麾出鎭。 
　　昨夜旄头耀斗魁。今朝上将诘戎师。臂挽雕弓神落雁。腰横宝剑勇诛螭。三千罴虎如云拥。百队旌旗掣电随。试看累囚争献馘。遐方詟服贺唐虞。可怪杜弢这厮荒林鬼磷。野薮孼狐。逞螳臂以当车。不知自量。奋蛙足而跳树。轻贾狂凶。犯顺抗旌。不轨犯法。虽然勾引蛮兵。大举入寇。吾想此辈鼠窃狗偷。岂有深谋远计。连日被我战败。力屈计穷。坚壁不出。今日先统大兵。击退蛮贼。杜弢那厮不战自擒矣。叫大小三军。快拔营前去。 

　　【玉芙蓉】〔生〕双熊节斧陈。五马輶轩盛。看舒猿服虎。勇冠三军。堂堂正变高八阵。慑慑蛮俘效七擒。〔合〕威风凛。神惊鬼惊。看顷刻间荡平妖寇系长缨。 
　　【前腔】〔众〕前军钲鼓鸣。后队弓刀整。喜风驱席卷。万灶云屯。翩翩映日扬六纛。烈烈轰雷壮五兵。〔合前遇蛮兵杀三阵退介〕 

　　【前腔】〔生众〕挥戈瘴雨晴。仗剑蛮烟净。看盘瓠匿迹。魍魉潜形。铭镌铜柱功追汉。溪逐桃花忆避秦。〔合前又遇杜弢王贡混杀绑住介〕 

　　【前腔】〔生众〕天兵压境临。小丑空巢穽。幸身膏齐斧。俘献王庭。深悔那扬鬐鼓鬣游红釜。斩木褰旗聚绿林。〔合前〕 

　　〔生〕远提一旅振皇灵。　　　　江汉羣氛屈指淸。 
　　狐鼠尽从林落窜。　　　　人民帖席庆安宁。 

　　第二十一出　广州运甓 
　　【破齐阵引】〔生上〕百越风淸鱼袋。五羊日暖流苏。玉篆苔封。金汤燧息。且喜黎民安堵。谗逢巷伯同飘梗。景换羲和类掷梭。头颅暗裏皤。 
　　〔古风〕久知老将至。不谓便见侵。今年宜未衰。稍已来相寻。齿疎发就种。奔走力不任。嗟此可奈何。能无伤我心。年光如弄丸。荏苒扶桑沈。所以古贤圣。皇皇习勚勤。文王歌日昃。大禹惜寸阴。鸡鸣起为善。虞舜有余馨。哲人俱已往。芳名留至今。人生非孔颜。片晷当若金。逸豫灭厥德。晏安堕荒淫。纡朱食君禄。何当旷官箴。鞍马日以远。髀肉消还生。愿言苦筋骨。千载俟知音。下官自平杜弢。杀退溪蛮。荷蒙圣恩。除授江陵都督。官封东乡郡侯。争奈功高见忌。勋大蒙谗。钱凤兴百计之诬。王敦加三褫之辱。亲往陈辩。竟被拘留。左迁我为广州刺史。下车之日。王机猖獗。张昌狰■〈犭寗〉。且喜迩来俱就扑灭。海氛由是不扬。部民因而帖席。只是国难未平。关河迢递。家乡在念。摈弃堪嗟。怎能勾得还朝的日子。吾闻古之贤将。超距军中。今世巨卿。起舞夜半。是皆以怠惰荒宁为惧。勤励不息自强。下官方欲戮力中原。削平僭乱。倘此一躯孱骨。过于优逸。躭娱日久。仓卒奚堪。今喜衙斋偶有空闲百甓。尽可劳形。不免把他日则运之于中庭。夜则运之于内室。率以为常。亦足自惕。〔运甓介〕 

　　【风云会四朝元】我军威宣播。风云叱咤呼。叹捷书飞奏。贝锦谗贾。功绩成间阻。谩交南远窜。谩交南远窜。教我绿鬓颜暌。黄耳音疎。目断君门。心悬国步。空把年华负。嗏。我展转自踌躇。思患防危。肯把形骸惰。我把那甓呵。朝搬戺外铺。夜运归堂户。勤渠历碌。朝朝暮暮。肯敎虚度。肯敎虚度。 
　　【前腔】须眉非故。容颜不似初。奈崦嵫渐近。桑景将徂。对镜添愁苦。把韶光暗数。把韶光暗数。便逐电追星。弃杖挥戈。披铠攀鞍。弯弧负弩。时短成何补。嗏。日望赐环符。引领长安。不见君心悟。朝端豺虎多。边圉枭鸱伙。把我身羁瀚海。凄凄楚楚。空筹帷幙。空筹帷幙。 
　　【前腔】轻舒猿臂。阶前运甓瓿。怕甂瓯堤坏。瓮甃防颇。衰颓怎与扶。念王事靡盬。念王事靡盬。便做道幷日勤劳。怎能勾顷刻支吾。虽说是选事非臣。却不道职归分土。因此上我把刀头数。嗏。何日得载膺符。北讨南征。取次把英声贾。扬威杀贼奴。奋勇擒骄虏。其间就裏。轰轰烈烈。光昭竹素。光昭竹素。 
　　【前腔】豺狼当路。含沙沫吐乌。为功高见妬。勋重罹侮。播弃炎荒土。恨奸雄跋扈。恨奸雄跋扈。莫不是要拥鎭要君。向阙称戈。贼害忠良。恣行狂蛊。故把我相摧挫。嗏。造罪怎遮糊。便做道天网能逃。怎免得神诃怒。贻羞万载余。恶名九州岛布。我热心冷眼。昏昏闷闷。把伊瞧破。把伊瞧破。 
　　白日每不归。　　　　靑阳时暮矣。 
　　皇皇我何求。　　　　运甓衙斋裏。 

　　第二十二出　太眞绝裾 
　　【十二时】〔小生上〕生死见交情。总是个人生义分。贤主遭凶。忠魂幽愤。腑肺忧萦。欲叩天扃。快惬九京赍恨。 
　　英雄无故遭残灭。一腔寃抑和谁说。须将疏奏达天庭。要把忠良雠恨雪。下官温峤是也。前在三河。致身刘帅。厕居幕下。猥蒙特达之知。奉使江南。复辱延誉之雅。以故下官得拜官散骑。列爵东朝。提携之德旣殷。感激之心倍切。近闻他世子刘羣。为段末柸所得。末柸欲袭匹磾劫世子。请太尉内应。蜡书远达。逻骑缉擒。遂使胡将激怒。太尉寃死。吾想刘公受任朔方。乃心帝室。胜吉甫之薄伐。类李牧之备边。那段匹磾虽怀匡济之心。不过羌胡之种。纵使中原戮力。何当督将擅诛。下官与刘公谊忝幕僚。分属臣主。忍闻异变。坐视不言。使公饮恨重泉。有负知己。存亡易心。焉用彼相。曾闻智伯以索地见诛。豫让尙且不忘国士之报。彭越以谋逆被醢。栾布犹有哭泣收葬之忠。况我越石死于忠义。自古道。一死一生。乃见交情。不免向灯下草就表章。前往建康。奏达天听便了。〔灯下草表介〕 

