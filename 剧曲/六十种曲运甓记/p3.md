<!-- { "loadSidebar": true } -->
　　〔末上〕桃李无言花满城。印文生藓讼庭淸。雨余绿野人耕乐。月照花阴犬卧宁。自家乃陶老爷衙内陶旺是也。俺老爷彩笔生花。淸标贯玉。民安事集。锦裁百里春风。政暇心闲。琴弄一帘昼日。眞个是试牛刀于鸡割。令名不数桐乡。旋骥足于蚁封。政绩谁夸单父。只是因老夫人在家。日夕挂念。前日欲差我回去问安。连日又因邻县文书到来。说有峒贼搅扰。因此修筑城池。戒严铃柝。是以稽迟。昨日闻已平静。早晚回衙。想就修书差我回去也。正是壶觞调笑平民讼。桮桊怀忧念母劬。道犹未了。老爷回衙了。 

　　【高阳台序】〔生上〕紫苑羁身。都梁滞迹。晨昏甘旨多缺。梦遶亲闱。怅望白云愁结。桑楡蔗景应难久。徒叹息望门心切。何时得彩衣重舞。寸心方惬。 
　　【前腔】功名休论工拙。谩倩凭双鲤。暂把孝心传达。水远山遥。丰稔灾祲良别。全记取挥毫片楮。博慈颜一时欢悦。泪盈盈万千情緖。画描难竭。 
　　花县衔泥一载余。晨昏徒自忆皋鱼。悲瞻客路三千远。痛念人生七十稀。腰下望悬苏季印。箧中空冷老莱衣。归期未卜添惆怅。题起高堂泪湿裾。下官莅任以来。又经一载。官常碌碌。惟知殉国身轻。亲舍迢迢。空忆报刘日短。君亲本是一道。筮仕者岂可不顾其家。忠孝固难两全。居官者宁容遽忘其母。前日欲差陶旺回去。探候母亲消息。因有贼警。是以稍迟。今日且喜闲暇。不免修书一封。打发他去便了。陶旺。取纸笔过来。〔末〕洗砚鱼呑墨。烹茶鹤避烟。文房四宝在此。 

　　【高阳台】〔生〕蚕茧纔舒。狼毫轻揭。暌违两字先列。寸剜柔肠。满纸泪珠流血。心热。蜗角蝇头羁绊也。辞亲舍宦途劳涉。细思量辞刘徐庶。孝心堪悦。 
　　【前腔】〔末〕听说。老爹。你化洽江濆。民歌召杜。休把宦情灰灭。年老萱闱。料贤母自能承値。非别。你兰台画省方发轫。行看取五花封秩。况亲奉明廷檄旨。岂你自相轻撇。 
　　【前腔】〔生〕差迭。慈寿弥高。风前烛影。忍使爱疎情嗛。中馈虽供。争奈我梦魂飞越。你亲达。道孤身去膝经年久。一日裏肠回九折。望伊家殷勤细语。不妨饶舌。 
　　陶旺。你对老夫人说。我在此一淸如水。无物可寄。止有蚶鲊一甁。聊供一餐甘旨。衙裏无人。你就请大相公同上来。须早去早回。〔末〕理会得。 

　　【前腔】拜别。谩离官衙。暂辞主侧。遥望故乡遮绝。宿水餐风。敢畏征途蹀躞。〔生〕谆切。你鱼书急递高堂也。把征骖卽时转拨。休劳我心旌无定。感怀增衋。 
　　【尾声】〔合〕临风含泪添悲咽。翘望你佳音早掇。但愿亲安心始悦。 
　　〔生〕北堂一别又经春。　　　　〔末〕千里长途杳信音。 
　　〔合〕欲见无由空引睇。　　　　缄书和泪寄江鳞。 

　　第七出　帅阃宾贤 
　　【凤凰阁】〔外上戎服扮刘弘〕官居楚帅。七泽三湘襟带。怀时寤寐栋梁材。无奈鸿冥增慨。后车徒载。甚日得买骏金台。 
　　〔满江红〕雄控荆州。占江北江南第一。须信道蛟龙云雨。英雄窟宅。羽书鸣镝警常闻。扬鞭静折愁无策。叹从来草泽只闻名。难相识。置兔隐。谷驹逸。遯革坚。渐仪式。奈愁肠寸剜。倩谁分力。汉家卫霍已难寻。战国孙吴犹未得。谩从今一点在心头。空成忆。自家荆州刺史刘弘是也。三尺靑萍。素负斩邪之志。一腔赤胆。每怀报国之忠。只是将倾大厦。非一木能支。胥溺神州。岂只手可援。如之奈何。徧观部下从事。皆碌碌庸流。琐琐凡辈。一遇分行郡县。便思骚扰地方。故吾每逢兴发。只以书付守相。以故上下相安。人心感悦。所谓一纸书贤于十部从事。这也不在话下。目今海内多故。缺少将才。前日行文各处征聘。为何还不见到来。倘一旦有急。如何是好。正是拊髀思颇牧。那得终军为请缨。 

　　【玉井莲】〔小生扮范逵净扮贾儒上〕纁帛招徕。咫尺辕门冠盖。 
　　〔小生〕小生豫章范逵是也。〔净〕小生襄阳贾儒是也。吾辈俱蒙刘公辟召。且喜已到帅府门首。不免着他通报。咄。门上长官。我们是你老爷辟召来的。烦你通报。〔报介外〕道有请。〔见介小生〕大人请上。待逵等参拜。〔外〕路上辛苦。不消拜罢。叫左右看坐。〔吿坐介外〕二位以隋珠卞璧之珍。擅绣虎雕龙之技。武能戡乱。文足经邦。辱不鄙夷。光生莲幕。此老夫之幸也。〔小生净〕呀。老大人蕴济世安民之具。控云梦荆沔之雄。缓带轻裘。绰能制胜。投壶雅咏。不废奉公。自足纾纬于褰裳。何必取材于袜线。幸承宠召。实玷枚求。〔外〕叫左右。快备便饭。与二位尊相洗尘。 

　　【驻马听】〔外把盏介〕二位。你壁竖风裁。盖世眞儒卧草莱。分明是珠沈沧海。玉韫荆山。剑秽黄埃。奇韬远略运灵台。长狐封豕谁无赖。鱼水和谐。喜今朝税驾。使我不胜欣戴。 
　　【前腔】〔小生净〕樗栎庸材。深荷玄纁类卜枚。眞个是碔砆眩玉。鱼目疑珠。驽骥相猜。处囊露颖冀今来。纾筹补衮终何待。倒屣开怀。喜今朝瞻范。使我不胜颙戴。 
　　〔小生〕老大人。小生还有一言拜禀。大人今日此举。正是九九见收。以逵为招士之隗。但范逵沟中朽断。邓野挛株。无能栋梁淸庙。待斵工师。惟有荐贤一念。可以少报万一。逵之乡里。有鄱阳陶侃。他胸藏万斛珠玑。笔洒九天雨露。志适箪瓢。劲节超尘独迈。忠弥宇宙。英姿绝世无双。用之将帅。必能扶弱鼎于安澜。委以一方。定可起疲民于袵席。眞命世之奇材。匡时之伟彦。愿祈物色。以助朝廷。 

　　【前腔】〔外〕听说颜开。今日欣闻命世才。忙把安车远聘。筐篚将诚。玉帛为媒。只怕他隐鳞卜筑友伊莱。藏珍屠保甘恬退。盼望萦怀。倘得他从聘。使我不胜钦戴。〔扮探子上〕 

　　【赚】报报报。贼势轰雷。舟楫横江蔽两涯。〔外〕他那里打什么旗号呢。〔探〕道陈恢。〔外〕他那里有多少人马呢。〔探〕他雄兵十万塞川来。〔外〕敢不是贼兵。〔探〕谩疑猜。沿途掳掠为民害。已过浔阳近广梅。声惊骇。望老爷疾忙遣将牢防备。莫敎躭待。莫敎躭待。 
　　〔外〕晓得了。赏他一■〈缶呈〉酒。一羫羊。免他三个月差去。〔探下外〕范先生。原来陈敏这厮无知造逆。适承见教陶公。他旣系文武全才。必能驱驰国难。目今江夏缺守。老夫一面保奏。就举他为江夏太守。烦足下为老夫賷书一函。持节一道。白金十斤。彩币四对。连夜促他就道。千万千万。〔小生〕谨领台旨。〔净〕贾儒有言拜禀。儒闻陶侃与陈敏同郡。又系同举。倘彼重维桑之谊。怀共事之情。则江夏必非吾有。是荆州无东门矣。大人乃谬信一人之言。而轻弃数百里之郡。窃谓大人不取也。〔小生〕贾斯文。吾闻申胥绝交。抱泣秦庭。吴起杀妻。求为齐将。为天下者家且不顾。足下以区区扮楡之迹。而疑高贤大良。不亦鄙乎。〔外〕不必多言。老夫自有定见。〔小生〕近闻陶兄现任武冈县令。用违其才。此去长沙。路又不远。范逵常奉领征聘礼仪。竟到他任所便了。 

　　【前腔】〔小生〕五马蒙推。他报国摅忠已有阶。分明是蛟龙得水。鵰鹗乘风。桃李逢栽。他封鲸扫■〈豸契〉绰安排。分猷保障身名泰。涂炭为灾。若得他经济。使我不胜欢戴。 
　　〔小生〕南山玄豹久藏名。　　　　〔外〕一遇曹丘便化腾。 
　　〔净〕正是应时还得见。　　　　〔合〕果然胜似岳阳金。 

　　第八出　嗔鲊封还 
　　【谒金门】〔老旦上老旦〕庭院静。檐外落花铺径。游子黔中初制锦。顿敎劳梦寝。〔旦〕淡扫蛾眉无晕。堪叹镜鸾分影。〔小旦〕思念严亲悲路迥。愧温衾扇枕。 
　　〔卜算子〕〔老旦〕百里宰花城。别去经年永。独倚门闾尽日看。信没些影儿。〔旦〕翘首盼行云。暗把金钱问。〔小旦〕日日檐前鹊噪声。试过俱无准。〔老旦〕媳妇。自从你丈夫去后。不觉已是一年。怎么再没有一个信回。不知近来官况如何。使我不胜怀想。〔旦〕婆婆不必愁烦。昨夜银缸结蕊。今朝蛛喜当门。想必早晚有个信到也。 

　　【桂枝香】〔老旦〕莫不是簿书丛褧。莫不是萑苻多警。空瞻雁过衡阳。并没鱼投乡井。这情事未明。这情事未明。鹊声休听。灯花难准。细沈吟。心随江水流千里。眼望家书抵万金。 
　　【前腔】〔旦小旦〕我想他望云遥省。临风怀耿。多只为案牍劳形。因此上稽迟芳讯。这情怀可矜。这情怀可矜。他孝同曾闵。怎肯把心如蚱蜢。婆婆。你免沈吟。他晨昏都被儒冠误。我朝夕须操井臼勤。 
　　【不是路】〔末怀书持鲊上〕一别冈城。跋涉程途已两旬。我身劳顿。今朝喜得到门庭。〔小旦〕是何人。〔末〕是小人回来了。〔小旦〕原来是陶旺。〔末〕间关千里传家信。春燕还将旧垒寻。〔小旦〕快进去。老夫人在堂上。正在那里烦恼。〔末〕将衣整急投堂上休迟等。〔小旦〕婆婆。母亲。陶旺回来了。〔合〕不胜欢庆。不胜欢庆。 
　　〔末〕老夫人。夫人。陶旺磕头。〔老旦〕陶旺。老爷一向好么。〔末〕老夫人听禀。 

　　【前腔】老爹呵。政简刑淸。尽日公堂抚宓琴。台如镜。月明无犬吠花村。他为功名。白云亲舍常思忖。匏系无能慰倚门。敎传禀。一瓶蚶鲊聊供进。〔老旦怒介〕呀。这东西从那裏来的。〔末〕这是武冈士仪。〔老旦〕唗。怕不晓得是士仪。一羽一鳞皆上天生命。一丝一粟。亦下民膏脂。岂不闻裴宽瘗鹿。羊续悬鱼的故事乎。哎。转令心闷。转令心闷。 
　　【掉角儿】想儿曹未谙官箴。轻冒入苞苴行径。全不思秋月冰壶。枉费我朝提暮训。指望他畏四知。来三异。飮投钱。骑留犊。彻底澄淸。〔合〕完瑜蒙磷。白璧点蝇。传与他急须谨守。莫污廉名。 
　　【前腔】〔旦〕陶旺。你对老爹说。论居官须忠愼淸勤。论立政须仁慈详敏。论禔躬须持谦戒盈。论抚众须哀矜怜悯。若得他赋两岐。歌五袴。诵神君。称召父。方显贤能。 
