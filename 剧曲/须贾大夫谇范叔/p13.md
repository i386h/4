<!-- { "loadSidebar": true } -->
    故曰：刑罚之所从生有源，不务塞其源而务刑杀之，是为民设陷以贼之也。刑罚之源，生於嗜欲好恶不节。故明堂，天法也；礼度，德法也；所以御民之嗜欲好恶，以慎天法，以成德法也。刑法者，所以威不行德法者也。

    故季冬听狱论刑者，所以正法也，法正论吏公行之。是故古者天子孟春论吏德、行，能理功、能德法者为有德，能行德法者为有行，能理德法者为有能，能成德法者为有功。故论吏而法行，事治而成功；季冬正法，孟春论吏，治国之要也。

    德法者御民之衔也，史者辔也，刑者也；天子御者，内史、太史左右手也。古者以法为衔勒，以官为辔，以刑为，以人为手，故御天下数百年而不懈堕。善御马者，正衔勒，齐辔，均马力，和马心，故口无声，手不摇，不用，而马为行也。善御民者：正其德法、饬其官、而均民力，和民心，敬听言不出於口，刑不用而民治，是以民德美之。

    夫民善其德，必称其人；故今之人称五帝三王者，依然若犹存者，其法诚德，其德诚厚。夫民思其德，心称其人，朝夕祝之，升闻於皇天，上帝歆焉，故永其世而丰其年。不能御民者，弃其德法。譬犹御马，弃衔勒，而专以御马，马必伤，车必败；无德法而专以刑法御民，民心走，国必亡。亡德法，民心无所法循，迷惑失道，上必以为乱无道；苟以为乱无道，刑罚必不克，成其无道，上下俱无道。故今之称恶者，必比之於夏桀殷纣，何也？曰法诚不德，其德诚薄。夫民恶之，必朝夕祝之，升闻於皇天，上帝不歆焉；故水旱并兴，灾害生焉。故曰：德法者，御民之本也。

    古之御政以治天下者，冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。故六官以为辔，司会均入以为内，故御四马，执六辔，御天地与人与事者，亦有六政。是故善御者，正身同辔，均马力，齐马心，惟其所引而之，以取长道；远行可以之，急疾可以御。天、地与人、事，此四者圣人之所乘也。是故天子御者，太史、内史左右手也，六官亦六辔也；天子三公合以执六官，均五政，齐五法，以御四者，故亦惟其所引而之，以之道则国治，以之德则国安，以之仁则国和，以之圣则国平，以之义则国成，以之礼则国定，此御政之体也。

    过，失也。人情莫不有过，过而改之，是不过也。是故官属不理，分职不明，法政不一，百事失纪，曰“乱”也；乱则饬冢宰。地宜不殖，财物不蕃，万民饥寒；教训失道，风俗淫僻，百姓流亡，人民散败，曰“危”也；危则饬司徒。父子不亲，长幼无序，君臣上下相乘，曰“不和”也；不和则饬宗伯。贤能失官爵，功劳失赏禄，爵禄失则士卒疾怨，兵弱不用，曰“不平”也；不平则饬司马。刑罚不中，暴乱奸邪不胜，曰“不成”也；不成则饬司寇。百度不审，立事失礼，财务失量曰“贫”也；贫则饬司空。故曰：御者同是车马，或以取千里，或数百里者，所进退缓急异也；治者同是法，或以治、或以乱者，亦所进退缓急异也。

    ●明堂第六十七

    明堂者，古有之也。凡九室：一室而有四户、八牖，三十六户、七十二牖。以茅盖屋，上圆下方。

    明堂者，所以明诸侯尊卑。外水曰辟雍，南蛮、东夷、北狄、西戎。明堂月令，赤缀户也，白缀牖也。二九四七五三六一八。堂高三尺，东西九筵，南北七筵，上圆下方。九室十二堂，室四户，户二牖，其宫方三百步。在近郊，近郊三十里。

    或以为明堂者，文王之庙也，朱草日生一叶，至十五日生十五叶；十六日一叶落，终而复始也。周时德泽洽和，蒿茂大以为宫柱，名蒿宫也。此天子之路寝也，不齐不居其屋。待朝在南宫，揖朝出其南门。

    ●千乘第六十八

    公曰：“千乘之国，受命於天子，通其四疆，教其书社，循其灌庙，建其宗主，设其四佐，列其五官，处其朝市，为仁如何？”子曰：“不仁，国不化。”

    公曰：“何如之谓仁？”子曰：“不淫於色。”子曰：“立妃设如太庙然，乃中治；中治，不相陵；不相陵，斯庶嫔<辶章>；<辶章>，则事上静；静，斯洁信在中。朝大夫必慎以恭；出会谋事，必敬以慎言；长幼小大，必中度，此国家之所以崇也。

    立子设如宗社，宗社先示威，威明显见；辨爵集德，是以母弟官子咸有臣志，莫敢援於外，大夫中妇私谒不行，此所以使五官治，执事政也。夫政以教百姓，百姓齐以嘉善，故蛊佞不生，此之谓良民。国有道则民昌，此国家之所以大遂也。

    卿设如大门，大门显美，小大尊卑中度。开明闭幽，内禄出灾，以顺天道，近者闲焉，远者稽焉。君发禁宰而行之，以时通于地，散布於小。理天之灾祥，地宝丰省，及民共飨其禄，共任其灾，此国家之所以和也。

    国有四辅；辅，卿也。卿设如四体，毋易事，毋假名，毋重食。凡事尚贤进能，使知事爵不世，能之不愆。凡民戴名以能，食力以时成，以事立，此所以使民让也。民咸孝弟而安让，此以怨省而乱不作也，此国之所以长也。

    下无用，则国家富；上有义，则国家治；长有礼，则民不争；立有神，则国家敬；兼而爱之，则民无怨心；以为无命，则民不偷。昔者先王本此六者，而树之德，此国家之所以茂也。

    设其四佐而官之；司徒典春，以教民之不则时不若不令，成长幼老疾孤寡以时通于四疆。有阖而不通，有烦而不治，则民不乐生，不利衣食。

    凡民之藏贮，以及山川之神明加于民者，发国功谋。斋戒必敬，会时必节。日历巫祝，执伎以守官，俟命以作。祈王年，祷民命，及畜蜚征庶虞草。

    方春三月，缓施生育，动作百物，於时有事，享于皇祖皇考，朝孤子八人，以成春事。

    司马司夏，以教士车甲。凡士执伎论功，四卫。强股肱，质射御，才武聪慧，治众长卒，所以为仪缀於国。出可以为率，诱於军旅。四方诸侯之游士，国中贤馀秀兴阅焉。

    方夏三月，养长秀蕃庶物。於时有事，享于皇祖皇考，爵士之有庆者七人，以成夏事。

    司寇司秋，以听狱讼，治民之烦乱，执权变民中。凡民之不刑，崩本以要，作起不敬以欺惑憧愚。

    作於财赂六畜五曰盗。诱居室家有君子曰义。子女专曰[A108]。饣芳五兵及木石曰贼。以中情出，小曰，大曰讲。利辞以乱属曰谗。以财投长曰贷。

    凡犯天子之禁，陈刑制辟，以追国民之不率上教者。夫是故一家三夫道行，三人饮食，哀乐平，无狱。

    方秋三月，收敛以时。於时有事，尝新于皇祖皇考，食农夫九人，以成秋事。司空司冬，以制度制地事，准揆山林，规表衍沃，畜水行，衰濯浸，以节四时之事。治地远近，以任民力，以节民食，太古食壮之食，攻老之事。”

    公曰：“功事不少，而饣侯粮不多乎？”子曰：“太古之民，秀长以寿者，食也。在今之民，羸鬼以者，事也。

    太古无游民，食节事时，民各安其居，乐其宫室，服事信上，上下交信，地移民在。今之世，上治不平，民治不和，百姓不安其居，不乐其宫；老疾用财，壮狡用力，於兹民游；薄事贪食，於兹民忧。

    古者殷书为成男成女名属升於公门，此以气食得节，作事得时，劝有功；夏服君事不及，冬服君事不及冻；是故年不成，天之饥馑，道无堇者。在今之世，男女属散，名不升于公门，此以气食不节，作事不成；天之饥馑，於时委民，不得以疾死。

    是故立民之居，必于中国之休地，因寒暑之和，六畜育焉，五宜焉；辨轻重，制刚柔，和五味，以节食时事。

    东辟之民曰夷，精於侥，至於大远，有不火食者矣。南辟之民曰蛮，信以朴，至於大远，有不火食者矣。西辟之民曰戎，劲以刚，至于大远，有不火食者矣。北辟之民曰狄，肥以戾，至于大远，有不火食者矣。及中国之民，曰五方之民，有安民和味，咸有实用利器，知通之，信令之。

    及量地度居，邑有城郭，立朝市。地以度邑，以度民，以观安危。距封後利，先虑久固，依固可守，为奥可久，能节四时之事，霜露时降。

    方冬三月，草木落。庶虞藏，五必入于仓。於时有事，蒸于皇祖皇考，息国老六人，以成冬事。

    民咸知孤寡之必不末也，咸知有大功之必进等也，咸知用劳力之必以时息也。推而内之水火，入也弗之顾矣，而况有强在前，有君长正之者乎？”

    公曰：“善。”

    ●四代第六十九

    公曰：“四代之政刑，论其明者，可以为法乎？”子曰：“何哉？四代之政刑，皆可法也。”

    公曰：“以我行之，其可乎？”子曰：“否，不可。臣愿君之立知而以观闻也，四代之政刑，君若用之，则缓急将有所不节；不节，君将约之；约之，卒将弃法；弃法，是无以为国家也。”

    公曰：“巧匠辅绳而斫，胡为其弃法也。”子曰：“心未之度，习未之狎，此以数逾而弃法也。

    夫规矩准绳钧衡，此昔者先王之所以为天下也。小以及大，近以知远，今日行之，可以知古，可以察今，其此邪！

    水火金木土，此谓六府，废一不可，进一不可，民并用之；今日行之，可以知古，可以察今，其此邪！

    昔夏、商之未兴也，伯夷谓此二帝之眇。”

    公曰：“长国治民恒；论政之大体，以教民辨；历大道，以时地性；兴民之阳德以教民事；上服周德之典，以顺事天子；政勤礼，以交诸侯；大节无废，小眇後乎？”

    子曰：“否，不可後也。诗云：‘东有开明，於时鸡三号，以兴庶虞，庶虞动，蜚征作。啬民执功，百草咸淳，地倾水流之。’是以天子盛服朝日于东堂，以教敬示威于天下也。是以祭祀，昭有神明；燕食，昭有慈爱；宗庙之事，昭有义；率礼朝廷，昭有五官；无废甲胄之戒，昭果毅以听；天子曰崩，诸侯曰薨，大夫曰卒，士曰不禄，庶人曰死，昭哀。哀爱无失节，是以父慈子孝兄爱弟敬。此皆先王之所先施於民也，君而後此则为国家失本矣。”

    公曰：“善哉，子察教我也。”子曰：“乡也，君之言善，执国之节也。君先眇而後善，中备以君子言，可以知古，可以察今。奂然而兴，民壹始。”

