<!-- { "loadSidebar": true } -->
    天子之所以明章著此义者，以朝聘之礼也。是故千里之内，岁一见；千里之外、千五百里之内，二岁一见；千五百里之外、二千里之内，三岁一见；二千里之外、二千五百里之内，四岁一见；二千五百里之外、三千里之内，五岁一见；三千里之外，三千五百里之内，六岁一见。

    各执其圭瑞，服其服，乘其辂，建其旌，施其樊缨，从其贰车，委积之以其牢礼之数，所以明别义也。

    然後天子冕而执镇圭尺有二寸，藻藉尺有二寸，大圭，乘大辂，建大常，十有二旒，樊缨十有再就，贰车十有二乘。率诸侯而朝日于东郊，所以教尊尊也。

    退而朝诸侯，为坛三成，宫旁一门。天子南乡见诸侯，土揖庶姓，时揖异姓，天揖同姓，所以别亲疏外内也。

    公侯伯子男各以其就其位：诸公之国，中阶之前，北面东上；诸侯之国，东阶之东，西面北上；诸伯之国，西阶之西，东面北上；诸子之国，门东，北面东上；诸男之国，门西，北面东上。

    及其将币也，公於上等，所以别贵贱，序尊卑也。

    奠圭，降、拜、升、成拜，明臣礼也。

    奉国地所出重物而献之，明臣职也。

    内袒入门而右，以听事也。

    明臣礼、臣职、臣事，所以教臣也。

    率而祀天於南郊，配以先祖，所以教民报德，不忘本也。率而享祀於太庙，所以教孝也。

    与之大射，以考其习礼乐而观其德行；与之图事，以观其能；傧而礼之，三飨三食三宴，以与之习立礼乐。

    是故一朝而近者三年，远者六年。有德焉，礼乐为之益习，德行为之益，天子之命为之益行。然後使诸侯世相朝，交岁相问，殷相聘，以习礼、考义、正刑、一德，以崇天子。故曰：朝聘之礼者，所以正君臣之义也。

    诸侯相朝之礼，各执其圭瑞，服其服，乘其辂，建其旌，施其樊缨，从其贰车，委积之以其牢礼之数，所以别义也。

    介绍而相见，君子於其所尊，不敢质，敬之至也。

    君使大夫迎於境，卿劳於道，君亲郊劳致馆。

    及将币，拜迎於大门外而庙受。北面拜贶，所以致敬也。三让而後升，所以致尊让也。敬让也者，君子之所以相接也。诸侯相接以敬让，则不相侵陵也。此天子之所以养诸侯，兵不用，而诸侯自为正之具也。

    君亲致飨既还圭，飨食，致赠，郊送，所以相与习礼乐也。

    诸侯相与习礼乐，则德行修而不流也。故天子制之，而诸侯务焉。

    聘礼：上公七介，侯伯五介，子男三介，所以明贵贱也。介绍而传命，君子於其所尊，不敢质，敬之至也。三让而後传命，三让而後入庙门，三揖而後至阶，三让而後升，所以致尊让也。

    君使士迎於境，大夫郊劳，君亲拜迎大门之内而庙受，北面拜贶，拜君命之辱，所以致敬让也。致敬让者，君子之所以相接也。致诸侯相接以敬让，则不相欺陵也。

    卿为上摈，大夫为丞摈。君亲醴宾，宾私面私觌。致饔饩，既还圭璋贿赠，飨食燕，所以明宾主君臣之义也。

    故天子之制诸侯，交岁相问，殷相聘，相厉以礼。使者聘而误，主君不亲飨食；所以耻厉之也。诸侯相厉以礼，则外不相侵，内不相陵。此天子所以养诸侯，兵不用，而诸侯自为正之具也。

    以圭璋聘，重礼也；已聘而还圭璋，此轻财重礼之义也。诸侯相厉以轻财重礼，则民作让矣。主国待客，出入三积。既客於舍，五牢之具陈於内；米三十车、禾三十车、刍薪倍禾，皆陈於外；乘禽日五双，群介皆饩牢。壹食再飨，宴与时赐无数。所以重礼也。古之用财不能均如此，然而用财如此其厚者，言尽之于礼也；尽之于礼则内君臣不相陵，而外不相侵。故天子制之，而诸侯务焉。

    古者，大行人掌大宾之礼，及大客之义，以亲诸侯。春朝诸侯而图天下之事，秋觐以比邦国之功，夏宗以陈天下之谋，冬遇以协诸侯之虑。时会以发四方之禁，殷同以施天下之政，时聘以结诸侯之好，殷眺以成邦国之贰，问以谕诸侯之志，归以教诸侯之福，贺庆以赞诸侯之喜，致会以补诸侯之灾。

    天子之所以抚诸侯者：岁遍在，三岁遍眺，五岁遍省，七岁属象胥喻言语，协辞令，九岁属瞽史谕书名，听音声，十有一岁达瑞节，同度量，成牢礼，同数器，修法则，十有二岁，天子巡狩殷国。

    是故诸侯上不敢侵陵，下不敢暴小民。然後诸侯之国札丧，则令赙补之；凶荒，则令委之；师役，则令槁礻会之；有福事，则令庆贺之；有祸灾，则令哀吊之。凡此五物者，治其事故。

    及其万民之利害为一书，其礼俗、政事、教治、刑禁之逆顺为一书，其悖逆暴乱，作慝欲犯令者为一书，其札丧、凶荒、厄贫为一书，其康乐、和亲、安平为一书。凡此五物者，无国别异之，天子以周知天下之政。是故诸侯附於德，服於义，则天下太平。

    古者天子为诸侯不行礼义、不法度、不附於德、不服於义，故使射人以射礼选其德行；职方氏、大行人以其治国，选其能功。诸侯之得失治乱定，然後明九命之赏以劝之，明九伐之法以震威之。尚犹有不附於德，不服於义者，则使掌交说之。故诸侯莫不附於德，服於义者。此天子之所以养诸侯，兵不用，而诸侯自为正之法也。

    ●投壶第七十八

    投壶之礼，主人奉矢，司射奉中，使人执壶。

    主人请曰：“某有枉矢哨壶，请乐宾。”宾曰：“子有旨酒嘉ゾ，又重以乐，敢辞。”

    主人曰：“枉矢哨壶，不足辞也，敢以请。”宾曰：“某赐旨酒嘉ゾ，又重以乐，敢固辞。”

    主人曰：“枉矢哨壶，不足辞也，敢固以请。”宾对曰：“某固辞不得命，敢不敬从？”

    宾再拜受，主人般还，曰：“避。”主人阼阶上拜送，宾般还曰：“避”。

    已拜，受矢，进即两楹，退、反位，揖宾就筵。

    司射进度壶，反位，设中，执八算。

    请於宾曰：“奏投壶之令，曰：‘顺投为入，比投不释算，胜饮不胜。正爵既行，请为胜者立马，三马既立，庆多马。’”请主人亦如之。

    命弦者曰：“请奏首，若一。”太师曰：“诺”。

    左右告矢具，请拾投。有入者，则司射坐而释一算焉。宾党於右，主党於左。

    卒投，司射执馀算曰：“左右卒投，请数。”二算为纯，一纯以取，一算为奇。有胜，则司射以其算告曰：“某党贤於某党，贤若干纯。”──奇则曰奇，钧者曰钧。

    举手曰：“请胜者之弟子为不胜者酌。”酌者曰：“诺。”已酌、皆请举酒，当饮，皆跪奉曰：“赐灌。”胜者跪曰：“敬养”。

    司正曰：“正爵既行，请为胜者立马。”马各直其算上。一马从二马，以庆。庆礼，曰：“三马既立，请庆多马。”宾、主人皆曰：“诺。”正爵既行，请彻马。

    周则复始，既算。算多少，视其坐。

    矢八分；堂上七扶，室中五扶，庭中九扶，算长尺二寸。

    堂下司正、司射、庭长及冠士立者皆属宾党；乐人及童子使者皆属主党。降揖其阼阶及乐事、皆与射同节。

    壶中置小豆，为其矢跃而去也。壶去席二矢半，矢以柘若棘，无去其皮，大七分。

    曾孙侯氏，今日泰射，于一张侯参之曰今日泰射，四正具举，大夫君子，凡以庶士，小大莫处，御于君所，以燕以射，则燕则誉。质参既设，执旌既载，大侯既亢，中获既置。

    壶ㄕ七寸，口径二寸半，壶高尺二寸，容斗五升，壶腹五寸。

    弓既平张，四侯且良，决拾有常，既顺乃让，乃揖乃让，乃齐其堂，乃节其行，既志乃张，射夫命射，射者之声，获者之旌，既获卒莫。

    凡雅二十六篇：其八篇可歌──歌鹿鸣、首、鹊巢、采蘩、采、伐檀、白驹、驺虞，八篇废不可歌；七篇商齐，可歌也；三篇歌。史辟、史义、史见、史童、史谤、史宾、拾声、挟。

    鲁命弟子辞曰：“无荒、无傲、无倨立、无逾言。若是者，有常爵。“嗟尔不宁侯，为尔不朝於王所，故亢而射女，强食食，诒尔曾孙侯氏百福。”

    ●公符第七十九

    公冠：自为主，迎宾揖，升自阼，立于席。

    既醴，降自阼。

    其馀自为主者，其降也自西阶，以异，其馀皆与公同也。

    公玄端与皮弁，皆毕，朝服素毕。

    公冠，四加玄冕。

    飨之以三献之礼，无介，无乐，皆玄端。

    其酬币朱锦采，四马，其庆也同。

    天子亻疑焉。

    太子与庶子，其冠皆自为主，其礼与士同，其飨宾也皆同。

    成王冠，周公使祝雍祝王曰：“达而勿多也。”祝雍曰：“使王近於民，远於年，啬於时，惠於财，亲贤使能。”

    ●本命第八十

    分於道，谓之命；形於一，谓之性，化於阴阳，象形而发，谓之生；化穷数尽，谓之死。故命者，性之终也。则必有终矣。

    人生而不具者五：目无见、不能食、不能行、不能言、不能化。三月而彻匀，然後能有见；八月生齿，然後食；期而生膑，然後能行；三年●合，然後能言；十有六情通，然後能化。’

    阴穷反阳，阳穷反阴。辰故阴以阳化；阳以阴变。故男以八月而生齿，八岁而龀，一阴一阳然後成道；二八十六，然後情通，然後其施行，女七月生齿，七岁而龀；二七十四然後化成。合於三也，小节也。中古男三十而娶，女二十而嫁，合於五也，中节也。太古男五十而室，女三十而嫁，备於三五，合於八十也。八者维纲也，天地以发明，故圣人以合阴阳之数也。

    礼义者，恩之主也。冠、昏、朝、聘、丧、祭、宾主、乡饮酒、军旅，此之谓九礼也。礼经三百，威仪三千，机其文之变也。其文变也。礼之象，五行也；其义，四时也。故以四举；有恩、有义、有节、有权。

    恩厚者，其服重；故为父斩衰三年，以恩制者。门内之治，恩掩义；门外之治，义断恩。资於事父以事君，而敬同，贵贵尊尊，义之大者也。故为君亦服斩衰三年，以义制者也。

