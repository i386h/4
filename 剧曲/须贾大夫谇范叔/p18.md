<!-- { "loadSidebar": true } -->
    三日而食，三月而沐，期而练，毁不灭性，不以死伤生。丧不过三年，苴衰不补，坟墓不坯，同于邱陵。除之日，鼓素琴，示民有终也，以节制者也。

    资於事父以事母而爱同。天无二日，国无二君，家无二尊，以一治之也。父在为母齐衰期，见无二尊也。

    百官备，百制具，不言而事行者，扶而起；言而後事行者，杖而起；身自执事而後事行者，面垢而已。凡此，以权制者也。

    始死，三日不怠，三月不解，期悲号，三年忧；恩之杀也。圣人因杀以制节也。

    男者，任也；子者，孳也；男子者，言任天地之道，如长万物之义也。故谓之“丈夫”。丈者，长也；夫者，扶也；言长万物也。知可为者，知不可为者；知可言者，知不可言者；知可行者，知不可行者。是故，审伦而明其别，谓之知，所以正夫德者。

    女者，如也，子者，孳也；女子者，言如男子之教而长其义理者也。故谓之妇人。妇人，伏於人也。是故无专制之义，有三从之道──在家从父，人从夫，夫死从子，无所敢自遂也。教令不出闺门，事在馈食之而正矣，是故女及日乎闺门之内，不百里而奔丧，事无独为，行无独成之道。参之而後动，可验而後言，宵行以烛，宫事必量，六畜蕃於宫中，谓之信也，所以正妇德也。

    女有五不取；逆家子不取，乱家子不取，世有刑人不取，世有恶疾不取，丧妇长子不取。逆家子者，为其逆德也；乱家子者，为其乱人伦也；世有刑人者，为其弃於人也；世有恶疾者，为其弃於天也；丧妇长子者，为其无所受命也。

    妇有七去：不顺父母去，无子去，淫去，妒去，有恶疾去，多言去，窃盗去。不顺父母去，为其逆德也；无子，为其绝世也；淫，为其乱族也；妒，为其乱家也；有恶疾，为其不可与共粢盛也；口多言，为其离亲也；盗窃，为其反义也。

    妇有三不去：有所取无所归，不去；与更三年丧，不去；前贫贱後富贵，不去。

    大罪有五：逆天地者，罪及五世；诬文武者，罪及四世；逆人伦者，罪及三世；诬鬼神者，罪及二世；杀人者，罪止其身。故大罪有五，杀人为下。

    ●易本命第八十一

    子曰：“夫易之生，人、禽、兽、万物昆虫各有以生。或奇或偶，或飞或行，而莫知其情；惟达道德者，能原本之矣。”

    天一，地二，人三；三三而九，九九八十一；一主日，日数十，故人十月而生。

    八九七十二，偶以承奇，奇主辰，辰主月，月主马，故马十二月而生。

    七九六十三，三主斗，斗主狗，故狗三月而生。

    六九五十四，四主时；时主豕；故豕四月而生。

    五九四十五，五主音，音主猿，故猿五月而生。

    四九三十六，六主律，律主禽鹿，故禽鹿六月而生也。

    三九二十七，七主星，星主虎，故虎七月而生。

    二九十八，八主风，风主虫，故虫八日化也。

    其馀各以其类。

    鸟鱼皆生於阴而属於阳；故鸟鱼皆卵；鱼游於水，鸟飞於。故冬燕雀入於海，化而为蚧。

    万物之性各异类：故蚕食而不饮，蝉饮而不食，蜉蝣不饮不食，介鳞夏食冬蛰。吞者八窍而卵生；咀者九窍而胎生。四足者无羽翼，戴角者无上齿。无角者膏而无前齿，有角者脂而无後齿。昼生者类父，夜生者类母。

    凡地：东西为纬，南北为经。山为积德，川为积刑；高者为生，下者为死。邱陵发牡，谷为牝。

    蚌蛤龟珠，与月盛虚。

    是故坚土之人肥，虚土之人大，沙土之人细，息土之人美，耗土之人鬼。

    是故食水者善游能寒，食土者无心而不息，食木者多力而拂；食草者善走而愚，食桑者有丝而蛾，食肉者勇敢而捍，食者智惠而巧，食气者神明而寿，不食者不死而神。

    故曰：有羽之虫三百六十，而凤皇为之长；有毛之虫三百六十，而麒麟为之长；有甲之虫三百六十，而神龟为之长；有鳞之虫三百六十，而蛟龙为之长；倮之虫三百六十，而圣人为之长，此乾坤之美类，禽兽万物之数也。

    故帝王好坏巢破卵，则凤凰不翔焉；好竭水搏鱼，则蛟龙不出焉；好刳胎杀夭，则麒麟不来焉；好填塞谷，则神龟不出焉。

    故王者动必以道，静必以理；动不以道，静不以理，则自夭而不寿，讠夭孽数起，神灵不见，风雨不时，暴风水旱并兴，人民夭死，五不滋，六畜不蕃息。

