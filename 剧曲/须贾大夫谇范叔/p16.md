<!-- { "loadSidebar": true } -->
    公曰：“然则吾何学而可？”子曰：“行礼乐而力忠信，君其习可乎？”公曰：“多与我言忠信而不可以入患。”子曰：“毋乃既不明忠信之备，而口倦其君则不可，而有明忠信之备，而又能行之，则可立待也。君朝而行忠信，百官承事，忠满於中而发於外，刑於民而放於四海，天下其孰能患之？”公曰：“请学忠信之备。”子曰：“唯社稷之主实知忠信。若丘也，缀学之徒，安知忠信？”公曰：“非吾子问之而焉也？”子三辞，将对。公曰：“︹避！”子曰：“︹侍。丘闻：大道不隐。丘言之君，发之於朝，行之於国，一国之人莫不知，何一之︹辟？丘闻之：忠有九知──知忠必知中，知中必知恕，知恕必知外，知外必知德，知德必知政，知政必知官，知官必知事，知事必知患，知患必知备。若动而无备，患而弗知，死亡而弗知，安与知忠信？内思毕心曰知中，中以应实曰知恕，内恕外度曰知外，外内参意曰知德，德以柔政曰知政，正义辨方曰知官，官治物则曰知事，事戒不虞曰知备，毋患曰乐，乐义曰终。”

    ●用兵第七十五

    公曰：“用兵者，其由不祥乎？”

    子曰：“胡为其不祥也？圣人之用兵也，以禁残止暴於天下也；及後世贪者之用兵也，以刈百姓，危国家也。”

    公曰：“古之戎兵，何世安起？”子曰：“伤害之生久矣，与民皆生。”

    公曰：“蚩尤作兵与？”子曰：“否！蚩尤庶人之贪者也，及利无义，不顾厥亲，以丧厥身。蚩尤忄昏欲而无厌者也，何器之能作？蜂虿挟螫而生见害而校以卫厥身者也。人生有喜怒，故兵之作，与民皆生，圣人利用而弭之乱，人与之丧厥身。

    诗云：‘鱼在在藻，厥志在饵。鲜民之生矣，不如死之久矣。校德不塞，嗣武孙子。’

    圣人爱百姓而忧海内，及後世之人，思其德，必称其人，故今之道尧舜禹汤文武者犹依然，至今若存。夫民思其德，必称其人，朝夕祝之，升闻皇天，上神歆焉，故永其世而丰其年也。

    夏桀商纣羸暴於天下，暴极不辜，杀戮无罪，不祥于天，粒食之民，布散厥亲，疏远国老，幼色是与，而暴慢是亲，谗贷处，法言法行处辟。夭替天道，逆乱四时，礼乐不行，而幼风是御。历失制，摄提失方，邹大无纪。不告朔於诸侯，玉瑞不行、诸侯力政，不朝於天子，六蛮四夷交伐於中国。

    於是降之灾；水旱臻焉，霜雪大满，甘露不降，百草焉黄，五不升，民多夭疾，六畜饣卒，此太上之不论不议也。夭伤厥身，失坠天下，夫天下之报殃於无德者也，必与其民。”

    公惧焉，曰：“在民上者，可以无惧乎哉？”

    ●少第七十六

    公曰：“今日少，我请言情於子。”子愀焉变色，迁席而辞曰：“君不可以言情於臣，臣请言情於君，君则不可。”

    公曰：“师之而不言情焉？其私不同。”子曰：“否，臣事君而不言情於君则不臣，君而不言情於臣则不君。有臣而不臣犹可，有君而不君，民无所错手足。”

    公曰：“君度其上下咸通之，权其轻重居之；准民之色，目既见之；鼓民之声，耳既闻之；动民之德，心既和之；通民之欲，兼而壹之；爱民亲贤而教不能，民庶说乎？”

    子曰：“说则说矣，可以为家，不可以为国。”公曰：“可以为家，胡为不可以为国？国之民、家之民也。”

    子曰：“国之民诚家之民也；然其名异，不可同也。同名同食曰同等。唯不同等，民以知极。故天子昭有神於天地之间，以示威於天下也；诸侯修礼於封内，以事天子；大夫修官守职，以事其君；士修四卫，执技论力，以听乎大夫；庶人仰视天文，俯视地理，力时使，以听乎父母。此唯不同等，民以可治也。”

    公曰：“善哉！上与下不同乎？”子曰：“将以时同、时不同；上谓之闲，下谓之多疾。君时同於民，布政也；民时同於君，服听也；上下相报，而终於施。大犹已成，发其小者；远犹已成，发其近者；将行重器，先其轻者。先清而後浊者，天地也。天政曰正，地政曰生，人政曰辨。苟本正则华英必得其节以秀孚矣，此官民之道也。”

    公曰：“善哉！请少复进焉。”子曰：“昔尧取人以状，舜取人以色，禹取人以言，汤取人以声，文王取人以度，此四代五王之取人以治天下如此”。

    公曰：“嘻！善之不同也。”子曰：“何谓其不同也？”公曰：“同乎？”子曰：“同。”公曰：“人状可知乎？”子曰：“不可知也。”

    公曰：“五王取人，各有以举之，胡为人之不可知也？”子曰：“五王取人，比而视，相而望。五王取人各以己焉，是以同状。”

    公曰：“以子相人何如？”子曰：“否，丘则不能五王取人。丘也传闻之以委於君，丘则否能，亦又不能。”

    公曰：“我闻子之言始蒙矣。”子曰：“由君居之，成於纯，胡为其蒙也？虽古之治天下者，岂生於异州哉？”

    昔虞舜以天德嗣尧，布功散德制礼。朔方幽都来服；南抚交趾，出入日月，莫不率俾，西王母来献其白。粒食之民昭然明视，民明教，通于四海，海外肃慎北发渠搜氐羌来服。

    舜崩，有禹代兴，禹卒受命，乃迁邑姚姓于陈。作物配天，修使来力。民明教，通于四海，海之外，肃慎、北发、渠搜、氐、羌来服。

    禹崩，十有七世，乃有末孙桀即位。桀不率先王之明德，乃荒耽于酒，淫于乐，德昏政乱，作宫室高台池，土察，以民为虐，粒食之民忄昏焉几亡。

    乃有商履代兴。商履循礼法，以观天子，天子不说，则嫌於死。成汤卒受天命，不忍天下粒食之民刈戮，不得以疾死，故乃放移夏桀，散亡其佐。乃迁姒姓于杞。发厥明德，顺民天心啬地，作物配天，制典慈民。咸合诸侯，作八政，命於总章。服禹功以舜绪，为副于天。粒食之民昭然明视，民明教，通于四海，海之外肃慎、北发、渠搜、氐、羌来服。

    成汤卒崩，殷德小破，二十有二世，乃有武丁即位。开先祖之府，取其明法，以为君臣上下之节，殷民更服，近者说，远者至，粒食之民昭然明视。

    武丁卒崩，殷德大破，九世，乃有末孙纣即位。纣不率先王之明德，乃上祖夏桀行，荒耽於酒，淫於乐，德昏政乱，作宫室高台池，土察，以为民虐，粒食之民忽然几亡。

    乃有周昌霸，诸侯佐之。纣不说诸侯之听於周昌，乃退伐崇许魏，以客事天子。文王卒受天命，作物配天，制无用，行三明，亲亲尚贤。民明教，通于四海，海之外肃慎、北发、渠搜、氐、羌来服。

    君其志焉，或将至也。”

    公曰：“大哉，子之教我政也；列五王之德，烦烦如繁诸乎！”

    子曰：“君无誉臣，臣之言未尽，请尽臣之言，君如财之。”曰：“於此有功匠焉、有利器焉、有措扶焉，以时令其藏必周密。发如用之，可以知古，可以察今；可以事亲，可以事君；可用于生，又用之死。吉凶并兴，祸福相生，卒反生福，大德配天。”

    公愀然其色曰：“难立哉！”子曰：“臣愿君之立知如以观闻也；时天之气，用地之财，以生杀於民，民之死不可以教。”

    公曰：“我行之，其可乎？”子曰：“唯此在君。君曰足，臣恐其不足；君曰不足，臣则曰足。举其前必举其後，举其左必举其右。君既教矣，安能无善。”

    公吁焉其色曰：“大哉，子之教我制也。政之丰也，如木之成也。”

    子曰：“君知未成，言未尽也。凡草木根皮伤则枝叶必偏枯，偏枯是为不实。亦如之，上失政、大及小人畜。”

    公曰：“所谓失政者，若夏商之谓乎？”子曰：“否，若夏商者，天夺之魄，不生德焉。”

    公曰：“然则何以谓失政？”子曰：“所谓失政者：疆蒌未亏，人民未变，鬼神未亡，水土未；糟者犹糟，实者犹实，玉者犹玉，血者犹血，酒者犹酒。优以继忄甚，政出自家门，此之谓失政也。非天是反，人自反。臣故曰君无言情於臣，君无假人器，君无假人名。”公曰：“善哉！”

    ●朝事第七十七

    古者圣王昭义以别贵贱，以序尊卑，以体上下，然後民知尊君敬上，而忠顺之行备矣。

    是故古者天子之官有典命官，掌诸侯之仪。大行人，掌诸侯之仪，以等其爵。故贵贱有别，尊卑有序，上下有差也。典命诸侯之五仪，诸臣之五等，以定其爵，故贵贱有别，尊卑有序，上下有差也。

    命：上公九命为伯，其国家、宫室、车旌、衣服、礼仪、皆以九为节；诸侯诸伯七命，其国家、宫室、车旌、衣服、礼仪、皆以七为节；子男五命，其国家、宫室、车旌、衣服、礼仪、皆以五为节。

    王之三公八命，其卿六命，其大夫四命。及其封也，皆加一等，其国家、宫室、车旌、衣服、礼仪亦如之。

    凡诸侯之子省於天子，摄君，则下其君之礼一等；未省，则以皮帛继子男。

    公之孤四命，以皮帛视小国之君，其卿三命，其大夫再命，士一命，其宫室、车旌、衣服、礼仪、各视其命之数；侯伯之卿、大夫、士亦如之；子男之卿再命，其大夫一命，其士不命，其宫室、车旌、衣服、礼仪，各如其命之数。

    礼：大行人以九仪别诸侯之命，等诸臣之爵，以同域国之礼而待其宾客。

    上公之礼：执桓圭九寸，缫藉九寸，冕服九章，建常九旒，樊缨九就，贰车九乘，介九人，礼九牢，其朝位宾主之间九十步，饕礼九献，食礼九举。

    诸侯之礼，执信圭七寸，缫藉七寸，冕服七章，建常七旒，樊缨七就，贰车七乘，介七人，礼七牢，其朝位宾主之间七十步，飨礼七献，食礼七举。诸伯执躬圭，其他皆如诸侯之礼。

    诸子执璧五寸，缫藉五寸，冕服五章，建常五旒，樊缨五就，贰车五乘，介五人，礼五牢，其朝位宾主之间五十步，飨礼五献，食礼五举。

    诸男执蒲璧，其他皆如诸子之礼。

    凡大国之孤，执皮帛，以继小国之君。诸侯之卿、礼各下其君二等；以下及大夫、士皆如之。

