<!-- { "loadSidebar": true } -->
    喜怒以物，而色不作；烦乱之，而志不营；深道以利，而心不移；临慑以威，而气不卑，曰平心而固守者也。

    喜怒以物而变易知，烦乱之而必不裕，示之以利而易移，临慑以威而易慑，曰鄙心而假气者也。

    执之以物而决，惊之以卒而度料，不学而性辨，曰有虑者也。

    难投以物，难说以言，知一如不可以解也，困而不知其止，无辨而自慎，曰愚赣者也。

    营之以物而不虞，犯之以卒而不惧，置义而不可迁，临之以货色而不可营，曰廉而果敢者也。

    易移以言，存志不能守锢，已诺无断，曰弱志者也。

    顺与之弗为喜，非夺之弗为怒，沈静而寡言，多稽而俭貌，曰质静者也。

    辨言而不固行，有道而先困，自慎而不让，当如强之，曰始妒诬者也。

    徵清而能发，度察而能尽，曰治志者也。

    华如诬，巧言、令色、足恭一也，皆以无为有者也。此之为考志。

    三曰诚在其中，此见於外；以其见占其隐，以其细占其大，以其声处其气。初气主物，物生有声；声有刚有柔，有浊有清，有好有恶。咸发於声也。

    心气华诞者，其声流散；心气顺信者，其声顺节；心气鄙戾者，其声斯鬼；心气宽柔者，其声温好。信气中易，义气时舒，智气简备，勇气壮直。

    听其声，处其气，考其所为，观其所由，察其所安；以其前占其後，以其见占其隐，以其小占其大。此之谓‘视中’也。

    四曰民有五性：喜、怒、欲、惧、忧也。喜气内畜，虽欲隐之，阳喜必见。怒气内畜，虽欲隐之，阳怒必见。欲气内畜，虽欲隐之，阳欲必见。惧气内畜，虽欲隐之，阳惧必见。忧悲之气内畜，虽欲隐之，阳忧必见。五气诚於中，发形於外，民情不隐也。

    喜色由然以生，怒色拂然以侮，欲色呕然以偷，惧色薄然以下，忧悲之色累然而静。

    诚智必有难尽之色，诚仁必有可尊之色，诚勇必有难慑之色，诚忠必有可亲之色，诚必有难污之色，诚静必有可信之色。

    质色皓然固以安，伪色缦然乱以烦；虽欲故之中，色不听也，虽变可知；此之谓观色也。

    五曰生民有灵阳，人有多隐其情，饰其伪，以赖於物，以攻其名也。有隐於仁质者，有隐於知理者，有隐於文艺者，有隐於廉勇者，有隐於忠孝者，有隐於交友者。如此者不可不察也。

    小施而好大得，小让而好大事，言愿以为质，伪爱以为忠，面宽而貌慈，假节以示人，故其行以攻其名。如此者隐於仁质也。

    推前恶，忠府知物焉；首成功，少其所不足；虑诚不及，佯为不言；内诚不足，色示有馀；故知以动人，自顺而不让；错辞而不遂，莫知其情。如是者隐於知理者也。

    素动人以言，涉物而不终；问则不对，详为不穷；色示有馀；有道而自顺用之，物穷则为深。如此者隐於文艺者也。

    廉言以为气，骄厉以为勇，内恐外悴，无所不至，敬再其说以诈临人。如此者隐於廉勇者也。

    自事其亲，好以告人，乞言劳醉，而面於敬爱，饰其见物，故得其名，名扬於外不诚於内，伐名以事其亲戚，以故取利，分白其名，以私其身。如此者隐於忠孝者也。

    阴行以取名，比周以相誉，明知贤可以徵，与左右不同而交，交必重己。心说之而身不近之，身近之而实不至，而忄忠不尽，忄忠尽见於众而貌克。如此者隐於交友者也。

    此之谓‘观隐’也。

    六曰言行不类，终始相悖，阴阳克易，外内不合，虽有隐节见行，曰非诚质者也。

    其言甚忠，其行甚平，其志无私，施不在多，静而寡类，庄而安人，曰有仁心者也。

    事变而能治，物善而能说，浚穷而能达，错身立方而能遂，曰广知者也。

    少言如行，恭俭以让，有知而不伐，有施而不置，曰慎谦良者也。

    微忽之言久而可复，幽之行独而不克，行其亡如其存。曰顺信者也。

    贵富虽尊，恭俭而能施；众强严威，有礼而不骄，曰有德者也。

    隐约而不慑，安乐而不奢，勤劳之不变，喜怒之如度晰，曰守也。

    置方而不毁，廉而不戾，立强而无私，曰经正者也。

    正静以待命，不召不至，不问不言，言不过行，行不过道，曰沈静者也。

    忠爱以事其亲，欢欣以敬之，尽力而不面敬以安人，以故名不生焉，曰忠孝者也。

    合志如同方，共其忧而任其难，行忠信而不相疑，迷隐远而不相舍。曰至友者也。

    心色辞气，其入人甚俞，进退工，故其与人甚巧，其就甚速，其叛人甚易。曰位志者也。

    饮食以亲，货贿以交，接利以合，故得望誉征利，而依隐於物，曰贪鄙者也。

    质不断，辞不至；少其所不足，谋而不已，曰伪诈者也。

    言行亟变，从容谬易，好恶无常，行身不类。曰无诚志者也。

    小知而不大决，小能而不大成，顾小物而不知大论，亟变而多私，曰华诞者也。

    规谏而不类，道行而不平。曰巧名者也。

    故事阻者不夷，畸鬼者不仁，面誉者不忠，饰貌者不情，隐节者不平，多私者不义，扬言者寡信。此之谓‘揆德’。”

    王曰：“太师！女推其往言，以揆其来行；听其来言，以省往行；观其阳，以考其阴；察其内，以揆其外。是隐节者可知，伪饰无情者可辨，质诚居善者可得，忠惠守义者可见也。”

    王曰：“於乎敬哉！女何慎乎非心？何慎乎非人？人有六徵，六徵既成，以观九用，九用既立。一曰取平仁而有虑者，二曰取慈惠而有理者，三曰取直愍而忠正者，四曰取顺直而察听者，五曰取临事而正者，六曰取慎察而廉者，七曰取好谋而知务者，八曰取接给而广中者，九曰取猛毅而独断者，此之谓九用也。

    平仁而有虑者，使是治国家而长百姓；慈惠而有理者，使是长乡邑而治父子；直愍而忠正者，使是莅百官而察善否；慎直而察听者，使是长民之狱讼，出纳辞令；临事而正者，使是守内藏而治出入；慎察而廉者，使是分财临货主赏赐；好谋而知务者，使是治壤地而长百工；接给而广中者，使是治诸侯而待宾客；猛毅而独断者，使是治军事为边境。因方而用之，此之谓官能也。

    九用有徵，乃任七属：一曰国则任贵，二曰乡则任贞，三曰官则任长，四曰学则任师，五曰族则任宗，六曰家则任主，七曰先则任贤。”

    正月王亲命七属之人曰：“於乎！慎维深，内观民务，本慎在人。女平心去私，慎用六证，论辨九用，以交一人，予亦不私。女废朕命，乱我法，罪致不赦。”三戒然後及论，王亲受而考之，然後论成。

    ●诸侯迁庙第七十三

    成庙将迁之新庙，君前徙三日齐，祝、宗人及从者皆齐；徙之日，君玄服，从者皆玄服。

    从至于庙，群臣如朝位，君入立于阼阶下，西向，有司如朝位。

    宗人摈举手曰：“有司其请升。”君升，祝奉币从在左，北面再拜兴。祝声三曰：“孝嗣侯某，敢以嘉币告于皇考某侯。成庙将徙，敢告。”君及祝再拜兴。

    祝曰：“请导君降立于阶下。”奉衣服者，皆奉以从祝；奉衣服者降堂，君及在位者皆辟也；奉衣服者至碑，君从，有司皆以次从，出庙门；奉衣服者升车乃步，君升车，从者皆就车也。凡出入门及大沟渠，祝下摈。

    至于新庙，筵于户牖间，樽于西序下，脯醢陈于房中，设洗当东荣，南北以堂深。

    有司皆先入，如朝位；祝导奉衣服者乃入，君从奉衣服者入门左，在位者皆辟也；奉衣服者升堂皆反位，君从升，奠衣服於席上，祝奠币於凡东；君北向，祝在左；赞者盥升，房荐脯醢，君盥酌奠于荐西，反位，君及祝再拜兴；祝声三曰：“孝嗣侯某，敢用嘉币，告于皇考某侯。今月吉日可以徙于新庙；敢告。”再拜。

    君就东厢西面，祝就西厢东面，在位者皆反走辟，如食。

    摈者举手曰：“诸反位。”君反位，祝从在左，卿大夫及众有司，诸在位者皆反位。祝声三曰：“孝嗣侯某，为而明荐之享。”君及祝再拜；君反位，祝彻，反位。

    摈者曰：“迁庙事毕，请就燕。”君出庙门，卿大夫，有司、执事者皆出庙门。告事毕，乃曰：“择日而祭焉。”

    ●诸侯衅庙第七十三

    成庙衅之以羊，君玄服立於寝门内，南向。祝、宗人、宰夫、雍人皆玄服。

    宗人曰：“请令以衅某庙。”君曰：“诺。”遂入。雍人拭羊，乃行入庙门，碑南，北面东上。雍人举羊，升屋自中，中屋南面，羊，血流于前，乃降。

    门以鸡，有司当门北面，雍人割鸡屋下当门，郏室，割鸡於室中，有司亦北面也。

    既事，宗人告事毕，皆退。反命于君，君寝门中南向。宗人曰：“衅某庙事毕。”君曰：“诺。”宗人请就燕，君揖之，乃退。

    ●小辨第七十四

    公曰：“寡人欲学小辨，以观於政，其可乎？”子曰：“否，不可。社稷之主爱日，日不可得，学不可以辨。是故昔者先王学齐大道，以观於政。天子学乐辨风，制礼以行政；诸侯学礼辨官政以行事，以尊天子；大夫学德别义，矜行以事君；士学顺，辨言以遂志；庶人听长辨禁，农以力行。如此，犹恐不济，奈何其小辨乎？”

    公曰：“不辨则何以为政？”子曰：“辨而不小。夫小辨破言，小言破义，小义破道，道小不通，通道必简。是故、循弦以观於乐，足以辨风矣；尔雅以观於古，足以辨言矣。传言以象，反舌皆至，可谓简矣。夫道不简则不行，不行则不乐。夫弈十其之变，由九不可既也，而况天下之言乎？”曰：“微子之言，吾壹乐辨言。”子曰：“辨言之乐，不若治政之乐；辨言之乐不下席；治政之乐皇於四海。夫政善则民说，民说则归之如流水，亲之如父母；诸侯初入而後臣之，安用辨言？”

