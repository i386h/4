<!-- { "loadSidebar": true } -->
    公曰：“是非吾言也，吾一闻於师也。”子吁焉其色曰：“嘻，吾行道矣。”公曰：“道邪？”子曰：“道也！”

    公曰：“吾未能知人，未能取人。”子曰：“君何为不观器视才？”公曰：“视可明乎？”子曰：“可以表仪。”

    公曰：“愿学之。”子曰：“平原大薮，瞻其草之高丰茂者，必有怪鸟兽居之，且草可财也，如艾而夷之，其地必宜五；高山多林，必有怪虎豹蕃孕焉；深渊大川，必有蛟龙焉；民亦如之，君察之，可以见器见才矣。”

    公曰：“吾犹未也。”子曰：“群然，戚然，颐然，Э然、昔然、柱然、抽然、首然、佥然、湛然、渊渊然、淑淑然、齐齐然、节节然、穆穆然、皇皇然。

    见才色声不视闻，怪物恪命不改志，舌不更气。见之举也，得之取也，有事事也。事必与食，食必与位，无相越逾。昔虞舜天德嗣尧，取相十有六人如此。”

    公曰：“嘻，美哉。子道广矣。”曰：“由德径径。吾恐忄昏而不能用也。何以哉？”

    公曰：“请问图德何尚？”子曰：“圣，知之华也；知，仁之实也；仁，信之器也；信，义之重也；义，利之本也。委利生孽。”

    公曰：“嘻，言之至也。道天地以民辅之，圣人何尚？”子曰：“有天德，有地德，有人德，此谓三德。三德率行，乃有阴阳；阳曰德，阴曰刑。”

    公曰：“善哉，再闻此矣！阳德何出？”子曰：“阳德出礼，礼出刑，刑出虑，虑则节事於近，而扬声於远。”

    公曰：“善哉！载事何以？”子曰：“德以监位，位以充局，局以观功，功以养民，民於此乎上。”

    公曰：“禄不可後乎？”子曰：“食为味，味为气，气为志，发志为言，发言定名，名以出信，信载义而行之，禄不可後也。”

    公曰：“所谓民与天地相参者，何谓也？”子曰：“天道以视，地道以履，人道以稽。废一曰失统，恐不长飨国。”

    公愀然其色。子曰：“君藏玉惟慎用之，虽慎敬而勿爱，民亦如之。执事无贰，五官有差，喜无并爱，卑无加尊，浅无测深，小无招大，此谓楣机。楣机宾荐不蒙，昔舜徵荐此道於尧，尧亲用之，不乱上下。”

    公曰：“请问民徵。”子曰：“无以为也。难行。”

    公曰：“愿学之，几必能。”子曰：“贪於味不让，妨於政。愿富不久，妨於政。慕宠假贵，妨於政。治民恶重，妨於政。为父不慈，妨於政。为子不孝，妨於政。大纵耳目，妨於政。好色失志，妨於政。好见小利，妨於政。变从无节，桡弱不立，妨於政。刚毅犯神，妨於政。鬼神过节，妨於政。”

    幼勿与众，克勿与比，依勿与谋，放勿与游，徼勿与事。

    臣闻之弗庆，非事君也。君闻之弗用，以乱厥德，臣将庆其简者。盖人有可知者焉，貌色声众有美焉，必有美质在其中者矣。貌色声众有恶焉，必有恶质在其中者矣。此者伯夷之所後出也。”

    子曰：“伯夷建国建政，国政。”公曰：“善哉。”

    ●虞戴德第七十

    公曰：“昔有虞戴德何以？深虑何及？高举安取？”

    子曰：“君以闻之，唯丘无以更也；君之闻如未成也，黄帝慕之。”曰：“明法于天明，开施教于民；行此以上明于天化也，物必起，是故民命而弗改也。”

    公曰：“善哉！以天教于民，可以班乎？”子曰：“可哉。虽可而弗由，此以上知所以行斧钺也。父之於子，天也。君之於臣，天也。有子不事父，有臣不事君，是非反天而到行耶？故有子不事父，不顺；有臣不事君，必刃。

    顺天作刑，地生庶物，是故圣人之教於民也，率天如祖地，能用民德。是以高举不过天，深虑不过地，质知而好仁，能用民力，此三常之礼明而名不蹇。

    礼失则坏，名失则忄昏。是故上古不讳，正天名也；天子之宫四通，正地事也；天子御，诸侯御荼，大夫服笏，正民德也；敛此三者而一举之，戴天履地，以顺民事。

    天子告朔於诸侯，率天道而敬行之，以示威于天下也。诸侯内贡於天子，率名地实也，是以不至必诛。

    诸侯相见，卿为介。以其教士毕行，使仁守会朝於天子。

    天子以岁二月为坛於东郊，建五色，设五兵、具五味、陈六律、品奏五声，听明教。置离，抗大侯规鹄，坚物。

    九卿佐三公，三公佐天子。天子践位，诸侯各以其属就位。乃升诸侯，诸侯之教士，教士执弓挟矢，揖让而升，履物以射其地，心端色容正，时以伎。时有庆以地，不时有让以地。

    天下之有道也，有天子存；国之有道也，君得其正；家之不乱也，有仁父存。是故圣人之教於民也，以其近而见者，稽其远而明者。

    天事曰明，地事曰昌，人事曰比两以庆。违此三者，谓之愚民。愚民曰奸，奸必诛。是以天下平而国家治，民亦无贷。

    居小不约，居大则治；众则集，寡则缪；祀则得福，以征则服；此唯官民之上德也。”

    公曰：“三代之相授，必更制典物，道乎？”子曰：“否。猷德保，保忄昏乎前，以小继大，变民示也。”

    公曰：“善哉！子之察教我也。”子曰：“丘於君唯无言，言必尽，於他人则否。”

    公曰：“教他人则如何？”子曰：“否，丘则不能。昔商老彭及仲傀，政之教大夫，官之教士，技之教庶人。扬则抑，抑则扬，缀以德行，不任以言，庶人以言，犹以夏后氏之怀袍褐也，行不越境。”

    公曰：“善哉！我则问政，子事教我！”子曰：“君问已参黄帝之制，制之大礼也。”

    公曰：“先圣之道，斯为美乎？”子曰：“斯为美。虽有美者必偏。属於斯，昭天之福，迎之以祥；作地之福，制之以昌；兴民之德，守之以长。”

    公曰：“善哉。”

    ●诰志第七十一

    公曰：“诰志无荒，以会民义，斋戒必敬，会时必节，牺牲必全，齐盛必洁，上下祀，外内无失节，其可以省怨远灾乎？”子曰：“丘未知其可以省怨也！”

    公曰：“然则何以事神？”子曰：“以礼会时。夫民见其礼则上下援，援则乐，乐斯毋忧，以此省怨而乱不作也。夫礼会其四时，四孟四季，五牲五，顺至必时其节也，丘未知其可以为远灾也。”

    公曰：“然则为此何以？”子曰：“知仁合则天地成，天地成则庶物时，庶物时则民财敬，民财敬以时作；时作则节事，节事以动众，动众则有极；有极以使民则劝，劝则有功，有功则无怨，无怨则嗣世久，唯圣人！

    是故政以胜众，非以陵众；众以胜事，非以伤事；事以靖民，非以徵民；故地广而民众，长之禄也。

    丘闻周太史曰：“政不率天，下不由人，则凡事易坏而难成。”虞史伯夷曰：“明，孟也。幽，幼也。明幽，雌雄也。雌雄迭兴而顺至，正之统也。日归于西，起明于东；月归于东，起明于西。”

    虞夏之历，正建於孟春。於时冰泮发蛰，百草权舆，瑞雉无释。物乃岁俱生於东，以顺四时，卒於冬分。

    於时鸡三号，卒明。载于青色，抚十二月节，卒于丑。日月成岁历，再闰以顺天道，此谓岁虞汁月。

    天曰作明。曰与，惟天是戴。地曰作昌，曰与，惟地是事。人曰作乐，曰与，惟民是嬉。民之动能，不远厥事；民之悲色，不远厥德。此谓表里时合，物之所生，而蕃昌之道如此。

    天生物，地养物，物备兴而时用常节曰圣人，主祭于天曰天子。天子崩，步于四川，代于四山，卒葬曰帝。

    天作仁，地作富，人作治。乐治不倦，财富时节，是故圣人嗣则治。

    文王治以俟时，汤治以伐乱；禹治以移众，众服，以立天下；尧贵以乐治时，举舜；舜治以德使力。

    在国统民如恕，在家抚官而国，安之勿变，劝之勿沮，民咸废恶如进良，上诱善而行罚，百姓尽於仁而遂安之，此古之明制之治天下也。

    仁者为圣，贵次，力次，美次，射御次，古之治天下者必圣人。

    圣人有国，则日月不食，星辰不陨，勃海不运，河不满溢，川泽不竭，山不崩解，陵不施谷，川浴不处，深渊不涸。

    於时龙至不闭，凤降忘翼，蛰兽忘攫，爪鸟忘距，蜂虿不螫婴儿，●虻不食夭驹，雒出服，河出图。

    自上世以来，莫不降仁，国家之昌，国家之臧，信仁。是故不赏不罚，如民咸尽力；车不建戈，远迩咸服，允使来往，地宾毕极；无怨无恶，率惟懿德。

    此无空礼，无空名，贤人并忧，残毒以时省；举良良，举善善，恤民使仁，日仁宾也。

    ●文王官人第七十二

    王曰：“太师，慎维深思，内观民务，察度情伪，变官民能，历其才艺，女维敬哉。女何慎乎非伦，伦有七属，属有九用，用有六微：一曰观诚，二曰考志，三曰视中，四曰观色，五曰观隐，六曰揆德。”

    王曰：“於乎，女因方以观之。富贵者观其礼施也，贫穷者观其有德守也，嬖宠者观其不骄奢也，隐约者观其不慑惧也。

    其少观其恭敬好学而能弟也，其壮观其廉务行而胜其私也，其老观其意宪慎强其所不足而不逾也。父子之观其孝慈也，兄弟之观其和友也，君臣之观其忠惠也，乡党之观其信惮也。

    省其居处，观其义方；省其丧哀，观其贞良；省其出入，观其交友；省其交友，观其任廉。考之以观其信，挈之以观其知，示之难以观其勇，烦之以观其治，淹之以利以观其不贪，蓝之以乐以观其不宁，喜之以物以观其不轻，怒之以观其重，醉之以观其不失也，纵之以观其常，远使之以观其不贰，迩之以观其不倦，探取其志以观其情，考其阴阳以观其诚，覆其微言以观其信，曲省其行以观其备成，此之谓‘观诚’也。

    二曰，方与之言，以观其志。志殷如[A125]，其气宽以柔，其色俭而不谄，其礼先人，其言後人，见其所不足，曰日益者也。

    如临人以色，高人以气，贤人以言，防其不足，伐其所能，曰日损者也。其貌直而不侮，其言正而不私，不饰其美，不隐其恶，不防其过，曰有质者也。

    其貌固呕，其言工巧，饰其见物，务其小徵，以故自说，曰无质者也。

