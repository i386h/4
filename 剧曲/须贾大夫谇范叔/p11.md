<!-- { "loadSidebar": true } -->
    带之铭曰：“火灭修容，慎戒必恭，恭则寿。”履屦之铭曰：“慎之劳，劳则富”；觞豆之铭曰：“食自杖，食自杖！戒之╂，╂则逃。”

    户之铭曰：“夫名，难得而易失：无勤弗志，而曰我知之乎？无勤弗及，而曰我杖之乎？扰阻以泥之，若风将至，必先摇摇，虽有圣人，不能为谋也。”牖之铭曰：“随天之时，以地之财，敬祀皇天，敬以先时。”

    剑之铭曰：“带之以为服，动必行德，行德则兴，倍德则崩。”弓之铭曰：“屈伸之义，废兴之行，无忘自过。”矛之铭曰：“造矛造矛！少弗忍，终身之羞。”“予一人所闻，以戒後世子孙。”

    ●卫将军文子第六十

    卫将军文子问於子贡曰：“吾闻夫子之施教也，先以诗世；道者孝悌，说之以义，而观诸体，成之以文德；盖受教者七十有馀人。闻之；孰为贤也？”子贡对，辞以不知。

    文子曰：“吾子学焉，何谓不知也。”子贡对曰：“贤人无妄，知贤则难，故君子曰：‘知莫难於知人’，此以难也。”文子曰：“若夫知贤，人莫不难；吾子亲游焉，是敢问也。”子贡对曰：“夫子之门人，盖三就焉；赐有逮及焉，有未及焉，不得辩知也。”文子曰：“吾子之所及，请问其行也。”

    子贡对曰：“夙兴夜寐，讽诵崇礼；行不贰过，称言不苟，是颜渊之行也。孔子说之以诗，诗云：‘媚兹一人，应侯顺德。永言孝思，孝思惟则。’故国一逢有德之君，世受显命，不失厥名，以御于天子以申之。

    在贫如客，使其臣如藉；不迁怒，不探怨，不录旧罪，是冉雍之行也。孔子曰：‘有土君子，有众使也，有刑用也，然後怒；匹夫之怒，惟以亡其身。’诗云：‘靡不有初，鲜克有终。’以告之。

    不畏强御，不侮矜寡；其言曰性，都其富哉，任其戎，是仲由之行也。夫子未知以文也，诗云：‘受小共大共，为下国恂蒙。何天之宠，傅奏其勇。’夫强乎武哉，文不胜其质。

    恭老恤孤，不忘宾旅，好学省物而不勤，是冉求之行也。孔子因而语之曰：‘好学则智，恤孤则惠，恭老则近礼，克笃恭以天下，其称之也，宜为国老。’

    志通而好礼，摈相两君之事，笃雅其有礼节也，是公西赤之行也。孔子曰：‘礼仪三百，可勉能也；威仪三千，则难也。’公西赤问曰：‘何谓也？’孔子曰：‘貌以摈礼，礼以摈辞，是之谓也。’主人闻之以成。孔子之语人也，曰：‘当宾客之事则通矣。’谓门人曰：‘二三子欲学宾客之事者，於赤也。’

    满而不满，实如虚，通之如不及，先生难之；不学其貌，竟其德，敦其言；於人也，无所不信，其桥大人也？常以皓皓，是以眉寿，是曾参之行也。孔子曰：‘孝，德之始也；弟，德之序也；信，德之厚也；忠，德之正也，参也，中夫四德者矣哉。’以此称之也。

    业功不伐，贵位不善，不侮可侮，不佚可佚，不敖无告，是颛孙之行也。孔子言之曰：‘其不伐则犹可能也，其不弊百姓者则仁也。诗云：“恺悌君子，民之父母。”’夫子以其仁为大也。

    学以深，厉以断，送迎必敬，上友下交，银手如断，是卜商之行也。孔子曰：‘诗云“式夷式已，无小人殆。”而商也其可谓不险也。’

    贵之不喜，贱之不怒；苟於民利矣，廉於其事上也，以佐其下，是澹台灭明之行也。孔子曰：‘独贵独富，君子耻之，夫也中之矣。’

    先成其虑，及事而用之，是故不忘，是言偃之行也。孔子曰：‘欲能则学，欲知则问，欲善则讯，欲给则豫，当是如偃也得之矣。’

    独居思仁，公言言义；其闻之诗也，一日三复白圭之玷，是南宫纟舀之行也。夫子信其仁，以为异姓。

    自见孔子，入户未尝越屦，往来过人不履影；开蛰不杀，方长不折；执亲之丧，未尝见齿，是高柴之行也。孔子曰：‘高柴执亲之丧则难能也，开蛰不杀则天道也，方长不折则恕也，恕则仁也；汤恭以恕，是以日跻也。’

    此赐之所亲睹也，吾子有命而讯，赐则不足以知贤。”文子曰：“吾闻之也，国有道则贤人兴焉，中人用焉，百姓归焉。若吾子之语审茂，则一诸侯之相也，亦未逢明君也。”

    子贡既与卫将军文子言，鲁，见孔子曰：“卫将军问二三子之行於赐也，不一而三，赐也辞不获命，以所见者对矣；未知中否，请尝以告。”孔子曰：“言之。”子贡以其质告。孔子既闻之，笑曰：“赐，汝伟为知人，赐！”子贡对曰：“赐也焉能知人，此赐之所亲睹也。”孔子曰：“是女所亲也：吾语女耳之所未闻，目之所未见，思之所未至，智之所未及者乎？”子贡曰：“赐得则愿闻之也。”

    孔子曰：“不克不忌，不念旧恶，盖伯夷、叔齐之行也。

    晋平公问於祁曰：‘羊舌大夫，晋国之良大夫也，其行如何？’祁对，辞曰：‘不知也。’公曰：‘吾闻女少长乎其所，女其阉知之。’祁对曰：‘其幼也恭而逊，耻而不使其过宿也；其为侯大夫也悉善而谦，其端也；其为公车尉也信而好直，其功也；至於其为和容也，温良而好礼，博闻而时出，其志也。’公曰：‘乡者问女，女何曰弗知也？’祁对曰：‘每位改变，未知所止，是以不知。’盖羊舌大夫之行也。

    畏天而敬人，服义而行信，孝乎父而恭於兄，好从善而往，盖赵文子之行也。

    其事君也不敢爱其死，然亦不忘其身，谋其身不遗其友，君陈则进，不陈则行而退，盖随武子之行也。

    其为人之渊泉也，多闻而难诞也，不内辞足以没世；国家有道，其言足以生；国家无道，其默足以容，盖桐提伯华之行也。

    外宽而内直，自设於隐栝之中，直己而不直於人，以善存，亡汲汲，盖蘧伯玉之行也。

    孝子慈幼，允德禀义，约货去怨，盖柳下惠之行也。

    其言曰：君虽不量於臣，臣不可以不量於君，是故君择臣而使之，臣择君而事之，有道顺君，无道横命；晏平仲之行也。

    德恭而行信，终日言不在尤之内，在尤之外，贫而乐也，盖老莱子之行也。

    易行以俟天命，君下位而不援其上；观於四方也，不忘其亲；苟思其亲，不尽其乐；以不能学为己终身之忧，盖介山子推之行也。”

    ●五帝德第六十二

    宰我问於孔子曰：“昔者予闻诸荣伊，言黄帝三百年。请问黄帝者人邪？亦非人邪？何以至於三百年乎？”孔子曰：“予！禹、汤、文、武、成王、周公，可胜观也！夫黄帝尚矣，女何以为？先生难言之”宰我曰：“上世之传，隐微之说，卒业之辨，ウ昏忽之，意非君子之道也，则予之问也固矣。”

    孔子曰：“黄帝，少典之子也，曰轩辕。生而神灵，弱而能言，幼而慧齐，长而敦敏，成而聪明。治五气，设五量，抚万民，度四方；教熊罴貔豹虎，以与赤帝战於版泉之野，三战然後得行其志。黄帝黼黻衣，大带黼裳，乘龙，以顺天地之纪，幽明之故，死生之说，存亡之难。时播百草木，故教化淳鸟兽昆虫，历离日月星辰；极畋土石金玉，劳心力耳目，节用水火材物。生而民得其利百年，死而民畏其神百年，亡而民用其教百年，故曰三百年。”

    宰我请问帝颛顼。孔子曰：“五帝用记，三王用度，女欲一日辨闻古昔之说，躁哉予也。”宰我曰：“昔者予也闻诸夫子曰：‘小子无有宿问。’”

    孔子曰：“颛顼，黄帝之孙，昌意之子也，曰高阳。洪渊以有谋，疏通而知事；养材以任地，履时以象天，依鬼神以制义；治气以教民，诚以祭祀。乘龙而至四海：北至於幽陵，南至於交趾，西济於流沙，东至於蟠木，动静之物，大小之神，日月所照，莫不励。

    宰我曰：“请问帝喾。”孔子曰：“元嚣之孙，乔极之子也，曰高辛。生而神灵，自言其名；博施利物，不於其身；聪以知远，明以察微；顺天之义，知民之急；仁而威，惠而信，修身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷，其动也时，其服也士。春夏乘龙，秋冬乘马，黄黼黻衣，执中而获天下；日月所照，风雨所至，莫不从顺。”

    宰我曰：“请问帝尧。”孔子曰：“高辛之子也，曰放勋。其仁如天，其知如神；就之如日，望之如；富而不骄，贵而不豫；黄黼黻衣，丹车白马。伯夷主礼，龙、夔教舞，举舜、彭祖而任之，四时先民治之。流共工於幽州，以变北狄；放兜于崇山，以变南蛮；杀三苗于三危，以变西戎；殛鲧于羽山，以变东夷。其言不贰，其行不回，四海之内，舟舆所至，莫不说夷。”

    宰我曰：“请问帝舜。”孔子曰：“乔牛之孙，瞽叟之子也，曰重华。好学孝友，闻于四海；陶家事亲，宽裕温良。敦敏而知时，畏天而爱民，恤远而亲亲。承受大命，依于倪皇；明通知，为天下工。使禹敷土，主名山川，以利於民；使后稷播种，务勤嘉，以作饮食；羲、和掌历，敬授民时；使益行火，以辟山莱；伯夷主礼，以节天下；夔作乐，以歌舞，和以钟鼓；皋陶作士，忠信疏通，知民之情；契作司徒，教民孝友，敬政率经。其言不惑，其德不慝，举贤而天下平。南抚交、大、教，鲜支、渠、氐、羌，北山戎、发、息慎，东长鸟夷、羽民。舜之少也，恶悴劳苦，二十以孝闻乎天下，三十在位，嗣帝所，五十乃死，葬於苍梧之野。”

    宰我曰：“请问禹。”孔子曰：“高阳之孙，鲧之子也，曰文命。敏给克济，其德不回，其仁可亲，其言可信；声为律，身为度，称以上士；穆穆为纲为纪。巡九州，通九道，陂九泽，度九山。为神主，为民父母；左准绳，右规矩；履四时，据四海；平九州，戴九天，明耳目，治天下。举皋陶与益，以赞其身，举干戈以征不享、不庭、无道之民；四海之内，舟车所至，莫不宾服。”

    孔子曰：“予！大者如说，民说至矣；予也，非其人也。”宰我曰：“予也不足，诚也，敬承命矣。”他日，宰我以语人，有为道诸夫子之所。孔子曰：“吾欲以颜色取人，於灭明邪改之；吾欲以语言取人，於予邪改之；吾欲以容貌取人，於师邪改之。”宰我闻之，惧，不敢见。

    ●帝系第六十三

    少典产轩辕，是为黄帝。

    黄帝产元嚣，元嚣产乔极，乔极产高辛，是为帝喾。

