<!-- { "loadSidebar": true } -->
【迎仙客】相逢到数载余，别离了两三番，则俺那美人儿恰才人这筵席间。美酒泛金波，闲歌随象板。投至的欢意阑珊，那其间彼行皆分散。

【普天乐】分散再相逢，再相逢空长叹。人有愿天心必应，天心应人愿何难？纤腰如杨柳枝，粉脸似桃花瓣。桃柳争妍花开绽，见年年桃柳开残。人生百年，正心思忖,有限朱颜。

【十二月】苏小卿风尘意懒，双通叔名利相干。虽不学双生是对手，也合与苏氏同班。虽葬在黄丘上滩，名播在天上人间。

【尧民歌】呀！自古来知音相会果应难，争奈这少年心终岁受孤单。休将这凤凰栖老碧梧寒，投至的雁鸣莺呖杏花残。愁烦,琵琶手倦弹．这埚儿休扭做浔阳岸。

【啄木儿煞】花钿额上贴，赤绳足下拴。少年心终久相轻慢，坚心无惮，准备并洞房花烛报平安。

【越调】金蕉叶

怨别

讲燕赵风流莫比，说秦晋姻缘怎及。论呈越精神未已，配南楚仪容最美。

【调笑令】楚仪，美人兮，薄注樱唇浅画眉。凤钗斜插乌云髻，衬冰绡玉葱纤细。轻颦浅笑声渐低，这风流几个人知？

【秃厮儿】花正好香风细细，柳初柔良夜辉辉，占定个红娇绿柔花月国。花簇簇，柳依依，也波相宜。

【圣药王】花影移，月影移，留花玩月饮琼杯。风力微，酒力微，乘风带酒立金梯，风月满樽席。

【络丝娘】三生梦一声唱回，一场舞三生梦里，万劫千年不容易，也是前缘前世。

【尾声】就今生设下生誓。来生福是今生所积。拚死在连理树儿边，愿生在鸳鸯队里。

　
　

【赵雍】

赵雍，字仲穆，赵孟頫後人，以荫守昌国（今浙江定海县）、海宁（今浙江海宁县）二州。历迁至翰林院待制。以书画知名。

小令

【黄钟】人月圆

人生能几浑如梦，梦里奈愁何？别时犹记，眸盈秋水，泪湿春罗。绿杨台榭，梨花院宇，重想经过。水遥山远，鱼沉雁渺，分外情多！

相思何日重相见，山远水偏攻。风弦虽断，莺胶难接，愁满离肠。最伤情处鲛绡贵恨，翠靥留香。故人何在？浓荫深院，斜月幽窗。
