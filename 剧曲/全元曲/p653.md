<!-- { "loadSidebar": true } -->
晨鸡初叫，昏鸦争噪，那个不去红尘闹？路迢遥，水迢迢，功名尽在长安道，今日少年明日老。山，依旧好；人，憔悴了。

愁眉紧皱，仙方可救，刘伶对面亲传授。满怀忧，一时愁，锦封未拆香先透，物换不如人世有。朝，也媚酒；昏，也媚酒。

风流人坐，玻璃盏大，采莲学舞新曲破。饮时歌，醉时魔，眼前多少秋毫末，人世是非将就我。高，也亦可；低，也亦可。

新修宅院，多开门面，要图久远儿孙佃。恣专权，横堆钱，更临危不与人方便，一日过深业贯满。天，也降愆；人，也做冤。

江山如画，茅檐低厦，妇蚕缫、婢织红、奴耕稼。务桑麻，捕鱼虾，渔樵见了无别话，三国鼎分牛继马。兴，休羡他；亡，休羡他。

风波时候，休教遥受，少年场上堪驰骤。酒盈瓯，锦缠头，休令人老花残候，花退落红人皓首。花，也自羞；人，也自羞。

渊明图醉，陈抟贪睡，此时人不解当时意。志相违，事难随，不由他醉了齁睡，今日世途非向日。贤，谁问你？愚，谁问你？

花开花谢，灯明灯灭，百年梦觉庄周蝶。兴时节，快活些，明朝绿鬓添霜雪，石氏邓通今谩说。人，不见也；钱，不见也。

尧民堪讶，朱陈婚嫁，柴门斜搭葫芦架。沸池蛙，噪林鸦，牧笛声里牛羊下，茅舍竹篱三两家。民，田种多；官，差税寡。

红尘千丈，风波一样，利名人一似风魔障。恰余杭，又敦煌，云南蜀海黄茅瘴，暮宿晓行一世妆。钱，金数两；名，纸半张。

尘心撇下，虚名不挂，种园桑枣团茅厦。笑喧哗，醉麻查，闷来闲访渔樵话，高卧绿阴清昧雅。载，三径花；看，一段瓜。

　
　

【马致远】

小令

【仙吕】青哥儿

十二月

正月

春城春宵无价，照星桥火树银花。妙舞清歌最是他，翡翠坡前那人家，鳌山下。

二月

前村梅花开尽，看东风桃李争春。宝马香车陌上尘，两两三三见游人，清明近。

三月

风流城南修禊，曲江头丽人天气。红雪飘香翠雾迷，御柳宫花几曾知，春归未。

四月

东风园林昨暮，被啼莺唤将春去。煮酒青梅尽醉渠，留下西楼美人图，闲情赋。

五月

榴花葵花争笑，先生醉读《离骚》。卧看风檐燕垒巢，忽听得江津戏兰桡，船儿闹。

六月

冰壶瑶台天远，逃炎蒸莫要逃禅。约下新秋数日前，闲与仙人醉秋莲，凌波殿。

七月

梧桐初雕金井，月纤妍人自娉婷。独对青娥翠面屏，闲只管银河问双星，无蹊径。

八月

铜壶半分更漏，散秋香桂娥将就。天远云归月满楼，这清兴谁教庾江州，能消受。

九月

前年维舟寒濑，对蓬窗丛菊花开。陈迹犹存戏马台，说道丹阳寄奴来，愁无奈。

十月

玄冥偷传春信，只多为腊蕊冰痕。山远楼高雪意新，锦帐佳人会温存，添风韵。

十一月

当年东君生意，在重泉一阳机会。与物无心总不知，律管儿女漫吹灰，闲游戏。

十二月

隆冬寒严时节，岁功来待将迁谢。爱惜梅花积下雪，分付与东君略添些，丰年也。

【南吕】四块玉

恬退

绿鬓衰，朱颜改，羞把尘容画麟台，故园风景依然在。三顷田，五亩宅，归去来。

绿水边，青山侧，二顷良田一区宅，闲身跳出红尘外。紫蟹肥，黄菊开，归去来。

翠竹边，青松侧，竹影松声两茅斋，太平幸得闲身在。三径修，五柳栽，归去来。

酒旋沽，鱼新买，满眼云山画图开，清风明月还诗债。本是个懒散人，又无甚经济才，归去来。

【南吕】四块玉

天台路

采药童，乘鸾客，怨感刘郎下天台。春风再到人何在？桃花又不见开。命薄的穷秀才，谁教你回去来！

紫芝路

雁北飞，人北望，抛闪煞明妃也汉君王。小单于把盏呀剌剌唱。青草畔有收酪牛，黑河边有扇尾羊，他只是思故乡。

浔阳江

送客时，秋江冷，商女琵琶断肠声。可知道司马和愁听。月又明，酒又酲，客乍醒。

马嵬坡

睡海棠，春将晚，恨不得明皇掌中看。《霓裳》便是中原患。不因这玉环，引起那禄山，怎知蜀道难！

凤凰坡

百尺台，堆黄壤，弄玉吹箫送萧郎。送萧郎共上青霄上。到如今国已亡，想当初事可伤，再几时有凤凰？

蓝桥驿

玉杵闲，玄霜尽，何敢蓝桥望行云？裴航自有神仙分。原是个窃玉人，做了个赏月人，成就了折桂人。

洞庭湖

画不成，西施女，他本倾城却倾吴。高哉范蠡乘舟去。那里是泛五湖？若纶竿不钓鱼，便索他学楚大夫。

临邛市

美貌才，名家子，自驾着个私奔坐车儿。汉相如便做文章士。爱他那一操儿琴，共他那两句儿诗，也有改嫁时。

巫山庙

暮雨迎，朝云送，暮雨朝云去无踪。襄王谩说阳台梦。云来也是空，雨来也是空，怎捱十二峰。

海神庙

彩扇歌，青楼饮，自是知音惜知音。桂英你怨王魁甚？但见一个傅粉郎，早救了买笑金，知他是谁负心？

【南吕】四块玉

叹世

两鬓皤，中年过，图甚区区苦张罗？人间庞辱都参破。种春风二顷田，远红尘千丈波动，倒大来闲快活。

子孝顺，妻贤惠，使碎心机为他谁？到头来难免无常日。争名利，夺富贵，都是痴。

带野花，携村酒，烦恼如何到心头。谁能跃马常食肉？二顷田，一具牛，饱后休。

佐国心，拿云手，命里无时莫刚求。随时过遣休生受。几叶绵，一片绸，暖后休。

带月行，披星走，孤馆寒食故乡秋。妻儿胖了咱消瘦。枕上忧，马上愁，死后休。

白玉堆，黄金垛，一日无常果如何？良辰媚景休空过。琉璃钟琥珀浓，细腰舞皓齿歌，倒大来闲快活。风内灯，石中火，从结灵胎便南柯，福田休种儿孙祸。结三生清净缘，住一区安乐窝，到大来闲快活。月满轮，花成朵，信马携仆到鸣珂，选一间岩嵌房儿坐，浅斟着金曲卮，低讴着白雪歌，倒大来闲快活。

甑有尘，门无锁，人海从教斗张罗。共诗朋闲访相酬和，尽场儿吃闷酒，即席间发淡科，倒大来闲快活。

【南吕】金字经

絮飞飘白雪，鲊香荷叶风，且向江头作钓翁。穷，男儿未济中，风波梦，一场幻化中。

担头担明月，斧磨石上苔，且做樵夫隐去来。柴，买臣安在哉？空岩外，老了栋梁材。

夜来西风里，九天鵰鄂飞，困煞中原一布衣。悲，故人知未知？登楼意，恨无上天梯。

【中吕】喜春来

六艺

礼

夙兴夜寐尊师行，动止浑绝浮浪名，身潜诗礼且陶情。柳溪中，人世小蓬瀛。

乐

宫商律吕随时奏，散虑焚香理素琴，人和神悦在佳音。不关心，玉漏滴残淋。

射

古来射席观其德，今向樽前自乐心，醉横壶矢卧蓑阴。且闲身，醒踏月明吟。

御

昔驰铁骑经燕赵，往复奔腾稳似船，今朝两鬓已成斑。机自参，牛背得身安。

书

笔尖落纸生云雾，扫出龙蛇惊四筵，蛮书写毕动君颜。酒中仙，一恁醉长安。

数

盈虚妙自胸中蓄，万事幽传一掌间，不如长醉酒垆边。是非潜，终日乐尧年。

【越调】小桃红

四公子宅赋

春

画堂春暖绣帏重，宝篆香微动。此外虚名要何用？醉乡中，东风唤醒梨花梦。主人爱客，寻常迎送，鹦鹉在金笼。

夏

映帘十二挂珍珠，燕子时来去。午梦薰风在何处？问青奴，冰敲宝鑑玎珰玉。兀的不胜如，石家争富，击破紫珊瑚。

秋

碧纱人歇翠纨闲，觉后微生汗。乞巧楼空夜筵散，袜生寒，青苔砌上观银汉。流萤几点，井梧一叶，新月曲阑干。

冬

两轩修竹凤凰栖，雪压玲珑翠。惯得闲人日高睡，赖花医，扶头枕上多风味。门前怪得，狂风无力，家有辟寒犀。

【越调】天净沙

秋思

枯藤老树昏鸦，小桥流水人家，古道西风瘦马。夕阳西下，断肠人在天涯。

【双调】蟾宫曲

叹世

东篱半世蹉跎，竹里游亭，小宇婆娑。有个池塘，醒时渔笛，醉后渔歌。严子陵他应笑我，孟光台我待学他。笑我如何？倒大江湖，也避风波。咸阳百二山河，两字功名，几阵干戈。项废东吴，刘兴西蜀，梦说南柯。韩信功兀的般证果，蒯通言那里是风魔？成也萧何，败也萧何，醉了由他。

【双调】清江引

野兴

樵夫觉来山月底，钓叟来寻觅。你把柴斧抛，我把鱼船弃。寻取个稳便处闲坐地。

绿蓑衣紫罗袍谁是主，两件儿都无济，便作钓鱼人，也在风波里。则不如寻个稳便处闲坐地。山禽晓来窗外啼，唤起山翁睡。恰道不如归，又叫行不得。则不如寻个稳便处闲坐地。天之美禄谁不喜？偏则说刘伶醉，毕卓缚瓮边，李白沉江底。则不如寻个稳便处闲坐地。楚霸王火烧了秦宫室，盖世英雄气。阴陵迷路时，船渡乌江际。则不如寻个稳便处闲坐地。林泉隐居谁到此？有客清风至。会作山中相，不管人间事。争甚么半张名和纸！

西村日长人事少，一个新蝉噪。恰待葵花开，又早蜂儿闹，高枕上梦随蝶去了东篱本是风月主，晚节园林趣。一枕葫芦架，几行垂杨树，是搭儿快活闲住处。

【双调】寿阳曲

山市晴岚

花村外，草店西，晚霞明雨收天霁。四围山一竿残照里，锦屏风又添铺翠。

远浦帆归

夕阳下，酒旆闲，两三航未曾着岸。落花水香茅舍晚，断桥头卖鱼人散。

平沙落雁

南传信，北寄书，半栖近岸花汀树。似鸳鸯失群迷伴侣，两三行海门斜去。

潇湘夜雨

渔灯暗，客梦回，一声声滴人心碎。孤舟五更家万里，是离人几行情泪。

烟寺晚钟

寒烟细，古寺清，近黄昏礼佛人静。顺西风晚钟三四声，怎生教老僧禅定？

渔村夕照

鸣榔罢，闪暮光，绿杨堤数声渔唱。挂柴门几家闲晒网，都撮在捕鱼图上。

江天暮雪

天将暮，雪乱舞，半梅花半飘柳絮。江上晚来堪画处，钩鱼人一蓑归去。

洞庭秋月

芦花谢，客乍别，泛蟾光小舟一叶。豫章城故人来也，结末了洞庭秋月。

【双调】寿阳曲

春将暮，花渐无，春催得落花无数。春归时寂寞景物疏，武陵人恨春归去。

一阵风，一阵雨，满城中落花飞絮。纱窗外蓦然闻杜宇，一声声唤回春去。

云笼月，风弄铁，两般儿助人凄切。剔银灯欲将心事写，长吁气一声欲灭。

磨龙墨，染兔毫，倩花笺欲传音耗。真写到半张却带草，叙寒温不知个颠倒。

从别后，音信绝，薄情种害煞人也。逢一个见一个因话不说，不信你耳轮儿不热。

从别后，音信杳，梦儿里也曾来到。问人知行到一万遭，不信你眼皮儿不跳。

心间事，说与他，动不动早言两罢。罢字儿碜可可你道是耍，我心里怕那不怕。

