<!-- { "loadSidebar": true } -->
镜湖凉月杜陵诗，梅屋空山夏后祠，兰亭曲水羲之字。重来忆旧时，小蓬莱楼阁参差。毛竹生银笋，香莼罥上丝，慰我相思。

酒边索赋

舞低杨柳困佳人，醅泼葡萄醉晚春，词翻芍药分难韵。乐清闲物外身，生前且自醺醺。范蠡空遗像，刘伶谁上坟？衰草寒云。

多景楼

长江一带展青罗，远岫双眉敛翠蛾，几番急橹催船过。不登临山笑我，倚阑干尽意吟哦。月来云破，天长地阔，此景能多？

苏堤即事

秋云醉墨洒龙池，夜雪吟篷宿虎溪。马蹄又上吴山翠，知音今有谁？小桃应怪来迟。一叶流诗句，百花裁舞衣，同赏苏堤。

春晚

愁红惨绿泪千行，带草连真纸半张。小名儿正向鸳鸯上，不由人不断肠，想才郎何日成双？胡蝶结青丝障，凤凰枝红锦囊，总是思量。

瑞安道中

篷低小似白云龛，山好青如碧玉簪。挂渔网茶灶整诗担，沙欧惊笑谈，一丝烟两袖晴岚。题遍松风阁，来看梅雨潭，夜宿仙岩。

【中吕】满庭芳

春情

传杯弄斝，家家浪酒，处处闲茶。是非多不管傍人口，算得个情杂。锦胡洞雕鞍诈马，玉娉婷妖月娆花。朱帘下，香销宝鸭，按舞听琵琶。

黄岩西楼

风清霁宇，霞舒烂锦，云隐浮图。千岩黄叶秋无路，凉怯诗臞。玄鹤去空遗倦羽，白龙眠懒吐明珠。西山暮，凭阑吊古，无雁可传书。

东嘉林熙齐小隐

城南旧隐，苍苔晕雨，乔木屯云。生平喜有林泉分，不染红尘。清浅水梅花又春，碧远楼山色于人。成嘉石高，□房睡稳，斜月照琴槽。

歌者素娟

铅华尽洗，南州琼树，姑射冰肌。樱桃樊氏名相类，白也无敌。粉蝶妒寒梅破蕊，玉蟾惊秋月扬辉。绝纤翳，巧笑清兮，无地着明妃。

次韵雪竹

金丝柳枝，冰罗帕子，玉靶刀儿。赠行人道不出别离字，泪洗燕脂。俏苏卿你休来左使，病文园敢不为相思？有一件关心事，花笺半纸，血写就断肠诗。

即是

空林暮景，疏梅瘦影，老树秋声。倚阑干千古南楼兴，斗转参横。命仙客联诗赋鼎，试佳人按曲吹笙。无心听，寒江月明，鼓瑟怨湘灵。

开玄道院即事

松风洗耳，冰泉翠茗，玉洞琼芝。岩栖曾约回仙至，字掩藤枝。赋西月亭中小词，想南风殿上联诗。玄门事，虚皇密旨，呜剑佩上京师。

云林隐居

云林隐居，新诗缀玉，小篆垂珠。画图得见箫协律，文尚欧苏。辨汲冢数十车简书，笑齐奴三四尺珊瑚。修闲处，清风泰宇，秋月浸冰壶。

春情

檐前小打，楼心蹴踘，窗下琵琶。狂轻不管邻口骂，浪酒闲茶。涂醉墨春笺柳芽，弄轻鞭骏马桃花。有多少知心话，玉纤紧把，行到那人家。

【双调】折桂个

姑苏怀古

小闹干高入云霞，不似当年，乐事豪华。老树僧居，垂杨驿舍，乱苇渔家。看一片夕阳暮鸦，想三千宫女荷花。何处吴娃？我有新问，说与夫差。庚午腊月二十日立春次日大雪卢彦远使君索赋东移造化多才，昨夜春来，今日花开。粉晕苍苔，冰丝翠柳，彩胜金钗。白凤舞仙山玉海，紫箫吹明月瑶台。何处伤怀？寂寞袁安，紧闭书斋。

春晚有感

燕莺春歌舞排场，几点吴霜，压定疏狂。曲补《霓裳》，茶分凤髓，墨染龙香。千钟酒百年醉乡，十分愁三月韶光。系马仙庄，寄语云娘，老却崔郎。

开元馆石上红梅

想桃根桃叶谁家？有姑射山人，笑上仙槎。秀靥凝脂，明妆晕酒，暖信烘霞。浑未许墙头杏花，是偷尝鼎内丹砂。清思交加，疏影横斜，老石槎牙。

溪月王真人开元道院二首

木香亭蕉影窗纱，路人桃源，门掩仙家。堂覆黄云，香飞绛雪，袖拂青霞。鲛血古荧荧剑花，麝煤温颗颗丹芽。听罢南华，欲问溪翁，暂借仙槎。洗巾衣何处寻真？大隐桥西，别是乾坤。山外清溪，空中白月，岛上红云。开李耳玄玄妙门，画榴皮口口山人。愿卜芳邻，尘世淡凉，此地长春。

寿溪月王其人

锦芙蔡玉府清虚，陆地神仙，世口蓬壶。春酒霞觞，雷义翠鼎，宝篆琼符。环绿亭前画图，开元堂上琴书。山绕山居，否爱吾庐，召人皇都。

席上有赠

女温柔名冠西州，柳媚蜂腰，扇掩莺喉。卖俏殷勤，承欢体态，逞俊风流。上厅角烟花帅首，下场头沙草骷髅。两鬓惊秋，说与吴姬，休恋秦楼。

九月八日谈社会于文昌宫

试登高先做重阳，篱落黄花，虀臼橙香。隐话诗工，清樽酒美，胜地文昌。喜今日湖山共赏，怕明朝风雨相妨。归路倘佯，一片秋声，两袖岚光。

西湖送别

饯东君西子湖滨，恨写兰心，香瘦梅魂。玉筯偷垂，雕鞍慢整，锦带轻分。长亭柳短亭酒留连去人，南山云北山雨狼藉残春。蝶妒莺嗔，草怨花颦。今夜歌尘，明日啼痕。

送别

客风流玉友温柔，一片离情，万里清秋。桂影帘栊，荷花庭院，芦叶汀洲。山隐隐藏君旧游，雨丝丝织我新愁。共语危楼，未出阳关，且听凉州。

太真病齿图

沉香亭嚼徵含商，舞挫霓裳，病倚香囊。粉褪残妆，腮擎腻玉，饮怯凉浆。贬李白因他口伤，闹渔阳为我唇亡。今夜凄凉，懒扣红牙，，瞧仲三郎。

浮石许氏山园小集

上浮石不泛浮槎，当日河源，今夕仙家。煮酒青梅，凉浆老蔗，活水新茶。灵冷兰英玉芽，风香松粉金花。两部鸣蛙，百巧流莺，数点归鸦。

观《天宝遗事》

荔枝香舞态婆娑，天子无愁，乐事如何？尘满金銮，风生铁骑，雨暗铜驼。蜀道口难知坎坷，月宫寒不恋姮娥。注马平坡，锦袜羞看，翠辇重过。

湖上

引壶觞何处倘佯？南浦离情，西子秾妆。远岫螺青，平坡鸭绿，嫩柳鹅黄。有倦容思量故乡，不吟诗辜负韶光。玉手相将，脆管悠扬，醉墨淋浪。

春情

恨东君辜负闲身，芳径生苔，锦瑟凝尘。览锦心寒，裁书耳热，对酒眉颦。怨女空怀暮春，落花不管愁人。何处销魂？絮远蜂狂，柳暗莺嗔。

高邮即事叠韵

客多才无奈愁怀，春隔蓬莱，冻解秦淮。眼擘金钗，情裁柳带，粉改桃腮。待月来云埋凤台，爱花开人在天台。香霭书斋，绿界苍苔；半折罗鞋，懒基瑶阶。

惠山赵蒙泉小隐

缆吴松雪夜渔槎，笑脱青衫，牢裹乌纱。不负鸥盟，空惊蝶梦，口厌蜂衙。白云外庞居士家，锦池中优钵罗华。老向烟霞，对月看经，递水烹茶。

【双调】燕引雏

有感

透闺阁，俏名儿都识郑元和。老来犹占排场坐，劝不的哥哥。无钱也怎过活？相识每嗑，推不动花磨。朱颜去了，还再来么？

西湖春晚

系吟船，西湖日日醉花边。倚门不见佳人面，梦断神仙。清明拜扫天，莺声倦，细雨闲庭院。花飞旧粉，苔长新钱。

别情

楚云深，花残月小夜沉沉。五人不见凄凉甚，往事沉吟。香寒茉莉簪，坐冷芙蓉枕，泪淡胭脂添。好因女子，愁似秋心。

分水道中

树槎牙，清溪九曲路三叉。相逢野老别无话，劝早还家。山翁两鬓花，题诗罢，看一幅天然画。炊烟茅舍，晴雪芦花。

【中吕】普天乐

别情

一点志诚心，百步裴回意，花迎笑眼，柳妒愁眉。亲传旖旎词，自首风流罪。把似当初休相识，今日倒省得别离。天知地知，前程万里，两下分飞。

【越调】柳营曲

西山即事

挽薛萝，倚嗟峨，人生胜游能几何？翠辇经过，彩笔吟哦，御墨尚岩阿。绿槐梦已南柯，苍松老似东坡。泉来山虎跑，花笑野猿歌。为甚么，僧寺占云多？

湖上

歌念奴，和昂夫，两风画船同笑语。水竹幽居，金碧浮图，倒影浸冰壶。山翁醉插茱萸，仙姬笑拈芙蕖。舞阑双鹧鸪，饮尽一葫芦。都，分韵赋的湖。

湖上晚兴

老画师，早春时，写松边一双白鹭鸶。拈断吟髭，点缀新词，渔舍小茅茨。寒香带雪南枝，晚妆临水西施。破苍苔斑竹枝，载红粉画船儿。诗．题满水仙词。

歌者玉卿

压锦丛，侍金童，蕊珠仙暂来尘世中。笋指纤秾，花貌春红，瑶台上记相逢。风清环珮丁东，月明仙掌芙蓉。琴横秋水冷，钗坠晓云松。天宝宫，惊走薛琼琼。

投闲即事

石斗滩，剑门关，上青天不如行路难。世事循环，春色阑珊，人老且投闲。文寻古调休弹，疏翁樵唱新刊。梅亭十二阑，茅屋两三间。看，一带好江山。

自会稽迁三衢三首

叠锦笺，卷青毡，行藏去住皆信天。梦笔名贤，载酒谪仙，相劝苦留连。守岩扉洞口白猿，伴渔蓑花下红鸳。拜辞了刘宠钱，笑上子猷船。迁，风月洁无边。高卧轩，赐荣园，风流晋唐人物贤。高会山川，秦望风烟，翠冷雨余天。镜湖上骑马乘船，翠微中急管繁弦。浣纱中争艳冶，采莲女斗蝉娟。还，此景有谁传？

诗酒缘，醒吟编，若耶山父老相爱怜。贺鉴湖边，夏后祠前，容我盖三椽。桃花流水神仙，竹篱茅舍林泉。五十亩种秫田，三两只钓鱼船。迁，移入小挑源。

包山书事

倚翠微，俯清溪，青山万里猿夜啼。怪我来迟，拂雪而归，月冷翠萝衣。啸白猿如醉如痴，远红尘无是无非。吟几篇绝句诗，看一局柯烂棋。饥，不采首阳薇。

酒边有诉秀才负心为作问答

望妾身，改家门，见书生可人情意亲。梦撒幺分，受尽艰辛，撅丁骂卜儿嗔。闪煞人也短命郎君，盼煞我也遥受夫人。皱双眉淡翠蛾，宽四指褪罗裙。又一春，花老月黄昏。

又答

秀才贫，记相亲，题花彩笺涂醉粉。念我白身，误却青春，千里践红尘。寄将来锦字口文，看承做梦岫行云。便金榜上标了贱名，丝鞭下就了新婚，包甚么限，包也还你做二夫人。

【中吕】朱履曲

归兴

堂上先生解印，松边雅子迎门，归来不管晋无人。蓉花新伴等，鹅鸭旧比邻，怕称呼陶令尹。

山中书事

一梦黄梁高枕，千年《白雪》遗音，野猿嗔客访云林、瓦沟弹桂子，石磴拂松阴，仙翁留共饮。

秋江晚兴

雨骤风狂已过，酒朋诗伴无多，一舸飘然占烟波。新炊菰米饭，道和竹枝歌，芦花深处躲。

湖上有感

玉雪亭前老树，翠烟桥外平芜，物是人非谩嗟吁。海榴曾结子，江燕几将雏，名园三换主。

山中晚秋

云顶陈抟高枕，山头杜甫长吟，秋客无风到西林。泉鸣溪漱玉，菊老地铺金，叶红山衣锦。

烂柯洞

永日长闲福地，清风自掩岩扉，樵翁随得道童归。苍松林下月，白石洞中棋，碧云潭上水。

春晚

朝雨过红销锦障，晚风狂香散珠囊，杜鹃声里又斜阳。三月当三十日，一醉抵一千场，绿阴浓芳草长。

仙游二首

题姓字《列仙后传》，寄情怀《秋水》全篇，玲珑花月小壶天。煮黄金还酒债，种白天结仙缘，袖青蛇口阆苑。

伙火山中丹灶，顺流溪上诗飘，鹤声吹过紫云桥。苔封山径冷，松倚石床高，花藏仙洞小。

【双调】落梅风

湖上

