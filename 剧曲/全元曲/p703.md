<!-- { "loadSidebar": true } -->
【那吒令】悦高朋故戚，共谈玄讲理；办登山玩水，早休官弃职；远红尘是非，省藏头露尾。深蒙雨露恩，自得锄刨力，问优游此兴谁知？

【鹊踏枝】与猿鹤久忘机，共琴书自相陪。才过西郊，适兴东篱。谁待要劳神费力？不能够展眼舒眉。

【寄生草】一任教秦灰冷，从教那晋鼎移。倚窗或乐琴书味，从情或棹孤舟济，登山或念车轮意。美哉之志乐田园，浩然之气冲天地。

【幺】农夫告，春将及，朝来雨一犁。新生禾叶层层密，长流泉水涓涓细，初开黄菊丛丛媚。有时矫首恣游观，策仗老者欣留意。

【金盏儿】去来兮，莫呆痴，寓形宇内能何已？委心不为去留迷。嘻遑遑将到底，用怡怡欲潜归。知帝乡人不到，任富贵愿皆违。

【尾声】喜携仗自耕耘，欢自己忘忧会，玩赏东篱足矣。采菊浮杯稳坐榻，对南山山色稀奇。看山巍山色相催，山色悠悠能有几？逍遥度日，优游卒岁，乐天之命复奚疑。

【南吕】一枝花

湖上归

长天落彩霞，远水涵秋镜。花如人面红，山似佛头青。生色围屏，翠冷胜云径，嫣然后黛横。但携将旖旎浓香，何必赋横斜瘦影。

【梁州】挽玉手留连锦英，据胡床指点银瓶。素娥不嫁伤孤另。想当年小小，问何处卿卿？东坡才调，西子娉婷。总相谊千古留名，吾二人此地私行。六一泉亭上诗成，三五夜花前月明，十四弦指下风生。可憎，有情。捧红牙合和《伊州令》。万籁寂，四山静。幽咽泉流水下声，鹤怨猿惊。

【尾】岩阿禅窟鸣金磐，波底龙宫漾水精。夜气清，酒力醒，玉篆销，玉漏鸣。笑归来仿佛二更，煞强似踏雪寻梅灞桥冷。

春景

滚香绵柳絮轻，飘白雪梨花淡。怨东风墙杏色，醉晓口海棠酣。景物偏堪，车马游人览，赏清明三月三。绿苔撒点点青钱，碧草铺茸茸翠毯。

【梁州第七】流水泛江湖暖浪，轻云锁山市晴岚。恐无多光景疾相探。雕鞍奇辔，纱帽罗衫。珍馐满桌，玉液盈坛。歌儿舞妓那堪，诗朋酒侣交谈。吃的保生存华屋等羊昙，兴足竹林阮咸，醉居林甫曹参。放开，酒胆。恨狂风尽把花摇撼，叹阳和又虚赚。拚了醄醄饮兴酣，于理何惭？

【尾声】紫霜毫入砚深深蘸，吟几首莺花诗满函。一望红稀绿阴暗，正游人不甘。奈仆童执骖，不由咱倦把骄骢辔头儿揽。

夏景

蔷薇满院香，菡萏双池锦。海榴浓喷火，萱草淡堆金。暑气难禁，天地炎蒸甚，闲行近绿阴。纳清风台榭开怀，傍流水亭轩赏心。

【梁州第七】摇羽扇纳凉避暑，卸纱巾散发披襟。冰山雪槛忘怀饮。盘盛橄榄，水浸林檎。何愁盏大，不惧瓯深。会佳宾酒阵诗林，设华筵竹影松阴。白莲藕爽口香甜，锦鳞鲙著牙味深，水晶瓜荐齿寒侵。满斟，醉吟。今朝酩酊明朝恁，不吃后待图甚？日月无情恋古今，休负光阴。

【尾声】倾残竹叶千樽饮，摘下枇杷一树金，深喜娇娥见咱恁。纱橱用心，安排下簟枕，专等归来醉时寝。

秋景

金风凋杨柳衰，玉露养芙蓉艳。竹轻摇苍凤尾，松密映老龙潜。残暑淹淹。爽气被楼台占，称情怀景色添。火龙鳞红叶萧萧，金兽眼黄花冉冉。

【梁州第七】别南浦云飞画栋，到西山雨洒朱帘。小槽酒滴珍珠酽。银盘馔满。宝鼎香拈。黄澄味美，紫蟹肥酣。趁苍空天似日缣，玩清光月拥银蟾。不学那愁默默呆汉江淹，则学那兴悠悠诗仙子瞻，乐醄醄醉客陶潜。意忺，意忺。千钟到手谁曾厌？我待把醉乡占。不管衣襟被酒淹，无事拘钳。

【尾声】赏心乐事休教欠，饮兴吟怀似要添，醉倒樽前任君僭。将咱指点，便嫌，胜似你红尘路儿险。

冬天

青山失翠微，白玉无瑕玷。梨花和雨舞，柳絮带风撏。拨粉堆盐，祥瑞天无欠，丰年气象添。乱飘湿增舍茶烟，密洒透歌楼酒帘。

【梁州第七】金盏酒羊羔满泛，红炉中兽炭频添。兰堂画阁多妆点。锦茵绣榻，翠幕毡帘。鸾箫谩品，鼍鼓轻掂。唱清音余韵淹淹，捧红牙玉指纤纤。绮罗间盏到休推，宝鸭内香残再拈，玉壶中酒尽重添。况兼，兴忺。金波潋滟霞光闪，接入手不辞厌。为爱琼瑶尽意瞻，赏玩休嫌。

【尾声】玄冥不出权独占，青女三白势转严，酩酊甘心醉躯欠。见冰锥满檐，琼珠满帘，全不把尘埃半星儿染。

牵挂

莺穿残杨柳枝，虫蠹损蔷薇刺。蝶搧干芍药粉，蜂蹙断海棠丝。又近花时，白日伤心事，清宵有梦思。间阻了洛浦神仙，没乱杀苏州刺史。

【梁州第七】俏姻缘别来久矣，巧魂灵梦寝求之。一春多少伤心事，著情疼热，痛口嗟咨。往来迢递，终始参差。一简书写就了情间，三般儿寄与娇姿。麝脐薰五花瓣翠羽香钿，猫眼嵌双转轴乌金戒指，獭髓调百和香紫蜡胭脂。念兹，在兹。和愁和泪频传示，更嘱咐两三次。诉不尽心间无限思，倒羞了燕子莺儿。

【尾声】无心学写钟王字，遣兴闲视李杜诗，风月关情随人志。酒不到半卮，饭不到半匙，瘦损了青春少年子。

【中吕】粉蝶儿

春思

花落春归，怨啼红杜鹃声脆，遍园林景物狼籍。草茸茸，花朵朵，柳摇深翠。开遍茶蘼，近清和困人天气。

【醉春风】粉暖倩蜂须，泥香沾燕嘴。迟迟月影上帘钩，犹未起，起。为想别离，倦余梳洗，暗生憔悴。

【迎仙客】兽炉香篆息，鸾镜暗尘迷，绣床几番和闷倚。玉腕消金钏松，钗横环翠委。屈指归期，不觉的粉脸流红泪。

【红绣鞋】花飞尽空闲鸳砌，日初长静掩朱扉，系垂杨何处玉骢嘶？落谁家风月馆？知那里燕莺期？话叮咛不记得。

【十二月】正交颈鸳鸯拆离，恰双栖鸾凤分飞。效比翼鹣鹣独宿，乐于飞燕燕孤栖。传芳信归鸿杳杳，盼音书双鲤迟迟。

【尧民歌】呀，因此上美甘甘风月久相违，冷清清云雨杳无期。静巉巉灯火掩深闺，清耿耿离魂绕孤帏。伤悲，雕鞍去不归，都则为辜负了韶华日。

【耍孩儿】自别来无一纸真消息，日近长安那里？倚危楼险化做望夫石，暮云烟树凄迷。把春心几度凭归雁，劳望眼终朝怨落晖。到此际愁无寐，昏秋水揉红泪眼，淡青山蹙损了蛾眉。

【一煞】想当初教吹箫月下欢，笑藏阄花底杯。到如今花月成淹滞，月团圆紧把浮云闭，花烂熳频遭骤雨催。落花残月应何济？花须开谢，月有盈亏。

【尾声】叹春归人未归，盼佳期未有期。要相逢料得别无计，则除是一枕余香梦儿里。

　
　

【马谦斋】

马谦斋，生平不详。约与张可久同时。从现存散曲作品的生活背景看，他曾在大都（今北京）、上都（故址在今内蒙古正蓝旗闪电河北岸）等地为官，在京华帝里、风雪边塞有过一段时期高堂玉马、红巾翠袖的富贵生涯。而后退隐寓居杭州，"辞却公衙，别了京华，甘分老农家"。其散曲题材多样，笔致洒脱，摹物状情造语娴熟，人生感慨亦不少，风格略近于雅。

小令

【中吕】快活三过朝天子四边静

春

海棠娇，恰睡足，牡丹香，正开初。只愁春色在须臾，休教燕子衔春去。

辇毂，景物，芳草碧重城路。五花娇马七香车，帘挂锦珂鸣玉。箫鼓声中，园林佳处，翠鬟歌红袖舞。

近黄公酒垆，诵坡仙乐府，直吃到月转垂杨树。明时难遇，百岁光阴过隙驹。休教辜负，春来春去。榆钱乱舞，难买春光住。

夏

恰帘前社燕忙，正枝头楚梅黄。当空畏日炽炎光，杨柳阴迷深巷。

北堂，草堂，人在羲皇上。亭台潇洒近池塘，睡足思新酿。竹影横斜，荷香飘荡，一襟满意凉。醉乡，艳妆，水调谁家唱？

红尘千丈，岂羡功名纸半张？渔樵闲访，先生豪放，诗狂酒狂，志不在凌烟上。

秋

芰荷衰，翠影稀。豆花凉，雨声催。谁家砧杵捣寒衣？万物皆秋意。

燕归，雁飞，霜染芙蓉醉。长江万里鲈正肥，谩忆家乡味。啸月吟情，凌云豪气，岂当怀宋玉悲！

赏风光帝里，贺恩波凤池，喜生在唐虞世。香山叠翠，红叶西风衬马蹄。重阳佳致，千金曾费。黄橙绿醅，烂醉登高会。

冬

李陵台，草尽枯。燕然山，雪平铺。朔风吹冷到天衢，怒吼千林木。

玉壶，画图，费尽江山句。苍髯脱玉翠光浮，掩映楼台暮。画阁风流，朱门豪富，酒新香开瓮初。毡帘款籁，橙香缓举，半醉偎红玉。

相对红炉，笑遣金钗剪画烛。梅开寒玉，清香时度。何须蹇驴，不必前村去。

【越调】柳营曲

太平即事

亲凤塔，住龙沙，天下太平无事也。辞却公衙，别了京华，甘分老农家。傲河阳潘岳栽花，郊东门邵平种瓜。庄前栽果木，山下种桑麻。度岁华，活计老生涯。

怀古

曾窨约，细评薄，将业兵功非小可。生死存活，成败消磨，战策属谁多？破西川平定干戈，下南交威镇山河。守玉关班定远，标铜柱马伏波。那两个，今日待如何？

楚汉遗事

楚霸王，汉高皇，龙争虎斗几战场。争弱争强，天丧天亡，成败岂寻常。一个福相催先到咸阳，一个命将衰自刎乌江。江山空寂寞，宫殿久荒凉。君试详，都一枕梦黄粱。

叹世

手自搓，剑频磨，古来丈夫天下多。青镜摩挲，白首蹉跎，失志困衡窝。有声名谁识廉颇？广才学不用萧何。忙忙的逃海滨，急急的隐山阿。今日个，平地起风波。

【双调】沉醉东风

嘲妓好睡

摇不醒鸾交凤友，搬不回燕侣莺俦。莫不是宰予妻，陈抟友？百忙里蝶梦庄周。衲被蒙头万事休，真乃是眠花卧柳。

自悟

恣瓯内潋滟莫掩，瓦盆中渐浅重添。线鸡肥，新篘酽。不须典琴留剑，二顷桑麻足养廉，归去来，长安路险！

取富贵青蝇竞血，进功名白蚁争穴。虎狼丛甚日休，是非海何时彻？人我场慢争优劣，免使傍人做话说，咫尺韶华去也。

【双调】水仙子

雪夜

一天云暗玉楼台，万顷光摇银世界。卷帘初见阑干外，似梅花满树开，想幽人冻守书斋。孙康朱颜变，袁安绿鬓改，看青山一夜头白。

别情

紫鸾箫吹彻凤凰鸣，金缕词歌水调声。饯行诗诉不尽临岐兴，唱《阳关》忍泪听，笑谈间席上风生。杨柳堤边怨，河梁别后情，再和谁步月闲行？

贺文卿觱篥

薛阳霜夜楚江秋，太乙西风莲叶舟。贺郎近日都参透，占中原第一流，尽压绝前代箜篌。起赤壁矶边恨，感铜驼陌上愁，名满皇州。

燕山话别

满斟芳醑别长亭，相送王孙出上京。玉骢且莫敲金镫，听阳关第四声，临岐执手论情。千古思前训，一心怀志诚，休担阁半纸功名。

咏竹

贞姿不受雪霜侵，直节亭亭易见心。渭川风雨清吟枕，花开时有凤寻，文湖州是个知音。春日临风醉，秋宵对月吟，舞闲阶碎影筛金。

赠刘圣奴搊筝

