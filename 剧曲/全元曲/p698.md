<!-- { "loadSidebar": true } -->
鸦噪岩前古庙，鹤鸣松顶危巢，南明峰下路迢遥。问清溪道士有，喜白发贵人饶，看青山今日饱。

偕周子荣游湖

绿柳暗金沙佛地，白莲开云锦天池，摇曳歌声棹轻移。望南山新有雨，喜西子不颦眉，饮东阳错认水。

【双调】沉醉东风

琼花

蝶粉霜匀玉蕊，鹅黄雪点冰肌。衣冠后土祠，璎珞神仙珮，倚阑人且赏芳菲，炀帝骄奢自丧了国，休对我花前叹息。

春晚酬史楚甫

锦被堆春宽梦窄，画楼空燕去愁来。芳草边，夕阳外。怕清明几度伤怀，关节得荼老且慢开，春已听榆钱断买。

胡容斋使君寿

仙客舞玄裳缟衣，小蛮歌翠袖峨眉。戏彩堂，蟠桃会。锦云深月明风细，桂子香中品玉笛，人醉倚蓬瀛画里。

眉寿楼春夜

狂客簪花起舞，佳人秉烛摴蒱。小树风，香阶露。

醉乡中不知春去，更尽荼蘼

酒一壶，强似听西园夜雨。

夜宴即事

花影蝉蛾翠鬟，柳荫骢马金鞍。酒未阑，人争看。玉纤寒试调筝雁，眼约心期不暂闲，半醉也灯前换盏。

九月十日见桃花

前度刘郎老矣，去年崔护来迟。红雨飞，西风起。望白衣可怜憔悴，节去蜂愁蝶未知，冷落似天台洞里。

静香堂看雨

乘落日村翁捕鱼，感西风倦客思鲈。倒翠壶，歌金缕。静香来隔水芙蕖，绿柳红桥入画图，人正在溪亭看雨。

客维扬

第一泉边试茶，无双亭上看花。凤锦笺，鲛绡帕。金盘露玉手琵琶，雪满长街未到家，翠儿唱宜歌且把。

夜景

云母屏花前月明，雪儿歌席上风生。象板敲，螺鬟整。殢人娇体态娉婷，万卷堂深一盏灯，看不上梅窗瘦影。

【越调】天净沙

马谦斋园亭

簪缨席上团栾，杖藜松下盘桓，喷玉西风脆管。雪芳亭畔，秋香一树金丸。

雪中酬王一山

瑶园树老琼枝，玉奴酒捧金卮，十二阑干倚徙。探梅人至，灞桥诗等多时。

春情

一言半语恩情，三番两次丁宁，万劫千生誓盟。柳衰花病，春风何处莺莺？

明月楼上有赠

意中千里婵娟，楼头几度团圆？灯下些儿空便。柳惊花颤，何时长在樽前？

由德清道院来杭

丹炉好养朱砂，洞门长掩青霞，又上西湖去马。放心不下，姚源亭梅花。

寒夜书事

月移影落冰池，烟消香护帘衣，枕上佳人未知，雪篝重被，小梅招得春归。

桃源洞

苍云朵朵奇峰，翠蓬隐隐仙宫，醉眼帘花儿重？小桃溪洞，刘郎不信秋风。

春晚

翠帘不卷钩闲，华堂长见门关，血指频将泪弹。玉人愁惯，杏花楼上春残。

秋感

翠萍波底游鱼，碧梧井上啼乌，独立西风院宇。相思何处？芭蕉一卷愁书。

【正宫】醉太平

伤春

烟消宝鸭，字篆银蜗，伤春心事付琵琶，误平康过马。玉容泪湿鸳鸯帕，红绒再冷秋千架，金壶水换牡丹花，等他来看咱。

金华山中

金华洞冷，铁笛风生。寻真何处寄闲情？小桃源暮景。数枝黄菊勾诗兴，一川红叶迷仙径，四山白月共秋声，诗翁醉醒。

登卧龙山

黄庭小楷，白苎新栽，一篇闲赋写秋怀，上越王古台。半天虹雨残云载，几家渔网斜阳晒，孤村酒市野花开，长吟去来。

山中小隐

裹白云纸袄，挂翠竹麻条，一壶村酒话渔樵，望蓬莱缥缈。涨葡萄青溪春水流仙棹，靠团标空岩夜雪迷丹灶，碎芭蕉小庭秋树响风涛，先生醉了。

【越调】凭阑人

暮春即事二首

万朵青山生暮云，数点红香留晚春。凭阑愁玉人，对花宽翠裙。

小玉阑干月半掐，嫩绿池塘春几家。鸟啼芳树丫，燕衔黄柳花。

江楼即事

一曲琵琶江上舟，十二阑干天外楼。粉香蝶也愁，玉容花见羞。

八咏楼上酬正则李侯

烂醉东君三月时，细和休文八韵诗。舞裙催《柘枝》，曲阑摇柳丝。

秋思和吴克斋

一寸冰蟾明翠廊，万里青天书雁行。碧梧敲晚凉，玉人烧夜香。

和白玉真人

宝剑英雄血已干，玉府神仙心自闲。炼霞成大丹，袖云归故山。

玉手携香罗帕干，粉面粘花妆镜寒。对楼千万山，倚云十二鬟。

湖上醉余二首

明月中流歌扣舷，柔雪双娃同采莲。小词玉翼蝉，醉书金粉笺。

屏外氤氲兰麝飘，帘底星松鹦鹉娇。暖香绣玉腰，小花金步摇。

席上分题

妆淡亭亭堆髻螺，歌缓盈盈停眼波。念奴留意多，使君如醉何？

晚晴小景

金羽翩翩柳外莺，玉手纤纤膝上筝。晚风花雨晴，小楼山月明。

【双调】落梅风

玉果山先上寻梅

随明月，过小桥，记年时杖藜曾到。倚东风一枝斜更好，玉生香有谁索笑？

禹寺见梅

蒲团厚，纸帐新，不奢华自然风韵。小窗见梅如故人，亚冰梢月斜云褪。

冬夜

更阑后，雁过也，梦不成小窗寒夜。伴离人落梅香带雪，半帘风一钩新月。

别会稽胡使君

载酒人何处？倚阑花又开，忆秦娥远山眉黛。锦云香鉴湖宽似海，还不了五年诗债。

废园湖石

芭蕉畔，杨柳边，想当时玉人娇面。十年旧题漫翠藓，倚高寒夏云一片。

歌姬张氏睡起

瑶池上，翠槛边，笑当时六郎娇面。行云梦回眉黛浅，枕痕香睡红一线。

叹世和刘时中

土库千年调，金疮百战功，叹兴亡一场春梦。卧白云北邙山下冢，信虚名得来无用。

闲居

看云坐，听雨眠，鹤飞归老梅庭院。青山隐居心自远，放浪他柳莺花燕。

西园春暮

伤春瘦，望远愁，掩朱门碧苔生甃。绕西园旋呼花下酒，海棠飞牡丹厮够。

睡起

拢钗燕，鞿绣鸳，卷朱帘绿阴庭院。奈何天不教人醉眠，打新荷雨声一片。

东嘉缘野桥

渔榔静，雁字斜，柳阴疏藕花初谢。小阑干画桥横缘野，忆西湖月明秋夜。

闲闲亭上

鱼吹沫，鹤弄影，洗秋云玉波如镜。闲闲小亭风日冷，竹千竿绿苔三径。

和崔雪竹

依村店，驻小车，玉骢嘶绣鞍初卸。琵琶乱弹人醉也，雁云高蓟门秋月。

春情

桃花面，柳叶眉，小亭台锁红关翠。孤帏玉人初睡起，不平他锦鸳成对。

胡贵卿席上

宜春令，消夜图，锦橙开噀人香雾。梅花月边同笑语，不寻思灞桥诗句。

秋望

干荷叶，脆柳枝，老西风满襟秋思。盼来书王人憔悴死，界青大雁飞一字。

忆别

啼红袖，识锦图，记临行雨花风絮。平安字书曾寄与，题名在凤鸾双处。

和卢彦威学士

貂裘敝，骢马骄，雪花飞蓟门寒到。雁儿几声南去了，也教他玉人知道。

肃斋翁命赋狮橘

生狞面黄金兽，蜜多心白玉浆。吼千林月寒霜降，绕维摩万八千佛供床，喷清香九重天上。

【仙吕】一半儿

秋日宫词

花边娇月静妆楼，叶底沧波冷翠沟，池上好风闲御舟。可怜秋，一半儿芙蓉一半儿柳。

梅边

枝横翠竹暮寒生，花淡纱窗残月明，人倚画楼羌笛声。恼诗情，一半儿清香一半儿影。

情

数层秋树隔雕檐，万朵晴云拥玉蟾，几缕夜香穿绣帘。等潜潜，一半儿门开一半儿掩。

野桥酬耿子春

海棠香雨污吟袍，薜荔空墙闲酒瓢。杨柳晓风凉野桥。放诗豪，一半儿行书一半儿草。

赏牡丹

锦裙吹上翠云枝，绿酒争传白玉卮，皓齿慢歌金缕词。牡丹时，地半儿姚黄一半儿紫。

苍崖样师退隐

柳梢香露点荷衣，树杪斜阳明翠微，竹外浅沙涵钓矶。乐忘归，一半儿青山一半儿水。

【中吕】山坡羊

别怀

衣松罗扣，尘生鸳甃，芳容更比年时瘦。看吴钩，听秦讴，别离滋味今番又，湖水藕花堤上柳。飕，浑是秋；愁，休上楼。

春睡

花沾宫额，草香罗带，一春心事愁无奈。感离怀，梦多才，流莺只在朱帘外，午睡正浓惊觉来。挨，金镜台；歪，金凤钗。

感旧

凭高凝眺，临风舒啸，一番春事胡蝶闹。越山高，楚天遥，东风依旧桃花笑，金鞍少年何处了，牢，粗布袍。熬，白鬓毛。

闺思

云松螺髻，香温鸳被，掩春闺一觉伤春睡。柳花飞，小琼姬，一声雪下呈祥瑞，团圆梦儿生唤起。谁，不做美？吓，却是你！

【商调】梧叶儿

春日感怀

闲罗扇，坠锦囊，尘满碧纱窗。燕语鸟衣巷，花开白玉堂，人上紫云娘，月冷妆楼夜香。

早行

鸡声罢，角韵残，落月五更寒。紫塞呼白雁，黄河绕黑山，翠袖上雕鞍，行路比别离更难。

旅思

题新句，感旧游，坐满鸘鸘裘。镜里休文瘦，花边湘水秋，楼上仲宣愁。谁伴我新丰殢酒。

垂虹亭上

三高地，万古愁，行客记曾游。绿树当朱户，青山朝画楼，红袖倚兰舟，借问谁家卖酒？

春日简鉴湖诸友

簪花帽，载酒船，急管间繁弦。席上题罗扇，云间寄锦笺。水畔坠金鞭，不减长安少年。

雪中

乘兴诗人棹，新烹学士茶，风味属谁家？瓦甃悬冰筋，天风起玉沙，海树放银花，愁压拥蓝关去马。

别怀

枕上圆孤梦，灯前赋小诗，泪脸界胭脂。脆管催银字，垂杨绾翠丝，别酒尽金卮，相思病明年那时。

春日书所见

蔷薇径，芍药阑，莺燕语间关。小雨红芳绽，新睛紫陌乾，长日绣窗闲，人立秋千画板。

寿席

晴山翠，明月圆，鹤舞影蹁跹。酒进长生药，花开小洞天，人乐太平杯，八千岁蓬莱地仙。

长沙道中

扁舟兴，淡月痕，薄暮小江村。人入潇湘画，酒倾桑落樽，诗吊汨罗魂，醉卧梅花树根。

山阴道上

云门路，天柱峰，花暗月朦胧。雪冷谁家店？山深何处钟？棹孤篷，兴不尽吟诗信翁。

有所思

人何处？草自春，弦索已生尘。柳线萦离思，荷衣拭泪痕，梅屋锁吟魂，目断吴山暮云。

【正宫】小梁州

春夜

玉箫吹断凤钗分，瘦损真真。小词空制锦回文，孤眠恨，翠被宝香温。【幺】故人一去无音信，望蓬莱隔几重云。燕未归，春将尽，梨花庭院，和月掩朱门。

秋思难斋索赋

鸳鸯飞起藕花洲，碧水明秋。王人天际认归舟，秋来后，樵怀见花羞。【幺】黄昏又是愁时候，柳梢头新月如钩。成间阔，添消瘦，新书裁就，一雁过妆楼。

郊行即事

小桥流水落红香，两两鸳鸯。当炉艳粉倚明妆，深深巷，酒旆绿垂杨。【幺】新诗欲写东墙上，奈桃花未识刘郎。乘兴来，回头望，眼波微溜，还许谪仙狂。

春日次陈在山韵

海棠开后一停春，过了三分。花梢红日晓窗温，邻姬问，忙甚不开门？【幺】画屏咫尺巫山近，渍春衫都是啼痕。锦帐愁，香奁恨，最伤情处，酒醒怯灯昏。

【南吕】金字经

增叶云中山行

万里封侯贵，一场春梦中，破帽青鞋策短筇。逢，南山采药翁。桃花洞，白云千万重。

访吾丘道士

细草眠白兔，小花啼翠禽，且听松风尘绿阴。寻，洞天深又深。游仙枕，顿消名利心。

青霞赵肃斋索赋

