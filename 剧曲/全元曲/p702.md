<!-- { "loadSidebar": true } -->
山翁醉，仙子扶，草新词粉笺霜兔。船头晚凉湖上雨，锦鸳鸯傍花飞去。

春晚二首

弹珠泪，上宝车，柳青青渭城官舍。杜鹃又啼春去也，两无情水流花谢。

秾妆褪，苏幕遮，过清明小楼春夜。剔银灯快将诗句写，晓风寒海棠花谢。

春情

空凝伫，不见他，画帘垂柳花飞过。髻云偏翠斜金凤亸，碧痕香绣窗茸唾。

水爆仗

椷云气，走电光，翠烟流洞庭湖上。起蛰龙一声何处响？碎桃花禹门春浪。

春晚

寻花径，梦草池，乳莺啼牡丹开未？荒凉故园春事已，谢东风补红添翠。

玄文馆雪夜饮金盘露食马头

寻梅处，泛剡图，白模糊小桥无路。仙霞洞中清事足，金盘露马头香玉。

席上为真士陈玉林作

溪船去，山竹折，玉成林小窗清夜。销金党家何处也？搅琼酥惠船明月。

春思

娇莺韵，乳燕声，盼归舟玉人成病。趁东风远游不见影，浪儿每柳花心性。

【双调】庆东原

春思

垂杨径，小院春，为多情减尽年时俊。风摇翠裙，香飘麝尘，花暗乌云。千里意中人，一点眉尖恨。

【中吕】朝天子

筝手爱卿

丹山凤鸣，黄云雁影，笙歌罢帘帏静。纤纤香玉扣红冰，一曲伊川令。院体琼琼，秋水盈盈，不由人不爱卿。有情，月明，酬我西湖兴。

水晶斗杯

小奴，捧出．照见纤纤玉。一方寒碧碾冰壶，印万斛葡萄绿。米老斟量，谪仙襟度，子不容范亚父。醉余，唤取，萧宾客题诗去。

读永嘉孝女丁氏卢氏传为赋

丁氏捕鱼，卢娘跨虎，千古伤心处。事亲尽孝死何如？庙貌临江渚。男子狂图，不养父母，反不如之二女。掩书，叹吁，归守先人墓。

题马昂夫《扣舷余韵》卷首

酒边，扣舷，一曲《凉州遍》。洞箫吹月镜中天，似写黄冈怨。自贬坡仙，风流不浅，鹤飞来又几年。题花锦笺，采莲画船，归赛西湖愿。

【中吕】快活三过朝天子

偕程令尹游烟萝洞

农成耒耜功，吏散簿书丛。一樽还许野人同，郊外联飞鞚。

二公，意浓，破五日渊明俸。梅边醉袖袅花风，乐与渔樵共。踞虎登龙，翔鸾飞凤，晴山千万峰。留连醉翁，招邀妙容，同入烟萝洞。

春思

花前想故人，楼下几销魂。一声孤雁破江云，望断无音信。

倚门，夜分，月淡寒灯尽。梅梢窗外影昏昏，花落香成阵。泪粉啼痕。伤春方寸。飘零寄此身。为君，瘦损，不似年时俊。

【南吕】四块玉

客中九日

落帽风，登高酒，人远天涯碧云秋，雨荒篱下黄花瘦。愁又愁，楼上楼，九月九。

【越调】天净沙

书所见

窥帘口语喧阗，避人体态婵娟，门外金铃吠犬。谁家宅院？杏花墙以秋千。

松阳道中

松阳道上敲吟，柳阴树下披襟，独鹤归来夜深。梦回仙枕，清溪道土相寻。

【中吕】迎仙客

湖上

镜出匣，玉无瑕，在风画图十万家。吃剌剌辗香车，慢腾腾骑俊马。一片飞花，减动西风价。

歌姬程心玉有帘卷新凉之语遂足成之

窈窕娘，淡梳妆，夫容鬓边茉莉香。翠荷觞，锦荔浆。帘卷新凉，人醉西楼上。

【双调】清江引

张子坚运判席上

仙人掌心青数朵，山小乾坤大。不知明月来，且向白云卧，陈抟枕头闲伴我。

飘飘落梅风正冷，缓步苍苔径。一溪流水声，半夜扁舟兴，月明草堂人未醒。

秋风满园三径花，买得闲无价。从前险处行，梦里说着怕，连云栈高骑瘦马。

酒边题扇

华堂舞醄图画展，两行如花面。鹅黄淡舞裙，蝶粉香歌扇，闲搊玉筝罗袖卷。

昭君怨

花间梦乘白玉辇，上马精神倦。哀弹夜月情，别泪春风面，雁归不知多近远。

过刘山

西风小亭黄叶多，鹤领神仙过。云来绿树平，水迸青山破，天然图画添上我。

松江海印精舍

道人不眠中夜起，小立莓苔地。九枝灯上花，四塔庭前桧，梅窗月明清似水。

永嘉泛湖

秋云锦香招画船，一步一个描金扇。花前北海樽，湖上西施面，登楼有谁思惠远？

次必庵赵万户韵

岩扃带云长是掩，不许猿鹤占。《黄庭》尽日观，白发无心染，研朱又将《周易》点。

老王将军

纶巾紫髯风满把，老向辕门下。霜明宝剑花，尘暗银鞍帕，江边草青闲战马。

春情

园林且休题杜宇，未了吟春句。残花酒醒时，芳草人归处，东风小楼听夜雨。

【南吕】金字经

菊边

细切银丝鲙，笑簪金凤毛，酒污仙人白锦袍。教，玉人吹玉箫。木兰櫂，月明杨柳桥。

别情

鉴影羞眉月，枕痕融脸霞，不见才郎憔悴煞。他，暮春方到家。别时话，灞桥杨柳花。

客西峰

夜礼天坛月，晓餐仙洞霞，客至西峰小隐家。茶，翠岩口碧牙。松阴下，石苔铺紫花。

海印方丈

海印波心月，塔铃天外风，一点圆明法空。红，烛花天垂玉虫。梨云梦，小窗梅影重。

鸿山杨氏南园

白玉狮蛮带，紫金獬豸冠，偃月堂深愁万端。官，不如梁伯鸾。青松畔，一壶天地宽。

惠山寺

石刻维摩像，桂香兜率宫，一线甘泉饮九龙，松，翠涛翻半空。若冰洞，试寻桑苎翁。

玄元宫即事

桂子黄金树，竹阴苍玉轩，闲处闲闲玄又玄。渊，九龙山下泉。云游遍，紫霞成地仙。

借李溉之泛湖

杏雨沾罗袖，柳云迷画船，烂醉花前李谪仙。联，半篇人月圆。泥金扇，草书题王莲。

江上即事

翠树擎残月，绿波浮嫩烟，正是新晴雨后天。眠，醒吟李谪仙。沙鸥见，乱飞迎画船。

观九副使小打二首

静院春三月，锦衣来众官，试我花张董四撺。搬，柳边田地宽。湖山畔，翠窝藏玉丸。

步款莎烟细，袖悭猿臂搧，一点神光落九天。穿，万丝杨柳烟。人争羡，福星临庆元。

【中吕】上小楼

题钓台

亭台土花，江山图画。遁迹烟霞，罢念荣华，间别官家。泥布袜，上御榻，龙身偃亚，不轻了故人足下。

【双调】水仙子

翰林风月进多才，满袖春风下玉阶。执金鞭跨马离朝外，插金花坠帽歪，气昂昂的胸卷江淮。昨日在十年窗下，今日在三公位排，读书人真实高哉。石崇犹自恨无钱，彭祖焚香愿万年。唐明皇犹道无家眷，刘伶道天生酒量浅，陈抟昼夜无眠。秦始皇口招人怨，遭王巢道何曾有罪愆，都瞒不了惨惨青天。

【正宫】小梁州

篷窗风急雨丝丝，笑拈吟髭。淮阳西望路何之？鳞鸿至，把酒问篙师。【幺】迎头便说兵戈事，风流再莫追思。塌了酒楼，焚了茶肆，柳营花市，更呼甚燕子莺儿。

秋风江上棹孤舟，烟水悠悠。伤心有事赋登楼，山容瘦，枫树替人愁。【幺】樽前细把茱萸嗅，问相知几个白头？乐可酬，人非旧，黄花时候，枉负晋风流。

秋风江上棹孤航，烟水茫茫。白云西去雁南翔，推篷望，情思满沧浪。【幺】东篱误约陶元亮，过了重阳。自感伤，何情况？黄花惆怅，空作去年香。

【仙吕】锦橙梅

红馥馥的脸衬霞，黑髭髭的鬓堆鸦。料应他，必是个中人，打扮的堪描画。颤巍巍的插著翠花，宽绰绰的穿著轻纱。兀的不风韵煞人也嗏，是谁家？我不住了偷睛儿抹。

【南吕】金字经

乐闲

百年浑似醉，满怀都是春，高卧东山一片云。嗔，是非拂面尘。消磨尽，古今无限人。

范蠡黄金像，谪仙白玉杯，不若渊明解印归。谁，似他能见机？醺醺醉，免人谈是非。

春闺

粉淡孤鸾镜，梦回双凤台，满院东风花正开。猜，玉奴何处来？阑干外，插花寻玉钗。

梅友元帅席上

粉筝才搊罢，锦笺初展开，小小机关走智儿猜。挨，小桃花下来。堪人爱，翠云簪玉钗。

【中吕】齐天乐过红衫儿

隐居

潜身且入无何，醉里乾坤大。蹉跎，和，邻友相合。就山家酒嫩鱼活，当歌，百无拘逍遥，千自在快活。日日朝朝，落落跎跎。酒瓮边行，花丛里过，沉醉后由他。

今日红尘在，明日青春过。枉张罗，枉张罗，世事都参破。饮金波，饮金波，一任傍人笑我。

【商调】梧叶儿

次韵

鸳鸯浦，鹦鹉洲，竹叶小渔舟。烟中树，山外楼，水边鸥，扇面儿潇湘暮秋。

【越调】小桃红

别澉川杨安抚

晚风吹上海云腥，山色秋偏净。了得相思去年病，不堪听，樽前一曲《阳关令》。斜阳恁明，寒波如镜，分照别离情。

【越调】凭阑人

江夜

江水澄澄江月明，江上何人搊玉筝？隔江和泪听，满江长叹声。

【双调】得胜令

银烛照黄昏，金屋贮佳人。酒醉三更后，花融一夜春。恩情，怕有些儿困。亲亲，亲得来不待亲。

【双调】落梅风

秋思

怀桃叶，忆柳枝，仲宣楼杜陵诗思。白云中两三个新雁儿，写相思不成愁字。

【双调】湘妃怨

春情

柳芽笺小锦云缄，蓬岛书来紫凤衔。梨花院静青灯暗，相思情未减，不由人不瘦的岩岩。尘昏宝鉴，香销玉簪，泪满罗衫。

套数

【正宫】端正好

渔乐

钓艇小苫寒波，蓑笠软遮风雨，打鱼人活计萧疏。侬家鹦鹉洲边住，对江景真堪趣。

【滚绣球】黄芦岸似锦铺，白蘋渡如雪米莫。野鸥闲自来自去，暮云闲或转或舒。日已无，月渐出，映蟾光满川修竹，助风声两岸黄芦。收纶罢钓寻归路，酒美色鲜乐有余，此乐谁如？

【倘秀才】睡时节把扁舟来缆住，觉来也又流在芦花浅处，荡荡悠悠无所拘。市朝远，故人疏，有樵夫做伴侣。

【脱布衫】雨才过山色模糊，月初升桂影扶疏。恰离了聚野猿白云洞口，早来到散清风绿荫深处。

【醉太平】相逢的伴侣，岂问个贤愚。人间开口笑樵渔，会谈今论古。放怀讲会诗中句，忘忧饮会杯中趣，清闲钓会水中鱼，俺两个心足来意足。

【尾声】樵夫别我山中去，我离樵夫水上居。来日相逢共一处，旋取香醪旋打鱼。散诞消遥看古书，问甚么谁是谁非？俺两个慢慢的数。

【仙吕】点绛唇

翻《归去来辞》

归去来兮，故乡近日。田园内，芜草荒迷，催把微官弃。

【混江龙】既心为形役，何须惆怅自生悲？悟往之不谏，知来者堪追。昨日方知前日错，今朝便觉夜来非。舟摇摇以轻飏，风飘飘而吹衣。问征夫以行路，恨晨光之熹微。乃瞻衡宇，适我闹中意。虽休官早，悔恨来迟。

【油葫芦】荷月锄日夜始归，有欢迎童仆随，候门稚子笑牵衣。栽五株翠柳笼烟密，种一篱黄菊凝霜媚。三径边虽就荒，两乔松喜不移。盼庭柯木叶交苍翠，我则是常把笑颜怡。

【天下乐】虽设柴门镇掩扉，无为，交暂息，既世情人我心愿违。看山岫云始归，羡知还鸟倦飞，抚孤松心似水。

