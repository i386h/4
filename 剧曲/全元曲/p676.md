<!-- { "loadSidebar": true } -->
万丈潭，千寻坎，一线风涛隔仙凡，识破休被功名赚。无厌心，呆大胆，谁再敢。

何况甜，公途险，虎豹重关整威严，仇多恩少皆堪叹。业贯盈，横祸满，无处闪。

禄万钟．家千口，父子为官弟封侯，画堂不管铜壶漏。休费心，休过求，攧破头。

咏郑元和

风雪狂。衣衫破，冻损多情郑元和，哩哩嗹嗹嗹哩啰，学打《莲花落》。不甫能逢着亚仙，肯分的撞着李婆，怎奈何？

【南吕】金字经

常氏称心

少年情缘浅，老来欢爱深，费尽长门买赋金。酒满斟，醉来花下吟。缠头锦，愿得常称心。

【中吕】朝天子

邸万户席上

柳营，月明，听传过将军令。高楼鼓角戒严更，卧护得边声静。横槊吟情，投壶歌兴，有前人旧典型。战争，惯经，草木也知名姓。

《虎韬》，《豹韬》，一览胸中了。时时拂拭旧弓刀，却恨封侯早。夜月铙歌，春风牙纛，看团花锦战袍。鬓毛，未雕，谁便道冯唐老？

同文子方、邓永年泛洞庭湖，宿凤凰台下月明，浪平，看远岸秋沙净。轻舟漾漾水澄澄，天水明如镜。范蠡归舟，张骞游兴，在渔歌三四声。耳清，体轻，漫不省乾坤剩。

舞者，唱者，满酌金荷叶。珠围翠绕尽豪奢，银烛消残夜。玉箸冰丝，金盘凉蔗，把平生幽愤写。笑些，俏些，赛一道鸳鸯社。

有钱，有权，把断风流选。朝来街子几人传，书记还平善。兔走如梭，乌飞如箭，早秋霜两鬓边。暮年，可怜，乞食在歌姬院。

耍些，笑些，休放琼花谢。春风无与比奇绝，照眼明香雪。琪树瑶林，寒光相射，争教人容易舍。醉也，去也，更得得捱今夜。

饯别，去也，泪滴满金蕉叶。西风锦树老了胡蝶，满眼黄花谢。今日离筵，明朝客舍，把骊驹莫放彻。醉者，饱者，兔孤负重阳节。

粉光，雪香，是水月观音像。三生梦绕锦鸳鸯，一味风流况。坐上闲情，樽前清唱，是司空也断肠。月凉，夜长，心事满流苏帐。

近来，越呆，能捻帮穷囗怪。从人啅噪放狂乖，不似今番煞。海样情缘，天来欢爱，罄山赀不当灾。好杯，放开，大打算风魔债。

愿天，可怜，乞个身长健。花开似锦酒如川，日日西湖宴。杨柳宫眉，桃花人面，是平生未了缘。过船，醉眠，还不迭风流愿。

画船，绮筵，红翠乡中宴。荷花人面两婵娟，花不如人面。锦绣千堆，繁华一片，是西湖六月天。扣舷，采莲，怕什么鸳鸯见。

瘿瓢，带糟，将瓮里浮蛆舀。氲氲双颊绛云潮，春色添多少。稚子牵衣，山妻迎笑，急投床脚健倒。醉了，睡好，醉乡大人间小。

【中吕】满庭芳

自悟

花愁色胆，其中识破，就里曾参。雨云情到底皆虚泛，可暂休贪。撮艳处从今怕揽，闹篮中情愿妆憨。这其间实心谈，一任傍人笑俺，再不将风月话儿谈。狂踪怪胆，索一奉十，暮四朝二，喜孜孜笑脸儿将人赚，就里虚耽。白茫茫蓝桥水淹，黑洞洞袄庙云缄。赤紧地他愚滥，情疏意淡，再不将风月担儿担。

【中吕】红绣鞋

鞋杯

帮儿瘦弓弓地娇小，底儿尖恰恰地妖娆，便有些汗浸儿酒蒸做异香飘。潋滟得些口儿润，淋漉得拽根儿漕，更怕那口唵咱的展涴了。

吴人以美女为娃，北俗小儿不论男女，皆以娃呼之，有名娃娃者，戏赠

亲不亲心肝儿上摘下，惜不惜气命儿似看他，打健健及擎著手心儿里夸。闲则剧怀抱儿里引，娇囗可喜被窝儿里爬，只是将个磨合罗儿迤逗著耍。

歌姬米氏，小字耍耍

举眉动眼般般儿通透，安手下脚色色儿风流，出胎胞蓐草上早会藏阄。卧在被单学打令，坐着豆枕演提齁，刁天撅地所事儿有。

劝收心

不指望成家立计，则寻思卖笑求食，早巴得个前程你便宜。虽然没花下子，也须是脚头妻，立下个妇名儿少甚的？

【中吕】山坡羊

与邸明谷孤山游饮

诗狂悲壮，杯深豪放，恍然醉眼千峰上。意悠扬，气轩昂，天风鹤背三千丈，浮生大都空自忙。功，也是谎；名，也是谎。

燕城述怀

云山有意，轩裳无计，被西风吹断功名泪。去来兮，便休提，青山尽解招人醉，得失到头皆物理。得，他命里；失，咱命里。

西湖醉歌，次郭振卿韵

朝朝琼树，家家朱户，骄嘶过沽酒楼前路。贵何如？贱何如？六桥都是经行处，花落水流深院宇。闲，天定许；忙，人自取。

怀长沙，次郭振卿韵

西楼高处，东城佳处，梦魂长绕湘南路。锦鳞无，塞鸿疏，大都来只为虚名误，老未得闲心更苦。杯，谁共举？花，谁共主？

怀武昌，次郭振卿韵

烟波渔父。扁舟归去，移家鹦鹉洲边住。任狂疏。恣痴愚，到头也有安排处，青箬绿蓑为伴侣。闲，也自取；忙，也自取。

侍牧庵先生西湖夜饮

微风不定，幽香成径，红云十里波千顷。绮罗馨。管弦清，兰舟直入空明镜，碧天夜凉秋月冷。天，湖外影；湖，天上景。

【越调】小桃红

辛尚书座上赠合弹琵琶何氏

纤纤香玉插重莲，犹似羞人见。斜抱琵琶半遮面，立当筵，分明微露黄金钏。鵾鸡四弦，骊珠一串，个个一般圆。

武昌歌妓女鬼氏春卿，色艺为一时之冠。友人文子方为刑曹郎，困公至武昌，安子举助教会间见之，念念莫置，代作此以赠之春来苦欲伴春居，日日寻春去。元奈春云不为雨，为春癯，绿窗谁唱留春住。买春不许，问春无语，春意定何如？

为春憔悴要春医，苦苦贪春睡。盼得春来共春醉，恨春迟，夜来得个春消息。春心暗喜，春情偷寄，春事只春知。

几年尘土被官囚，此日方参透。待别干星娘小除授，紧营求，天还肯许便欣然地就。温柔乡里甲头，无何乡里主首，便权一日也风流。

【越调】寨儿令

夜已阑，灯将灭，纱窗外昏擦剌月儿斜。越求和越把个身子儿趄。耳轮儿做死的扯。吃敲才胼定也，子怕你悔去也。

【双调】折桂令

农

想田家作苦区区，有斗酒豚蹄，畅饮歌呼。瓦钵瓷瓯，村箫社鼓，落得妆愚。吾将种牵衣自舞，妇秦人击缶相娱。儿女供厨，仆妾扶舆，无是无非，不乐何如？

渔

鳜鱼肥流水桃花，山雨溪风，漠漠平沙。箬笠蓑衣，笔床茶灶，小作生涯。樵青采芳洲蓼牙，渔童薪别浦兼葭。小小渔舟差，泛宅浮家，一舸鸱夷，万顷烟霞。

樵

正山寒黄独无苗，听斤斧丁丁，空谷潇潇。有涧底荆薪，淮南丛桂，吾意堪樵。赤脚婢香粳旋捣，长须奴野菜时挑。云暗山腰，水沍溪桥，日暮归来，酒满山瓢。

牧

被野猿山鸟相留，药解延年，草解忘忧。土木形骸，烟霞活计，麋鹿交游。闷来访箕山许由，闲时寻崧顶丹丘。莫莫休休，荡荡悠悠，挈子携妻，老隐南州。

疏斋同赋木犀

似娟娟日暮娥皇，翠袖天寒，静倚修篁。怅望夫君，低回掩抑，淡尽啼妆。贴体衫儿淡黄，掩胸诃子金装。高洁幽芳，一片秋光，满地清香。

同文子方饮南城即事

锁烟霞曲径萦回，梦不到人间，舞榭歌台。铅鼎丹砂，玄霜玉杵，钟乳金钗。记画烛清樽夜来，映梨花淡月闲斋。翠壁丹崖，流水桃源，古木天台。

送王叔能赴湘南廉使

正黄尘赤日长途，便雷奋天池，教雨随车。把世外炎氛，人间热恼，一洗无余。展洙泗千年画图，纳潇湘一道冰壶。报政何如？风动三湘，霜满重湖。喜潇湘一派澄清，觉松柏坚贞，兰慧芳馨。田里歌谣，官曹整暇，牒诉轻平。快野寺寻春酒醒，喜邮亭问俗诗成。传语湘灵，又只恐东风，吹上瑶京。

闲居自适

饷春晴小小蓝舆，聊唤茅柴，试买溪鱼。村北村南，山花山鸟，尽意相娱。与农父忘形尔汝，醉归来不记谁扶。早赋归欤，却恨红尘，不到吾庐。

张肖斋总管席间

小亭轩客散留髧，添酒回灯，草草盘飧。问甚花落花开，春来春去，覆雨翻云。莫孤负田家瓦盆，且留连茅舍洼樽。选甚清浑，论甚朝昏，擗掉会闲里光阴，醉里乾坤。

再过村肆酒家

軃双丫十八鬟儿，春日当垆，袅袅腰肢。徙倚心招，依稀眉语，记得前时。探锦囊都无酒赀，恨邮亭不售新诗。可惜胭脂，转首空枝，千里关山，一段相思。

【双调】清江引

春光荏苒如梦蝶，春去繁华歇。风雨两无情，庭院三更夜，明日落红多去也。

【双调】水仙操并引

"若把西湖比西子，淡妆浓抹总相宜"，玉局翁诗也。填词者窃其意，演作世所传唱《水仙子》四首，仍以西施二字为断章，盛行歌楼乐肆间，每恨其不能佳也。且意西湖西子，有秦无人之感。崧麓有樵者，闻而是之，即以春、夏、秋、冬赋四章，命之曰《西湖四时渔歌》。其约，首句韵以儿字，时字为之次，西施二字为句绝，然后一洗而空之。邀同赋，谨如约。湖山堂下闹竿儿，烂熳韶华三月时，朝来风雨催春事。把莺花撺断死，映苏堤红绿参差。浅绛雪缄桃萼，嫩黄金搓柳丝，风流煞斗草的西施。虾须帘卷水亭儿，玉枕桃笙梦觉时，荷香勾引薰风至。掬清涟雪藕丝，嫩凉生璧月琼枝。鸾刀切银丝脍，蚁香浮碧玉卮，受用煞避暑的西施。西风逗入耍窗儿，一扇新凉暑退时，白蘋红蓼多情思。写秋光无限诗，占平湖一抹胭脂。荷缺翠青摇柄，桂飘香金缀枝，快活煞玩月的西施。梅花初试胆瓶儿，正是逋郎得句时，彤云把断山中寺。软香尘不到此，怯清寒林下风姿。侵素体添肌粟，妨云鬟老鬓丝，清绝煞赏雪的西施。

寓意武昌元贞

楚天空阔楚山长，一度怀人一断肠，此心不在肩舆上。倩东风过武昌，助离愁烟水茫茫。竹上雨湘妃泪，树间禽蜀帝王，无限思量。

人言不向武昌居，我欲年来食贱鱼，那堪鹦鹉洲边住。锦鸳鸯为伴们，是烟波江上渔夫。得一舸鸱夷去，载苎罗山下女，便改姓陶朱。

武昌官柳正青青，只与行人管送迎，等闲攀折浑无定。舞东风过此生，奈柔条系绊人情。爱眉黛烟中翠，忆纤腰掌上轻，恨满邮亭。

贞元旧曲日停歌，只恐青衫泪更多，等闲又见菱花破。玲珑奈尔何，较些儿病了维摩。愁暗逐西飞翼，恨长随东逝波，著甚消磨。

为平章南谷公寿福楼赋

朱帘画栋倚穹苍，带砺河山接四王，那堪辈辈为丞相。是皇家真栋梁，看灵椿丹桂齐芳。寿域年年固，福源日日长，永坐都堂。

楼名寿福压钱塘，中有高居异姓王，朝朝北阙频瞻望。启丹诚一瓣香，对西山遥祝吾皇。愿基业隆三代，更烟尘净四方，寿福无疆。

朱楼迢递接长空，家世于今谁比隆？阴功虽是前王种。嗣声华正在公，更门阑喜色重重。男已兆承家凤，女欣逢择婿龙，寿福无穷。

【双调】庆东原

题情

云轻散，月易残，女萧何成败了些风流汉。冯魁硬铲，双渐紧赶，小姐先赸。今夜惜花心，明月伤春叹。

【双调】殿前欢
