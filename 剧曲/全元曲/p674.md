<!-- { "loadSidebar": true } -->
老当益壮

风流受苦果何甘？落拓垂涎待拉馋，等闲小见难摇憾。那孩儿情愿敢，休欺负诗骨岩岩。玉钥条玲珑担，翠铺对万胜篮，风月都担。

展转秋思京门赋

琐窗风雨古今情，梦绕云山十二层，香销烛暗人初定。酒醒时愁未醒，三般儿捱不到天明。巉地罗帏静，森地鸳被冷，忽地心疼。

凉夜清兴

云绡蒙影镜谁呵？露粟吹香金碎挪，醉来起我成三个。是清风明月我，问桂花良夜如何？饮不辞玻璃盏大，睡不厌琉璃簟阔，梦不到蝼蚁南柯。

寻梅

冬前冬后几村庄，溪北溪南两履霜，树头树底孤山上。冷风来何处香，忽相逢缟袂绡裳。酒醒寒惊梦，笛凄春断肠，淡月昏黄。

暮春即事

风吹丝雨噀窗纱，苔和酥泥葬落花，卷云钩月帘初挂。玉钗香径滑，燕藏春衔向谁家？莺老羞寻伴，蜂寒懒报衙，啼煞饥鸦。

客中春晚

昔年歌舞醉娇春，今日衣冠逐后尘，归舟欲向南湖问。恐沙鸥也傲人，榆钱儿不救诗贫。眇小了花风信，阑珊了蝶梦魂，冷笑东君。

瑞安东安寺夏日清思

新蝉风断子弦琴，古鸭烟消午篆沉，孤鹤梦觉三山枕。翠濛濛窗户阴，煮茶芽旋撮黄金。俗事天来大，红尘海样深，都不到一片云心。

乐清箫台

枕苍龙云卧品清箫，跨白鹿春酣醉碧桃，唤青猿夜拆烧丹灶。二千年琼树老，飞来海上仙鹤。纱巾岸天风细，玉笙吹山月高，谁识王乔？

乐清白鹤寺瀑布

紫箫声入九华天，翠壁花飞双玉泉，瑶台鹤去人曾见。炼白云丹灶边，问山灵今夕何年。龙须水朱砂腻，虎睛丸金汞圆，海上寻仙。

为友人作

搅柔肠离恨病相兼，重聚首佳期卦怎占？豫章城开了座相思店。闷勾肆儿逐日添，愁行货顿塌在眉尖。税钱比茶船上欠，斤两去等秤上掂，吃紧的历册般拘钤。

赠朱翠英

吹笙惯醉碧桃花，把酒曾听萼绿华，金毛秀靥春无价。折将来乌帽上插，五百年欢喜冤家。正好星前月下，恐怕风吹雨打，吃惜了零落天涯。

怨风情

眼中花怎得接连枝，眉上锁新教配钥匙，描笔儿勾销了伤春事。闷葫芦绞断线儿，锦鸳鸯别对了个雄雌。野蜂儿难寻觅，蝎虎儿干害死，蚕蛹儿毕罢了相思。

赠顾观音

盈盈罗袜藕初簪，楚楚宫腰柳半金，小名儿且是妖饶甚。落迦山何处寻？紫旃檀风月丛林。说缘法三生梦，舍慈悲一片心，不枉了唤做个观音。

吴姬

罣罳分月小藤床，茉莉堆云懒髻妆，蔷薇洒水轻绡上。染一天风露香，看星河笑语昏黄。白雪鸡头肉，红冰荔子浆，道今夜微凉。

重观瀑布

天机织罢月梭闲，石壁高垂雪练寒，冰丝带雨悬霄汉。几千年晒未干，露华凉人怯衣单。似白虹饮涧，玉龙下山，晴雪飞滩。

雨窗即事

客怀寥落雨声中，春事商量花信风，烛光摇荡江南梦。寸心灰双泪红，和更筹滴损铜龙。酒醒纱窗静，诗悭锦袋空，催老仙翁。

中秋后一日山亭赏桂花时雨稍晴

海云衣湿鶺鸰寒，窗雨丝收络纬闲，边风信动征鸿限。稻粱秋有甚悭，尽尊前楚水吴山。坐金色三千界，倚天香十二阑，不是人间。

咏雪

冷无香柳絮扑将来，冻成片梨花拂不开，大灰泥漫了三千界。银棱了东大海，探梅的心噤难捱。面瓮儿里袁安舍，盐堆儿里党尉宅，粉缸儿里舞榭歌台。

赠孙梅哥

寿阳宫额试新妆，萼绿仙音整旧腔，怕尊前梦觉参儿上。粉留痕襟袖香，拣柂儿可喜昏黄。白云纸帐，清风玉堂，淡月纱窗。

德清长桥

青天白日见楼台，赤蜃浮光海市开，崖崩岸坼长虹在。弃繻生感壮怀，卧苍龙鳞甲生苔。横生风籁，玲珑月色，玉琢蓬莱。

菊舟

寒英和雨结船头，翠叶铺烟起舵楼，霜枝立月牙樯瘦。泛清香满棹秋，比浮花浪蕊优游。驾银汉星槎梦，载金茎玉露酒，江湖上陶令风流。

丁朝卿西斋半间云

碧窗秋窄玉玲珑，古鼎春悭香髟蒙松，矮屏分得梨花梦。小可可十二峰，浩然气于此从容。无垢无尘处，非烟非雾中，等当著天上从龙。

和化成甫番马扇头

渥洼秋浅水生寒，苜蓿霜轻草渐斑，鸾弧不射双飞雁。臂鞲鹰玉辔间，醉醺醺来自楼阑。狐帽西风袒，穹庐红日晚，满眼青山。

【双调】庆东原

青田九楼山舟中作

渺渺山头路，鳞鳞山上田，绕篷窗六曲屏风面。似丹青辋川，是神仙洞天，隔云树人烟，试看玉溪边，恐有桃花片。

【双调】钱丝泫

避豪杰，隐岩穴，煮茶香扫梅梢雪。中酒酣迷纸帐蝶，枕书睡足松窗月，一灯蜗舍。

【双调】春闺怨

雪月风花收拾够也，用心用力这时节，担儿上一担担风月。途路赊，步步些些。不系雕鞍门前柳，玉容寂寞见花羞，冷风儿吹雨黄昏后。帘控钩，掩上珠楼，风雨替花愁。

黑海春愁浑无处躲，嫩香腻玉渐消磨，瘦呵也不似今春个。无奈何，自画双蛾，添得越愁多。薄命儿心肠较软，道声去也泪涟涟，这些时攒下春闺怨。离恨天，几度前，羞见月儿圆。

【双调】殿前欢

里西瑛号懒云窝自叙有作奉和

懒云窝，石床苔翠暖相和。不施霖雨为良佐，遁迹岩阿。林泉梦引台，风月诗分破，富贵沾涴。歌残楚些，闲损巫娥。

懒云窝，云边日月尽如梭。槐根梦觉兴亡破，依旧南柯。休听宁戚歌，学会陈抟卧，不管伯夷饿。无何浩饮，浩饮无何。

懒云窝，静看松影挂长萝。半间僧舍平分破，尘虑消磨。听不厌隐士歌，梦不喜高轩过，聘不起东山卧。疏慵在我，奔竞从他。

懒云窝，懒云窝里避风波。无荣无辱无灾祸，尽我婆娑。闲讴乐道歌，打会清闲坐，放浪形骸卧。人多笑我，我笑人多。

懒云窝，云窝客至欲如何？懒云窝里和云卧，打会磨跎。想人生待怎么，贵比我争些大，富比我争些个。呵呵笑我，我笑呵呵。

懒神仙，懒窝中打坐几多年。梦魂不到青云殿，酒兴诗颠。轻便如宰相权，冷淡如名贤传，自在如彭泽县。苍天负我，我负苍天。

登凤凰台

凤凰台，金龙玉虎帝王宅，猿鹤只欠山人债，千古兴怀。梧桐枯凤不来，风雷死龙何在？林泉老猿休怪。锁魂楚甸，洗恨秦淮。

登江山第一楼

拍阑干，雾花吹鬓海风寒。浩歌惊得浮云散，细数青山。指蓬莱一望间，纱巾岸。鹤背骑来惯，举头长啸，直上天坛。

【双调】卖花声

悟世

肝肠百炼炉间铁，富贵三更枕上蝶，功名两字酒中蛇。尖风薄雪，残杯冷炙，掩清灯竹篱茅舍。

太平吴氏楼会集

桃花扇底窥春笑，杨柳帘前按舞娇，海棠梦里醉魂销。香团娇小，歌头水调，断肠也五陵年少。

香云帘幕风流燕，花月楼台富贵仙，新调骏马紫藤鞭。能歌小妾，轻罗团扇，醉归来牡丹亭院。

香茶

细研片脑梅花粉，新剥珍珠豆寇仁，依方修合凤团春。醉魂清爽，舌尖香嫩，这孩儿那些风韵。

【双调】雁儿落过得胜令

自适

黄花开数朵，翠竹栽些个。农桑事上熟，名利场中捋。禾黍小庄科，篱落棱鸡鹅。五亩清闲地，一枚安乐窝。行呵，官大忧愁大；藏呵，田多差役多。

忆别

殷勤红叶诗，冷淡黄花市。清江天水笺，白雁云烟字。游子去何之，无处寄新词。酒醒灯昏夜，窗寒梦觉时。寻思，谈笑十年事，嗟咨，风流两鬓丝。

戏题

喜蛛丝漫占，灵鹊声难验。秋奁妆不忺，夜烛花无艳。愁月淡窥檐，泪雨冷侵帘。冉冉香消渐，纤纤玉减尖。口店口店，念念心常玷；厌厌，渐渐病越添。

回省

身离丹凤阙，梦入黄鸡社。桔槔地面宽，傀儡排场热。名利酒吞蛇，富贵梦迷蝶。蚁阵攻城破，蜂衙报日斜。豪杰，几度花开谢，痴呆，三分春去也。

【不知宫调】

丰年乐

世路艰难鬓毛斑，古奸退闲。白云归山鸟知还，想起来连云栈，不如磻溪岸垂钓竿。

套数

【仙吕】赏花时

风情

春透天台醉碧桃，月满云窗听紫箫。莺燕友凤鸾交。幽期密约，不许外人瞧。

【幺】打不觉头毒如睡马杓，粘随风絮沾如肉膘胶。藤缠葛数千遭，把丽春园缠倒，吓的那贩茶客五魂消。

【赚煞】我是个锻炼成的铁连环，不比您捻合就的泥圈套。挣么快的锋芒怎敢犯着，小厮扑如何敢和我换交？伏唇枪舌剑吹毛，不是我骋麄豪。强霸着月夜花朝，围你在垓心里怎地逃？若不纳降旗受缚，肯舒心伏弱，敢教点钢锹劈碎纸糊锹。

睡鞋儿

双凤衔花宫样弯，窄玉圈金三寸悭。绿窗静翠帘闲。似锦鸳日晚，并宿向雕阑。

【幺】多管是露冷苍苔夜气寒，暖透凌波罗袜单。听宝钏响珊珊，藉王建儿般冰腕，用纤指将绣帮儿弹。

【赚煞】髻绾倚风鬟，脸衬秋莲瓣，险花晕了懵腾醉眼，见非雾非烟帘影间。映秋波两叶春山，几时配玉连环？看他些绿僽红僝，殢煞春娇夜未阑。投至香消烛残，比及雨收云散，我向怀儿中直揣得那对底儿干。

【南吕】一枝花

合筝

酒酣春色浓，帘卷花阴静。佳人娇和曲，豪客醉弹筝。心与手调停，敛袂待弦初定，雁行斜江月影。搊挣银甲指拨轻清，按金缕歌喉数声。

【梁州第七】歌应指似林莺呖呖，指随歌似山溜泠泠，同声相应的凉州令。滴银盘秋雨，敲玉树春冰，恰壮怀慷慨，又私语丁宁。迸琼珠万颗瑽琤，间骊珠一串分明。恰便似卓文君答抚琴相如，黄念奴伴开元寿宁，小单于学鼓瑟湘灵绎如也以成，迟疾纤巧随抠掐无些儿病。腔儿稳，字儿正，一对儿合得着绸缪有情，效鸾凤和鸣。

【尾】煞强如泣琵琶泪湿青衫上冷，仿佛似鹦鹉声讹锦罩内听，洗得平生耳根净。风流这生，乞戏可憎，我便有陶学士的鼻凹也下不得絣。

私情

云髫金雀翘，山隐青鸾鉴，藕丝轻织粉，湘水细揉蓝。性子儿岩嵌，小可底难摇撼，起初儿着莫咱，假撇清面北眉南，实怕儹红愁绿惨。

【梁州第七】不显豁意头儿甚好，不寻常眼脑儿偏馋，酒席间闲话儿将他来探。都笑科儿承答，冷诨儿包含，不能够空便。因此上云雨尴九咸，老婆婆坐守行监，狠撅丁暮四朝三，不能够偷工夫恰喜喜欢欢，怕蹶撒也却忑忑忐忐，知消息早哝哝喃喃。儹科，斗喊，风声儿惹起如何揞，从那遍再谁敢？有等乾咽唾的杓俫死嘴口斩。委实难耽。

【尾】从今将凤凰巢鸳鸯殿遮笼教暗，将金缝锁玉连环对勘的严，锦片也似前程做的来不愚滥。非是咱不甘，不是你不堪，只被这受惊怕的恩情都吓破我胆。

杂情

粉云香脸试搽，翠烟腻眉学画，红酥润冰笋手，乌金渍玉粳牙，鬓拢宫鸦。改样儿新鞋袜，挑粉垢修指甲。收拾得所事儿温柔，妆点得诸余里颗恰。

