<!-- { "loadSidebar": true } -->
人初静，月正明，纱窗外玉梅斜映。梅花笑人休弄影，月沉时一般孤另。

八千里，愁万缕，望不断野烟汀树。一会价上心来没是处，恨不得待跨鸾归去。

研香汁，展素纸，蘸霜毫略传心事。和泪谨封断肠词，小书生再三传示。

实心儿待，休做谎话儿猜，不信道为伊曾害，害时节有谁曾见来，瞒不过主腰胸带。

江梅态，桃杏腮，娇滴滴海棠颜色。金莲肯分迭半折，瘦厌厌柳腰一捻。

思今日，想去年，依旧绿杨庭院。桃花嫣然三月天，只不见去年人面。

蝶慵戏，莺倦啼，方是困人天气。莫怪落花吹不起，珠帘外晚风无力。

他心罢，咱便舍，空担着这场风月。一锅滚水冷定也，再撺红几时得热。

相思病，怎地医？只除是有情人调理。相偎相抱诊脉息，不服药自然圆备。

心窝儿兴，奶陇儿情，低低的啀声相应。舌尖抵着牙缝冷，半合儿使的成病。

香罗带，玉镜台，对妆奁懒施眉黛。落红满阶愁似海，问东君"故人安在"？

青纱帐，白象床，晚凉生月轮初上。谁家玉箫吹凤凰，教断肠人越添惆怅。

如年夜，人乍别，角声寒玉梅惊谢。梦回酒醒灯尽也，对着冷清清半窗残月。

蔷薇露，荷叶雨，菊花霜冷香庭户。梅梢月斜人影孤，恨薄情四时辜负。

琴愁操，香倦烧，盼春来不知春到。日长也小窗前睡着，卖花声把人惊觉。

因他害，染病疾，相识每劝咱是好意。相识若知咱就里，和相识也一般憔悴。

【双调】湘妃怨

和卢疏斋《西湖》

春风骄马五陵儿，暖日西湖三月时，管弦触水莺花市。不知音不到此，宜歌宜酒宜诗。山过雨颦眉黛，柳拖烟堆鬓丝。可喜杀睡足的西施。

采莲湖上画船儿，垂钓滩头白鹭鸶。雨中楼阁烟中寺，笑王维作画师。蓬莱倒影参差。薰风来至，荷香净时。清洁煞避暑的西施。

金卮满劝莫推辞，已是黄柑紫蟹时。鸳鸯不管心事，便白头湖上死。爱园林一抹胭脂，霜落在丹枫上，水飘着红叶儿。风流煞带酒的西施。

人家篱落酒旗儿，雪压寒梅老树枝。吟诗未稳推敲字，为西湖捻断髭，恨东坡对雪无诗。休道是苏学士，韩退之，难装煞傅粉的西施。

【双调】庆东原

叹世

拔山力，举鼎威，暗鸣叱咤千人废。阴陵道北，乌江岸西，休了衣锦东归，不如醉还醒，醒而醉。明月闲旌旆，秋风助鼓鼙，帐前滴尽英雄泪。楚歌四起，乌骓漫嘶，虞美人兮，不如醉还醒，醒而醉。三顾茅庐问，高才天下知，笑当时诸葛成何计？出师未回，长星坠地，蜀国空悲，不如醉还醒，醒而醉。

夸才智，曹孟德，分香卖履纯狐媚。奸雄那里？平生落的，只两字征西。不如醉还醒，醒而醉。画筹计，堕泪碑，两贤才德谁相配？一个力扶汉基，一个恢张晋室，可惜都寿与心违，不如醉还醒，醒而醉。

珊瑚树，高数尺，珍奇合在谁家内？便认做我的，岂不知财多害己，直到东市方知。则不如醉还醒，醒而醉。

【双调】拨不断

九重天，二十年，龙楼凤阁都曾见。绿水青山任自然，旧时王谢堂前燕，再不复海棠庭院。

叹寒儒，谩读书，读书须索题桥柱。题柱虽乘驷马车，乘车谁买《长门赋》？且看了长安回去。

路旁碑，不知谁，春苔绿满无人祭。毕卓生前酒一杯，曹公身后坟三尺，不如醉了还醉。

怨离别，恨离别，君知君恨君休惹。红日如奔过隙驹，白头渐满杨花雪，一日一个渭城客舍。

孟襄阳，兴何狂！冻骑驴灞陵桥上，便纵有些梅花入梦香，到不如风雪销金帐，慢慢的浅斟低唱。

笑陶家，雪烹茶，就鹅毛瑞雪初成腊，见蝶翅寒梅正有花，怕羊羔美酒新添价，拖得人冷斋里闲话。

菊花开，正归来。伴虎溪僧鹤林友龙山客，似杜工部陶渊明李太白，有洞庭柑东阳酒西湖蟹。哎！楚三闾休怪。

浙江亭，看潮生，潮来潮去原无定，惟有西山万古青。子陵一钓多高兴，闹中取静。

酒杯深，故人心，相逢且莫推辞饮。君若歌时我慢斟，屈原清死由他恁。醉和醒争甚？

瘦形骸，闷情怀，丹枫醉倒秋山色，黄菊雕残戏马台，白衣盼杀东篱客，你莫不子猷访戴？

布衣中，问英雄，王图霸业成何用！禾黎高低六代宫，楸梧远近千官冢，一场恶梦。

竞江山，为长安，张良放火连云栈，韩信独登拜将坛，霸王自刎乌江岸，再谁分楚汉。

子房鞋，买臣柴，屠沽乞食为僚宰，版筑躬耕有将才。古人尚自把天时待，只不如且酩子里胡捱。

莫独狂，祸难防，寻思乐毅非良将，直待齐邦扫地亡，火牛一战几乎丧，赶人休赶上。

立峰恋，脱簪冠。夕阳倒影松阴乱，太液澄虚月影宽，海风汗漫云霞断，醉眠时小童休唤。

套数

【仙吕】赏花时

长江风送客

冯客苏卿先配成，愁杀风流双县令。扑簌簌泪如倾，凄凉愁损，相伴着短檠灯。

【幺】愁恨厌厌魂梦惊，两处相思一样情。风送片帆轻，天涯隐隐，船去似驭云行。

【赚煞】碧波清，江天静，既解缆如何住程？灭烛掀帘风越紧，转回头又到山城。过沙汀，烟水澄澄，千里洪波良夜永。蛾眉月明，恰才风定，猛抬头观见豫章城。

孤馆雨留人

鞍马区区山路遥，月暗星稀天欲晓，云气布荒郊。前途店少，仅此避风雹。

【幺】客舍骎骎过几朝，雨哨纱窗魂欲消。离故国路途遥。柴门静悄，无意饮香醪。

【赚煞】听林间，寒鸦噪，野店江村未晓。风刮得关山叶乱飘，料前村冷落渔樵。闷无聊，心内如烧，昏惨惨孤灯不住挑。浓云渐消，月明斜照，送清香梅绽灞陵桥。

掬水月在手

古镜当天秋正磨，玉露瀼瀼寒渐多，星斗灿银河。泉澄潦尽，仙桂影婆娑。

【幺】不觉楼头二鼓过，慢撒金莲鸣玉珂。离香阁近花科，丫环唤我，渴睡也去来呵。

【赚煞】紧相催，闲笃磨，快道与茶茶嬷嬷。宝鉴妆奁准备着，就这月华明乘兴梳裹，喜无那，非是咱风魔，伸玉指盆池内蘸绿波。刚绰起半撮，小梅香也歇和，分明掌上见嫦娥。

弄花香满衣

丽日迟迟帘影筛，燕子来时花正开。闲绣阁冷妆台，兜鞋信步，后园里遣闷怀。

【幺】万紫千红娇弄色，娇态难禁风力摆。时乱点尘埃，见秋千挂起，芳草上层阶。

【赚煞】猛观绝，宜簪带，行不顾香泥绿苔。晓露未晞移绣鞋，爱寻香频把身挨。喜盈腮，折得向怀揣，就手内游蜂斗争采，不离人左侧。风流可爱，贴春衫又引得个粉蝶儿来。

【南吕】一枝花

惜春

夺残造化功，占断繁华富，芳名喧上苑，和气满皇都。论春秀谁如，一任教浪蕊闲花坞。正是断人肠三月初，本待学煮海张生，生扭做游春杜甫。

【梁州】齐臻臻珠围翠绕，冷清清绿暗红疏，但合眼梦里寻春去。春光堪画，春景堪图，春心狂荡，春梦何如？消春愁不曾两叶眉舒，殢春娇一点心酥。感春情来来往往蜂媒，动春意哀哀怨怨杜宇，乱春心乔乔怯怯莺雏。春光，怎如？绿窗犹唱留春住，怎肯把春负？长要春风醉后扶，春梦似华胥。

【隔尾】休耽阁一天柳絮如绵舞，满地残花似锦铺，九十日春光等闲赠。云窗月户，狂风聚雨，休没乱杀东君做不得主。

【中吕】粉蝶儿

寰海清夷，扇祥风太平朝世，赞尧仁洪福天齐。乐时丰，逢岁稔，天开祥瑞，万世皇基，股肱良庙堂之器。

【迎仙客】寿星捧玉杯，王母下瑶池，乐声齐众仙来庆喜。六合清，八辅美，九五龙飞，四海升平日。

【喜春来】凤凰池暖风光丽，日月袍新扇影低，雕阑玉砌彩云飞，才万里，锦绣簇华夷。

【满庭芳】皇封酒美，帘开紫雾，香喷金貌。望枫宸八拜丹墀同，衮龙衣垂抚无为。龙蛇动旌旗影里，燕雀高宫殿风微。道德天地，尧天舜日，看文武两班齐。

【尾】祝吾皇万万年，镇家邦万万里。八方齐贺当今帝，稳坐盘龙亢金椅。

【大石调】青杏子

姻缘

天赋两风流，须知是福惠双修。骖鸾仙子骑鲸友，琼姬子高，巫娥宋玉，织女牵牛。

【憨郭郎】当垆心既有，题柱志须酬，莫向风尘内，久淹留。

【还京乐】标格江梅清秀，腰肢宫柳轻柔，岂止兰心蕙性，不惟皓齿明眸。芳名美誉，镇平康冠金斗，压尽滹阳十丑。体面妖娆，精神抖擞。作来酒令诗筹，坐间解使并州客，绿鬓先秋。飞燕体翩翻舞袖，回鸾态飘飖翠被，遏云声口留喨歌喉。情何似情何在？恐随彩云易收，丁香枝上，骓蔻梢头。

【净瓶儿】莫效临岐柳，折入时人手，许持箕帚，愿结绸缪。娇羞，试穷究，博个天长和地久，从今后，莫教恩爱等闲休。

【随煞】休道姻缘难成就，好处要人消受，终须是配偶，偏甚先教沈郎瘦。

【大石调】青杏子

悟迷

世事饱谙多，二十年漂泊生涯。天公放我平生假，剪裁冰雪，追陪风月，管领莺花。

【归塞北】当日事，到此岂堪夸，气概自来诗酒客，风流平昔富豪家，两鬓与生华。

【初问口】云雨行为，雷霆声价，怪名儿到处里喧驰的大。没期程，无时霎，不如一笔都勾罢。

【怨别离】再不教魂梦反巫峡，莫燃香休剪发，柳户花门从潇洒，不再蹅，一任教人道情分寡。

【擂鼓体】也不怕薄母放讶掐，谙知得性格儿从来织下，颠不剌的相知不绻他，被莽壮儿的哥哥截替了咱。

【赚煞】休更道咱身边没撏剥，便有后半毛也不拔，活缋儿从他套共搨，沾泥絮怕甚狂风刮。唱道尘虑俱绝，兴来诗吟罢酒醒时茶。兀的不快活煞，乔公事心头再不罣。

【般涉调】哨遍

张玉岩草书

自唐晋倾亡之后，草书扫地无踪迹。天再产玉岩翁，卓然独立根基。甚纲纪？胸怀洒落，意气聪明，才德相兼济。当日先生沉醉，脱巾露顶，裸袖揎衣。霜毫历历蘸寒泉，麝墨浓浓浸端溪。卷展霜缣，管握铜龙，赋歌赤壁。

【幺】仔细看六书八法皆完备，舞凤戏翔鸾韵美。写长空两脚墨淋漓，洒东窗燕子衔泥。甚雄势！斩钉截铁，缠葛垂丝，似有风云气。据此清新绝妙，堪为家宝，可上金石。二王古法梦中存，怀素遗风尽真习。料想方今，寰宇四海，应无赛敌。

【五煞】尽一轴，十数尺，从头一扫无凝滞。声清恰似蚕食叶，气勇浑同猊抉石。超先辈，消翰林一赞，高士留题。

【四】写的来狂又古，颠又实，出乎其类拔乎萃。软如杨柳和风舞，硬似长空霹雳摧。真堪惜！沉沉着着，曲曲直直。

【三】画一画如阵云，点一点似怪石，撇一撇如展鵾鹏翼。栾环怒偃乖龙骨，峻峭横拖巨蟒皮。特殊异，似神符堪咒，蚯蚓蟠泥。

【二】写的来娇又嗔，怒又喜，千般丑恶十分媚。恶如山鬼拔枯树，媚似扬妃按羽衣。谁堪比，写黄庭换取，道士鹅归。

