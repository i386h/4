<!-- { "loadSidebar": true } -->
【古轮台】累萱堂。先扶娘起吿爹行。〔外〕你又怎样说。〔小旦〕我已认了。你不要多说。〔旦〕朝英认罪俱虚谎。〔贴〕我儿。你不要护他了。〔旦〕一身做事独自承当。〔外〕我说。我说。可不羞杀了我。可不气杀了我。养得好女儿。养得好女儿。〔旦〕爹爹不要恼孩儿。自古道人间天上。野馆空房。怎禁怨旷。算来何不早商量。〔小旦〕小姐说话放和软些。〔外〕你不取媒而自嫁。非吾种也。〔自绑旦介〕牧童。与我拿王立过来。〔生上〕仲尼旅人。文王明夷。苟非其时。圣贤低眉。〔丑〕王立在此。〔外〕也绑起来。〔旦〕爹爹。要绑孩儿只管绑。只是王立却绑不得。〔生〕由他绑罢。不要多说。〔外〕为何绑不得。〔旦〕他是齐王世子。田为姓名唤法章。〔丑浑介外惊介〕他是王立。怎么到是田法章。〔旦〕他更名异姓。是储君宗子。须存模样。〔外〕且不要绑。我只是绑这两个贱人。沈在水裏去。〔贴跪介〕念我老糟糠。他若死我孤身晚景转凄凉。

〔外背沈吟介〕他在这裏。也送他不成。待我哄他进去。你去看他其余的首饰有无。若还都在。再处。〔贴入外关门介〕我且关你在裏头。待我送了这两个来放你。〔贴内叫介〕老相公。可怜可怜。〔外〕我虽草莽之臣。与他亦有君臣之义。我不惟不该害他。也不好凌辱他。只是容他在此不得了。 

【前腔】助衣粮。卽时赉发往他方。若留在此遭讥谤。〔生〕自甘罪状但凭发放。怜爱女须宽法网。〔外〕国听君王。家凭家长。况伊家尙未立为王。何得乱吾家法。任私情乔做王章。〔旦〕分开凤侣。拆散鸳行。前生业障。烧了断头香。惟愿你做少康一旅早腾骧。

【尾声】〔外〕绑他早去沈波浪。〔生〕断送芙蓉一夜霜。〔外〕免敎伊玷污门墙。

〔旦〕孩儿死便死。还要见见母亲。〔外〕他教道得你好。还要去见他怎么。快走快走。省得又打。〔打介小生丑引众上〕 

【神仗儿】齐开仪仗。齐开仪仗。三军歌唱。尽欢如挟纩。信宿春从天上。车马过闹村坊。旌旗展到村庄。

有人么。〔生〕是谁叫门。〔走出看介问介丑〕是我。〔生〕臧儿缘何到此。〔丑〕特引田将军迎立世子为王。〔指生介众跪生引众同入介外同旦小旦下小生〕 

【滴溜子】微臣的。微臣的。田单启王。微臣的。微臣的。与六军稽颡。兆民齐心瞻仰。请吾王登庙堂。早颁功赏。特候衡门。卽便束装。

〔生〕齐国危而复安。亡而复存。皆叔父之功。只怕法章身微德薄。不能当此。臧儿过来。太傅一向好么。〔丑〕大王还不知。太傅已殉节。不肯仕燕。在树枝上自尽了。〔生〕如今坟在何处。〔丑〕在愚公山下。〔生〕可分付军中。准备祭礼。就使臧儿先引一行人到彼陈设。我早晚就同田将军来行礼。〔丑〕若无渔父引。怎得见波涛。〔先下生〕叔父。寡人流落在此。未免饥寒。解衣推食。多亏他家小姐。我欲烦叔父为媒。聘他为王后。可于军中取黄金百斤。袍带一付为聘。〔小生〕传令军中。取黄金百斤。袍带一付听用。〔生〕请问叔父的宅眷在何处。〔小生〕臣少年不遇。餬口市椽。况经乱离。不曾娶妻。〔生〕若如此。寡人也与叔父做个媒。此间侍儿朝英。甚有义气。我欲聘他与叔父为妾。意下如何。〔小生〕旣蒙大王赐昏。便当聘以为配。〔生〕分付军中。再取白金百两。彩段十端来用。请主人夫妇出来谢别。〔贴上〕不是一番寒彻骨。争得梅花扑鼻香。老臣太史敫一时病发不能奉送大王。望乞恕罪。〔生〕寡人一向在此搅扰。不得面谢。只有一言。方纔我劝主人。他道我未立为王。不当乱他的家法。如今我旣立为王。已自有国法了。主人说他家小姐不取媒而自嫁。如今已有田将军为媒。聘礼黄金百斤。袍带一付在此。聘他为王后。就烦老夫人收了。余外白金百两。彩段十端。就是寡人为媒。聘朝英来。以配田将军也。烦老夫人收了。待寡人到了临淄。百官朝见过。便差车骑来取。 

立新王今朝龙驾去。



迎贤后明日凤车来。

喜孜孜鞭敲金镫响。



笑吟吟同唱凯歌回。 

第二十七出
太史自叹

【金蕉叶】〔外上〕奈何奈何。洗不去玷宗辱祖。〔贴〕喜将星早已执柯。想红鸾相将临户。

老相公贺喜。〔外〕贺甚么喜。〔贴〕女孩儿做了王后。如何不要贺。〔外〕王便怎么。后便怎么。无父母之命。媒妁之言。钻穴隙相窥。踰墙相从。则父母国人皆贱之矣。 

【红衫儿】还亏你无端来称贺。羞杀我堂堂丈夫。若论咱心性怎生饶恕他。悔当时不一剑斩了那妮子。待从容绑去沈河。把机关挫过。〔贴〕谁教你不斩了他。如今要斩也斩不得了。〔外〕如今为王命蹉跎。你番来笑我。你番来笑我。

【前腔】〔贴〕没来由晚景添嗔怒。老相公。事已如此了。到此如何。礼聘为君后也不负他。岂不闻父为子隐。为甚的打破砂锅。絮叨叨有许多。早难道为女招夫。便光门耀户。便光门耀户。

倘明日来迎时。你我也须亲送。〔外〕我去送他。我去送他。不及黄泉。无相见也。我今生断不见他的面了。〔贴〕旣是老相公不肯去。待老身送他罢。〔外〕你要去时。我与你两件东西戴去。〔贴〕是那两件。〔外〕一件是那做证见的宝簪儿。一件要借个鬼脸儿与你遮羞。〔贴〕旣如此说。我也不送他了。只到他房裏去看他看便来。 

欲正家风未遂怀。



只因王命聘裙钗。

万事不由人计较。



一生都是命安排。 

第二十八出
墓祭王蠋

〔丑引军抬祭礼上〕前日臧儿送进去。今日臧儿请出来。若是主人知此事。也应含笑在泉台。我主人王太傅。旣能尽心于新君。又能尽节于旧主。今日新王卽位。自来祭奠他。也不枉了此间正是他墓所。待我打扫过。你们却陈设祭礼。待大王来。〔生小生同众上〕 

【双调新水令】〔生〕路车丹毂驾靑骢。路车丹毂驾靑骢。舍锄把犁丝缰来鞚。草根陈义士。山色老愚公。旧恨重重。禁不住泣游麟悲鸣凤。

【驻马听】南岭乔松。南岭乔松。靑靑的孤标霜雪中。北邙丘垄。累累的多少繁华梦。猛可地悼亡泪染杜鹃红。险些儿偷香手做鸳鸯冢。老人家心性儿凶。亏杀元戎。提起我在烟霞洞。

〔小生〕大王待太傅如此。眞不以存亡易心。〔生〕叔父当时未曾出仕。也不知俺朝中的事来。那时多少官员们。以后尽节的只有太傅一人。 

【川拨棹】少甚么显祖扬宗。少甚么广厦高宫。少甚么骏马游龙。少甚么貂蝉贵宠。少甚么食禄千锺。那一个忧国的官人能奉公。谁似他抗疏捐生的忠勇。

〔丑迎介〕此间是愚公山。这就是太傅的坟墓了。〔生拜介〕取香来。 

【鴈儿落】法章呵赖生全在草莽中。赖生全在草莽中。太傅恁负忠贞把纲常控。法章呵死灰然径路通。太傅恁生气在丘山重。

【得胜令】呀。眼见得马鬣一丘封。眼见得佳城半亩宫。笑杀那强招贤的将伊送。谁知他被谗言不旋踵。自那日为佣。抱汉阴三千瓮。卧起在蒙茸。谁承望梦高唐十二峯。梦高唐十二峯。〔初献爵〕 

【挂玉钩】算着这贫贱糟糠事体同。旣然我不肯做这薄情种。怎肯负生死交情社稷功。今日个奠椒浆心先痛。免不得泪珠儿山泉般涌。抵多少狐兎游踪。祇落得山鬼相从。祇落得山鬼相从。〔亚献爵〕 

【七弟兄】他谈笑处气成虹。为相知屈身参侍从。多少陶镕。多少磨砻。到如今云冷山空。祇见这白杨俱已拱。〔终献爵〕 

【收江南】悲泉台户扃。知旅榇网虫。歌蒿里恨无穷。倚着这参天古树堪梁栋。想当时大厦将倾乏栋隆。转敎人感昔添悲痛。

【梅花酒】呀。幸如今罢战烽。幸如今罢战烽。喜天山挂弓。剑倚崆峒。岁乐时雍。这都是铁甲将军百战功。方知重豪杰出吾宗。〔小生〕臣安敢比太傅。〔生〕呀。纵存亡事不同。纵存亡事不同。他在靑蒲上效孤忠。恁在黄尘中施英勇。他绝脰在树枝中。恁挥戈在燕市东。他拚一死振颓风。恁驱千牛用火攻。他似尝药古神农。恁似用药起疲癃。他似山倾西覆铜。恁似洛阳东应钟。算都是一般功。何须把子推舅犯较雌雄。到如今天长地久属年丰。士女欢娱万国同。朝见谒庙后。就烦叔父到莒州去走遭。似吹箫向空。早难道一齐分付与东风。

明日另有令旨。为太傅立祠。拨祭田二十顷。着臧儿世世掌管。 

【尾声】我想着当年避难遭磨弄。好一似蛟龙失水鱼虾哄。雕零了凤食梧桐。消磨了剑气芙蓉。摇摇的身心似转蓬。伴多少夜鹤秋鸿。这带砺盟应须重。少不得勒鼎铭钟。好敎那簪笔的文人献一个河淸颂。〔下丑吊场〕 

【柰子花】喜松门也有光荣。谅精诚必贯幽宫。我那太傅呵。矢心王室。夹日如龙。到如今也承恩宠。特建专祠祭也。赐祭田数顷可比侯封。

丛祠特建祀贞臣。



方表当年狥节身。

惟有感恩幷积恨。



万年千载不成尘。 

第二十九出
君后自责

【谒金门】〔旦小旦上旦〕惊喜罢。临镜远山重画。堂上严君年纪大。一朝难割舍。〔小旦〕闻道鹊桥已驾。屈指佳期近也。剩雨残云眞共假。不须重打话。

〔旦〕朝英。你坐了。〔小旦〕．小姐在上。怎么敢坐。〔旦〕你不知今日在我家还是侍儿。明日到田家就是宗妇。少不得要坐的。就是今日坐起罢。〔小旦〕吿坐了。〔旦〕前日你受累了。〔小旦〕小姐。我想我那老相公。女孩儿做了王后。兀自烦恼。也是见差。 

【金索挂梧桐】〔旦〕爹行有甚差。家法难宽假。我径路无媒须被傍人骂。只因为痛惜他。困泥沙。一旦轻身如落花。得成比目何辞死。也只是女子生而愿有家。〔合〕将迎迓。喜孜孜同上七香车。从今后打叠嗟呀。管谐老无牵挂。

【前腔】〔小旦〕娘行有甚差。择壻须挜靶。如今夫贵妻荣落得成佳话。谁知道挈带咱。享荣华。似拔宅飞升凌紫霞。〔旦〕如今不教你受怕担惊了。〔小旦〕当初担惊受怕茅檐下。今日佩玉鸣鸾上将家。〔合前贴上〕 

【前腔】爹行埋怨咱。不道女大还须嫁。我那儿。我待送你到临淄争奈爹叱咤。凭他道玉有瑕。我自堪夸。补缺回天如女娲。千金作聘无双价。万乘于归第一家。〔合前〕 

喜鹊噪檐前。



蛛丝悬四壁。

眼望捷旌旗。



耳听好消息。 

第三十出
迎后合婚

【倾杯玉芙蓉】〔田单持节引众上〕紫陌靑门翠盖翻。银汉双星现。想夏娶涂山。殷聘娀姬。周媾姜原。国泰民安。朱轮滚日尘拂面。寳马嘶风晓度关。开宫扇。看瑶池阆苑。笑吟吟早晚挟飞仙。

