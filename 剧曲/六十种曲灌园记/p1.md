<!-- { "loadSidebar": true } -->
《六十种曲 灌园记》

（明）张凤翼 着

（明）毛晋 辑

灌园记

（明）张凤翼 着 

绣刻演剧十本

第五套

锦笺
蕉帕
紫箫
水浒
玉玦
灌园
种玉
双烈
狮吼
义侠 

绣刻灌园记定本 

●灌园记目录 

第一出
开场家门 

第二出
王蠋论谏 

第三出

齐王拒谏 

第四出
太史赏花 

第五出
乐毅攻齐 

第六出
齐王出奔 

第七出
田单铁笼 

第八出
淖齿被擒 

第九出
齐王被害 

第十出
法章闻变 

第十一出
计投太史 

第十二出
臧儿复命 

第十三出
后识法章 

第十四出
王蠋死节 

第十五出
君后制衣 

第十六出
君后授衣 

第十七出
田单用间 

第十八出
后母授簪 

第十九出
骑劫代将 

第二十出
园中幽会 

第二十一出
朝英夜候 

第二十二出
牧童拾簪 

第二十三出
朝英寻簪 

第二十四出
计成火牛 

第二十五出
田单破燕 

第二十六出
迎立世子 

第二十七出
太史自叹 

第二十八出
墓祭王蠋 

第二十九出
君后自责 

第三十出
迎后合婚 

第一出
开场家门

【东风齐着力】〔末上〕华屋珠帘。寿山福海。别是风烟。玉觥满泛。正好醉琼筵。多少赏心乐事。笙歌沸似听钧天。新声奏。一翻金缕。不改靑编。

往事演齐燕。叹忠臣慷慨。孝子迍邅。窜身灌溉。潜地结良缘。幸有宗英为将。出奇计坤转干旋。摧强敌。一时匡复。千载名传。〔问答照常〕 

持全节忠臣王蠋。

用奇计良将田单。

太史氏尘埃佳偶。

田法章家国重安。 

第二出
王蠋论谏

【高阳台】〔生世子上〕列国瓜分。羣雄鼎立。正云蒸龙变之日。胜负纵横。满眼纷如观弈。全齐自合推强国。恐塞翁得马非吉。抱隐忧通宵支枕。卧不贴席。

漫夸东帝擅威名。争似当年任晏婴。祖烈已能垂统緖。孙谋犹可绍芳声。矜豫大。侈丰亨。空谈富国与强兵。要知满损观欹器。欲识盈亏诵鼎铭。自家姓田。名法章。乃齐王世子。我父王因伐宋得志。南割强楚。西侵三晋意欲幷周而为天子。诸侯恐惧。合从谋齐。我父王犹自恃其强大纵情酒色。不理朝政眼见得家国危亡。社稷将覆。我欲苦谏一番。且待太傅到来。与他商议。分付门上。太傅到时。卽便请进。〔暂下外扮王蠋上〕 

【番卜算】画邑久栖迟。少海初通籍。辅道欣逢主器贤。庶可修臣职。

自家画邑王蠋是也。出仕本朝。蒙齐以我为世子太傅。那世子器度端庄。知识明达。他见父王骄纵。日夜忧惶。今日正该进讲。不免到东宫慰安他一番。这是宫门上了。可通报。〔报介外〕世子。老臣两日不曾进来尊颜为何转觉淸瘦了。〔生〕先生还不知法章的心事。我父王自恃富强。荒于酒色。诸侯谋齐。祸患将及。况燕王与我深雠。他筑金台礼贤士。专欲报怨于我。我欲苦谏父王。专待先生进来商议。〔外〕尊意如何。愿闻其详。 

【高阳台】〔生〕义重君亲。忧兼家国。眼前事势危急。我那父王呵。好大贪功。须知我仇能卽呼吸。先王宗庙不血食。这其间祸机难测。待批鳞直言匡救。未必无益。

【前腔】〔外〕差忒。你任重邦储。身膺子职。问安侍膳朝夕。膝下承颜。岂应直言得失。须识。事亲有隐而无犯。恐忠言与耳相逆。〔生〕先生岂不闻事父母几谏。〔外〕料君王纵闻几谏。也不相入。

【前腔】〔生〕淫佚。沈湎壶觞。宴安琴瑟。宁知密迩强敌。震不于邻。只恐噬脐无及。目击。梁韩楚赵连燕也。瞬息间临淄卽墨。先生。你道法章不该直谏。且待兵临之日。自请兵背城一决。死绥何惜。

【前腔】〔外〕休癖。你正丽重明。职当监国。岂宜折冲之役。我老臣呵。委质当朝。临危岂容缄默。狂直。与龙逢比干游地下。便捐生也须塞责。倘闻言幡然悔悟。岂无一得。

〔生〕先生旣以直谏为己任。明日待法章先侍父王临朝。待先生进谏。从傍相助便了。 

【尾声】〔外〕面折廷诤须明日。世子。你只须调停君侧。〔生〕先生。全仗你回天之力。

破宋残燕恃富强。

敌人报怨不堤防。

大风吹倒梧桐树。

自有傍人说短长。 

第三出

齐王拒谏

【齐天乐】〔净齐王生世子上净〕功臣伐宋威名震。割楚仍侵三晋。邹鲁称臣。诸侯恐惧。计日周秦兼倂。烽烟罢警。正好酣柳迷花。舞燕歌莺。〔生〕谋合邻邦。机深雠敌。且莫相轻。

净〕禁林莺语蝶飞忙。花发朱门百和香。水碧御沟斜拂柳。銮舆到处引笙簧。自家齐王便是。我前日用苏代之计。移兵伐宋。一举而克。泗上诸侯。无不服从。眼见得代周而为天子。岂不快乐。连日庆赏。每夜沈醉。今日纔一视朝。百官俱已退班。传旨奏事的可上殿来。 

【生査子】〔外王蠋上〕忧时白发增。谋国丹心秉。抗疏向彤廷。愿耸君王听。

世子太傅臣王蠋见。〔净〕王太傅有何事来奏。〔外〕无事不敢渎奏。有事不敢不言。大王乘危于燕。收利于宋。泗上诸侯。莫不畏服。计则得矣。今日安意肆志。荒于酒色。不访贤才。不理朝政。岂知仇燕方乘隙而图齐。各国又嫉齐而与燕。若复流连荒亡。般乐怠傲。恐殷鉴不远。只在燕宋。将使扁鹊望而却走。诚为大王危之。〔净〕以我之强。视燕之弱。眞摧枯拉朽。发蒙振落。何足为虑。〔外〕大王。你休道燕不足虑。 

【啄木儿】他招乐毅拜亚卿。十载雄心思一逞。他那裏惕厉忧勤。我这裏懈惰荒宁。他那裏卧薪尝胆勤修政。我这裏宴安鸩毒不思省。兵马临城待怎生。

〔净怒介〕王蠋。你又不是言官。谁要你多说。我知道你不过是沽名钓誉。却不道长他的志气。灭我的威风。〔生〕父王请息怒。 

【前腔】他披肝胆沥悃诚。危行危言眞骨鲠。犯龙颜总为朝廷。批逆鳞岂是沽名。闭邪陈善臣之敬。转圜从谏君之圣。父王岂不闻三年不鸣。一鸣惊人。大鸟惊人在一鸣。

〔净怒介〕旣如此说。是我不能治国。如今你自做了齐王。王蠋做了齐相如何。正是酒逢知己千锺少。话不投机半句多。〔下生外吊场〕 

【三段子】〔外〕孤忠自盟。奈天高不察下情。〔生〕大厦渐倾。奈邻邦多谋战争。〔合〕眼前暂恃边疆靖。不时难保烽烟警。把药石之言翻成画饼。〔内传介〕 

大王有旨。王蠋越职言事。夺官削职。发回原籍。世子不能将顺。发去莒州安置。不许朝见。 

【归朝欢】〔外〕君王的。君王的。听言不明。料人谋难回天命。〔生〕先生的。先生的。朝阳凤鸣。又谁知一鸣辄斥使人悲哽。

【尾声】〔外〕归耕尙有田一顷。〔生〕我安置处孤形吊影。〔外〕世子不须烦恼。老臣一定送你到莒州。待你还朝我方纔返乡井。

世子。我如今与你同出朝门。去唤了臧儿。收拾行李。上路便了。臧儿在那里。〔丑上〕五鼓听朝钟。退朝日已红。若还庄裏睡。正好梦周公。老爹出来了。老爹与世子一同出朝。又是这般荒荒张张。莫非做出些事来。〔生〕这小厮到乖巧。〔外〕你先与世子脱了锦袍。就来与我脱了朝服。可到下处收拾行李做一车儿。发到南门来。随我上路。〔丑〕要往那里去。〔外〕我因谏诤。今已罢官了。〔丑〕老爹。这时节可是开得口的。自古道闭口深藏舌。安身处处牢。旣然齐王不用了。你何不往他邦去。正是东边不养西边养。〔外〕唗。你那里知道。你只随我到莒州去便了。〔丑〕阿呀。老爹又作怪。旣然不到他邦去。只该回到自家庄上快活。为何到要往莒州去。不知是去做甚么。〔外〕世子因救我。也得罪于齐王。发去莒州安置。他形孤影只。甚是凄楚。我与你须送他到彼。多则一年。少则半载。待他回朝。我们方可回家去。〔丑〕原来如此。要往莒州去。如今老爹与世子前行。小人收拾行李。就赶上来了。〔先下〕 

一纸封章早扣阍。

谁知遭遣出金门。

分明指与平川路。

却把忠言当恶言。 

第四出
太史赏花

【瑞鹤仙】〔外太史敫贴正旦小旦同上外〕春入郊原后。正芳菲满眼。赏花时候。〔贴〕年华一回首。奈兰闺弱息。未谐婚媾。〔旦〕承欢膝下。喜堂上双亲齐寿。〔小旦〕想姻缘前定。愆期有待。未妨迤逗。

〔旦〕爹爹母亲万福。〔小旦〕老相公。老夫人。朝英磕头。〔外〕无媒径路草萧萧。自古云林远市朝。公道世间惟白发。贵人头上不曾饶。老夫覆姓太史。名敫。世居莒州。以田园为业。向谒齐王。见他好大喜功。荒于酒色。举朝官员。惟有王蠋一人。其余庸庸碌碌。不足比数。我因此不愿仕进。退归田里。今日闲居无事。着朝英取酒过来。就此花下。与夫人女孩儿赏玩片时。却不是好。〔小旦〕酒在此。〔旦递介〕 

【锦堂月】〔外〕尙友巢由。追踪沮溺。生涯取盈南亩。投老苍洲。春来酿成春酒。算吾生藿食何谋。笑??人漫忧天覆。〔合〕同称寿。喜一家和气。共甘株守。

【前腔】〔贴〕耕耨。景物优游。赀财富厚。承家谩论堂构。有女及筓。琴瑟未谐佳偶。咏关睢君子相逑。诵桃夭于归不久。〔合前〕 

【醉乡子】〔旦〕天佑。幸难老椿萱并茂。且持觞泛蚁。醉花酣柳。〔小旦〕小姐。你看莺儿成对。燕儿成双。〔旦〕那牝牡。看燕对莺双。怎比得云霄鸾凤俦。〔合〕春光透。帘幙风柔。海棠依旧。

【前腔】〔小旦〕荳蔻。爱嫰蕊含香未剖。看在户三星。正当时候。知否。算蝶恋蜂狂。少不得为韶光一逗遛。〔合前〕 

【侥侥令】〔外贴〕市朝虽辐辏。丘壑也风流。试看绿满春流山明秀。应不羡人间万户侯。

【前腔】〔旦小旦〕花香盈翠袖。草绿遍汀洲。无限春光都泄漏。酝酿得腰肢柳样柔。

【尾声】弄晴微雨无还有。覩园林万花如绣。急罚盏又早绿肥红瘦。

逢时遇景且高歌。

须信人生能几何。

万两黄金未为贵。

一家安乐値钱多。 

第五出
乐毅攻齐

【画堂春】〔末披挂乐毅上〕金台拜将统燕兵。早下齐七十余城。长驱破竹展威灵。谈笑功成。

