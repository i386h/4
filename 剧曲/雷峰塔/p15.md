<!-- { "loadSidebar": true } -->
    【马鞍儿】〔旦〕大峨春尽飞英点，无端搅一觉白云眠。〔贴〕吴山越水空留恋，意花繁情丝乱绾。〔旦、贴合〕若不是珠铎晨钟惊起，那能够行功成塔影般圆？〔外〕才知我杀人寸铁钳锤健。〔生〕水风地火，四蛇摔断。〔合〕今朝悟，缘不浅，夫妻每同向龙华会上拜金仙。

    【庆时丰】〔小旦、丑天女执花上〕铢衣初试东风软，谁空结习落花偏。

    〔见外介〕禅师稽首。〔外〕天女何来？〔小旦、丑〕俺每晓得白云仙姑，蒙佛恩超拔上生天界，奉大梁郄后娘娘懿旨，特来接引他到忉利天宫去。〔外〕好，他正愁不识路哩。白氏，你同青儿随他每去。我与许宣回复佛旨便了。〔旦〕奴意欲回家看我孩儿一面，未知可否？〔贴〕俺抱了小官人一场，也想要见见他。〔外〕不消。大后日是清明佳节，他夫妇俱要到塔前祭扫，汝那时下来见他一次，说明就里，以慰其孝思足矣！〔旦〕嗄，既如此，俺就拜辞禅师，同姐姐每去也。

    〔三旦丑合〕回看齐州九点烟，天关虎豹奇毛<虎戋>。云程迥，妙景妍，瑶华香霭白榆钱。金绳界，旌展，逍遥初听奏钧天。〔同下〕

    〔外〕许宣，白氏已升忉利天宫，俺与你速回佛旨者。〔生〕是。〔行介〕

    【排歌】〔合〕他今日呵，向百尺竿头，打将筋斗，只如平地秋千，撒开两手肯胡缠，自在中流不用船。忆昔年，当法筵，绀青石钵佛亲传。功成返，不惮艰，也无非为众生大事一姻缘。

    【尾声】叹世人尽被情牵挽，酿多少纷纷恩怨，何不向西湖试看那塔势凌空夕照边。〔同下〕

    十层突兀在虚空，（张南史）  刹对金螭落照中。（李绅）

    地压龙蛇山色别，（王建）

    真元浩浩理无穷。（韦应物）

    晴窗检点白云篇，（杜甫）

    清似湘灵促柱弦。（刘禹锡）

    三点成六犹有想，（苑咸）

    潜熏玉烛奉尧年。（李群玉）

   
