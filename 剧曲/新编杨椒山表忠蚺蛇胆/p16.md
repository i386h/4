<!-- { "loadSidebar": true } -->
　　末结归重于表忠御序而颂美本朝者。既见盛典之不朽，亦以顺天心、彰王道也。堂堂序论皆忠愍之见征于天者。彼严、赵诸子安在哉？灰飞烟灭，止见其愚横贪痴，供铁桧之瓦击耳。
　　容城教谕丁耀亢拜纪

　　《表忠记传奇》书后

　　东武同宗野鹤先生，为存七世伯祖。生明季，以明经老。学问渊雅，著作甚富。尤娴音律，名著齐鲁间。与先七世高祖副宪右海公以昆季相过从。传有所辑《天史》一书，历采史乘所载因果实事，卷帙浩繁，以彰天道、励人心。版已漫灭，印本尚有存者，未之见也。传奇十三种，亦多散佚。其他诗古文词，尤不多觏，惟沈归愚先生所选《国朝诗别裁》载七律一首而已。先生生平多异迹，有铁色珊瑚一枝，长尺有咫。贻白海藏龙君，事尤奇诡。先生自撰《出劫纪略．山鬼谈》一篇纪其详，曾见刻本。铁珊在诸邑小天台山宗祠中，为世守之珍，不诬也。道光丁酉，存奉先君讳旋里，至宗侄孙汝楠家得《蚺蛇胆表忠记》传奇抄本。读之，知为先生晚年之作，盖诸邑为杨忠愍公棠荫所留，而先生又曾秉铎容城。故言之尤亲切。惜字多沿误，残蚀不完。同治壬申，以俸满自鄂赴都经里门，晤宗侄曾孙伟堂得原刊《表忠记》本。检入行箧，回楚携之任所。同人多先睹为快，集资付崇文书局。胡月樵、张鹿仙两观察加之校订重刊，附《忠愍公全集》之后，以励风教而广流传，盛举也！刻既成，敬志其缘起如此。
　　同治十一年冬月海曲宗裔七代侄孙丁守存敬识

