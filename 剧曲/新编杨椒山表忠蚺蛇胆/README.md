<!-- { "loadSidebar": true } -->

《新编杨椒山表忠蚺蛇胆》［清］丁耀亢
　　目录
　　弁言　保阳　郭棻
　　敬读诸城野鹤先生《表忠记》有感　北海　赵执信
　　满江红　平湖　张炳堃(鹿仙)
　　满江红　日照　丁守存(心斋)
　　古风一章　永康　胡风丹(月樵)
　　卷上
　　第一出　开场
　　第二出　矢忠　(正宫调先天韵)
　　第三出　佞寿
　　第四出　饭牛　(商调寒山韵)
　　第五出　忤奸　(北仙吕调鱼模韵)
　　第六出　哭表　(仙吕调真文韵)
　　第七出　侵边　(北仙吕调家麻韵)
　　第八出　盟义　（南吕调尤侯韵）
　　第九出　分唾　（监咸韵）
　　第十出　保孤　(商调先天韵)
　　第十一出　辱佞　（中吕调庚青韵）
　　第十二出　马市
　　第十三出　忧国　（仙吕入双调东钟韵）
　　第十四出　前疏　(商调鱼模韵)
　　第十五出　射像　(黄钟调尤候韵)
　　第十六出　谪遇　(仙吕入双调齐微韵)
　　第十七出　枭鸾　（正宫调文思韵）
　　第十八出　化番　（中吕调萧豪韵）
　　卷下
　　第十九出　醮警　（黄钟调江阳韵）
　　第二十出　毒谮　（双凋家麻韵）
　　第二十一出　修本　（仙吕入双调江阳韵）
　　第二十二出　后疏　（黄钟调萧豪韵）
　　第二十三出　托子　（商调齐微韵）
　　第二十四出　挥胆　（越调桓欢韵）
　　第二十五出　代夫　（商调车遮韵）
　　第二十六出　割股　（越调鱼模韵）
　　第二十七出　谋杀　（双调尤侯韵）
　　第二十八出　赴义　（北正宫调江阳韵）
　　第二十九出　天变　（中吕调萧豪韵）
　　第三十出　惊别　（仙吕调先天韵）
　　第三十一出　乱聚　（正宫调更青韵）
　　第三十二出　感梦　（南吕调皆来韵）
　　第三十三出　冥捉　（南吕调齐微韵）
　　第三十四出　阳诛　（北中吕调先天韵）
　　第三十五出　题墓　（南吕调庚青韵）
　　第三十六出　赠荫　（中吕调江阳韵）
　　《表忠记传奇》书后　侄孙　丁守存

　　兹刻一脱《鸣凤记》枝蔓，专用忠愍为止脚。起孤忠于地下，留正气于人间。全摹《年谱》，不袭吴趋本。奉命进呈，未敢自炫。姑公之海内，以补忠经云尔。
　　闲云野鹤（印章）

　　弁言

　　忠愍大节如日星海岳，弇州题碑、中郎之诛有道无愧辞矣。后人敲音推律，被之管弦，以其腴而易传婉而多风也。曩如《鸣凤》诸编，亦足劝忠斥佞。歜是以邹林为主脑，以杨夏为铺张，微失本旨。今上几务之暇，览观兴叹，思以正之。嗣以辞曲，非本朝所尚，虑有旁启，未涣纶音。相国冯公、司农傅公相顾而语曰：“此非丁野鹤不能也！”于是，札属殷重。野鹤受书，屏居静室，整衣危坐，取公自著《年谱》，沉心肃诵，作十日思。时而濡毫迅洒，午夜呼灯；时而刿心断须，经旬阁笔。阅数月而兹编成。曰“蚺蛇胆”，志实也；曰“表忠”，颺美也。缮写装演。质之二公。会有以后疏一折，借黄门口吻，指前代弊政、■〈扌晋〉绅陋习，过于贾生之流涕，有如长孺之直戆。复属笔窜，慎重入告。微词著书，大臣体应如是。无如野鹤五十年来，目击时事，发指眦裂者。非伊旦夕，尝以不能跻要津，职谏议，慷忾敷陈，上规下戒，比于魏征、陆贽，往往见之，悲歌感叹。兹幸从事编纂，得少抒积衷，方掀髯大叫，冁然以喜。乃欲令之引嫌避忌，顿焉自更，野鹤然乎哉？于是，敛藁什袭，拟付名山。才人之志，亦复如是。是亦足以见出与处之难与易矣。噫嘻！凌云褒美，扬雄之赋以传；枕秘藏书，王充之论未泯。立言不朽，要自有万丈光芒在。矧表章忠义非所埒于擊绣之辞者乎！野鹤之文可传，其不欲必传之心尤可传也。
　　顺治己亥中秋保阳谪史郭棻芝仙题

　　敬读诸城野鹤先生《表忠记》有感

　　碧血丹忱孰与俦？如椽史笔足千秋！
　　个中多少兴亡泪，今昔才人貉一丘。
　　此种色目，易犯板滞。先生作此婉而多风，可歌可泣。比之《鸣凤记》，不啻上下床之别，佩服拜服！
　　后学北海赵执信敬题

　　满江红
　　平湖　张炳堃鹿仙

　　扇底桃花，只摹绘小朝廷事。又岂识、奸谀柄国，早基祸始。夸父能翻西逝日，昌黎独障东之水。痛孤臣丹愤欲回天，天如醉。
　　揾不尽、英雄泪，使不尽、佥壬伎。只当场搬演，犹令心悸。此志由来光日月，斯文亦自关元气。算不应随例列稗官，《春秋》义。

　　满江红
　　日照　丁守存心斋

　　健笔凌云，能写出孤臣心事。直欲为、批鳞抗疏，邹林倡始。搔首能通天帝座，挥豪尽洒湘江水。拼一腔热血染丹枫，枫林醉。
　　弹的是，兴亡泪，写的是，奸谀伎。读黄门一折，阅之生悸。两疏风霜昭大节，一编户牖惊真气。二百年蠹简喜重刊，标忠义。

　　古风一章
　　永康　胡风丹月樵

　　同朝不同官，独伤烈士披忠肝。
　　同心不同地，独为孤臣写忠义。
　　琅邪广文丁野鹤，目击时事皆凿凿。
　　匏系容城年复年，一盘苜蓿甘淡泊。
　　杨公死西市，丁公隐东山。
　　义愤填胸臆，老泪流潸潸。
　　谱成一曲《蚺蛇胆》，①四顾风云色惨澹。
　　往事至今三百年，犹令顽懦生观感。
　　吁嗟乎！宣公奏议贾生策，淋漓同洒一腔血。
　　此记莫作传奇看，史笔森严阐贞烈。
　　幸有周郎能顾曲，遗书搜出重校录，②
　　酒酣耳热一悲歌，太息公亡明社屋！
--------------------------------------
①　胡氏原注：原序云，名曰“蚺蛇胆”，志实也；曰“表忠”，扬美也。
②　胡氏原注：心斋观察搜寻传奇二卷，命余付梓，以公同好。


　　卷上

　　第一出　开场

　　【蝶恋花】阅尽浮云堪问世，青史茫茫多少英雄泪。笔下风雷招鬼泣，还将浩气留天地。赋柳评花何所益，万古千秋止有忠和义。一统山河归顺治，熙朝重表忠臣记。
　　【满庭芳】报国孤忠，捐生赴义，明朝独著椒山．严嵩首相，父子擅朝权。结佞倾贤蔽主，开马市党弁仇鸾。奋白简疏陈廷杖，谪尉戍穷边。有群贤抱愤，弇洲沈炼，取祸讥弹。至边防破败，特起超迁。二疏诛奸十罪，题诗句赴死堪怜。元恶僇，一门封荫，千载祀旌贤。
　　不怕死的杨忠愍挥却蚺蛇胆，极善佞的赵文华争献长寿丹。
　　世济恶的严世藩广求香唾盂，大吐气的众御史诛籍老神奸。

　　第二出　矢忠　(正宫调先天韵)

　　【瑞鹤仙】（生儒服上）怀璧青云远，论雄才浩气，皋夔堪展。家贫叹炊短，况椿萱久弃，鹡鸰非伴。初谐伉俪，喜效梁鸿举案。且待时飞跃风云，抱膝暂藏书剑。
　　落落生平气志雄，倚天孤剑吐长虹。阮生失路心常壮，原宪家贫道未穷。空耿耿，自忡忡，欲将直道挽颓风．平生大愿非温饱，常抱酬君报国衷。小生姓杨，名继盛，别号椒山，保定容城人也。负性豪雄，襟怀磊落。孤鲠自命，常存史子鱼秉直之风；清白为心，颇有杨伯起不夺之节。争奈椿萱早丧，兄弟孤穷。因家贫而苦学无资，欲废业而荣亲有志。且喜新婚张氏，颇称贤淑。操井臼时佐耕读，绩丝麻以给灯火。只是长兄因家道消乏不肯助我功名之志，常要使我废学力田。屡屡相苦，这也不在话下。一言未了，娘子早到。
　　【缑山月】（旦素妆上）中馈续寒烟，荆布伴残编。泣牛衣，伺日望高骞。奈孤身淹蹇，辟纑井臼，环堵萧然。
　　（旦见介）相公万福！（生）娘子到来，我想古人穷困之时，使已存心天下。成名之后，即可致身皇家。我今双亲巳逝，不能行孝于终天，止有报国一途，可以垂名于后世。若不读书，博一科第，岂不把平生事业付之枉然了？（旦）相公，你贫而好学，儒家本等，我躬操饔爨，妇职宜然，请自稳便。妾织麻绩絮，少助些灯油之资，有何不可！
　　【玉芙蓉】（生）名言富简篇，古道留坟典。欲扬清激浊，翊圣尊贤。春秋可代天王传，经册犹存左史言。（合）江河变，叹颓波久延。遇明主，愿学鹰隼击权奸。
　　【前腔】（生）蓬门雨雪偏，草野文章贱。喜朝耕夜诵，风牖灯檐。机声络纬还相劝，良扅功名须并全。（合）休嗟怨，想前程在天。遇明主，须学莘渭济长川。
　　（旦）相公在此读书，妾在隔窗绩些絮麻，请自方便。正是：闻鸡舞剑英雄志，借火分灯妇女功。（旦下）（生）娘子去了，不免挑灯，把史书内忠臣烈士遍观一会。
　　【倾杯赏芙蓉】（生看书介）百代兴亡事朗然，忠佞存衡鉴。
羡折槛朱云，借剑除贼，抉目鸱夷，伏阙明冤。怕望夷指鹿朝纲乱，城社丛狐国步颠。（合）真吾愿，报君恩国难。似神羊触奸，血泪洒龙泉。
　　我想大丈夫七尺之躯，碌碌容容，要此富贵何用？士大夫窗下读书，也有慷慨自命的。及至得了一官半职，遇着朝廷大事，他就藏头避祸，不敢出一言为国。如今世上人，到说此等人是保身熟套。
　　【前腔】富贵浮云瞬息迁，儿女情何恋。既结绶弹冠，受爵登朝，肯依违权佞鼠窃狐涎？如今边庭多事，文武偷安，眼见的明运将衰了。俺若得志呵，愿捐躯誓挽流波转，仗剑先清浊乱源。
　　（合前）
　　（内云）灯里无油，二官人早早睡罢！你明日不去放午，家里又无草料，在这里说甚么鬼话！（生应介）大哥，我知道了。我杨椒山是极善放牛的。
　　【一撮棹】（生）牛口下，挂角可通玄。英雄志，难入俗人缘。星辰暗，宝剑泣深渊。闻鸡舞，空欲着先鞭。（合）无衣叹，途穷怎消遣。饭牛去，长夜旦何年！
　　【尾声】（生）灯窗且自收黄卷，此日丹心谁盼。但愿青史流芳姓字传。
　　抱膝长吟月未明，读书看剑夜三更。
　　男儿不有英雄志，安得千秋万古名？

　　评
　　按杨氏《全集．年谱》内忠愍自述其苦学后之致身君国，实从学道稽古中来，故当以此出为立忠之始。

　　第三出　佞寿

　　【步蟾宫】（丑冠带吉服上）闲来清夜心中痒，不敢把朝靴穿响。权门今日闹称觞，要在他人头上。
