<!-- { "loadSidebar": true } -->
　　姐儿弗会缝联弗补针。单单只会结私情。姐道郎呀。小阿奴奴弗是真当弗会做生活。只为情郎怕分子心。
　　［诉］
　　日里思量夜里情。扯住情哥诉弗清。失落了金环常忆耳。我是满头珠翠别无银。
　　［奢遮］
　　结识个姐儿忒奢遮。听渠咦讨荷包咦讨鞋。姐道郎呀。你五月端午先挂子荷包去。九月重阳来着鞋。自有真趣。
　　［送瓜子］
　　瓜子尖尖壳里藏。姐儿剥白送情郎。姐道郎呀。瓜仁上个滋味便是介。小阿奴奴舌尖上香甜仔细尝。
　　［唱］
　　姐儿唱只银绞丝。情哥郎也唱只挂枝儿。郎要姐儿弗住介绞。姐要情郎弗住介枝。
　　［隔］
　　结识私情隔条浜。湾湾走转两三更。小阿奴奴要拔只金钗银钗造条私情路。咦怕私情弗久长。
　　［又］
　　结识私情隔躲墙。两边有意弗同床。姐道郎呀。只有铁枪磨针那得针变子枪。拨来小阿奴奴半夜三更掘开子墙。
　　［又］
　　结识私情隔条街。常堂堂伸手摸奶奶。路上行人弗好看。索性搬来合子家。结识私情隔条街。又抢米了又担柴。朝担暮担担弗了。一性搬来合子家。亦可。
　　［长情］
　　结识私情须要结识长久好私情。买肉须买坐豚精。摸奶要摸蒸饼奶。亲嘴须亲红嘴唇。
　　［又］
　　恩爱私情勿论年。好像春三二月轮阵个扬花到处绵。郎道姐儿呀。长江里抛子铁球我听你滚到底。姐道郎呀。隔夜汤团我听你也是宿水圆。
　　［又］
　　结识私情难起头。起了头来难罢休。我听你镜子做个枕头明明的里介困，没要窃盗无油暗里偷。
　　（卷二私情四句）

　　［怨旷］
　　天上星多月弗多。世间多少弗调和。你看二八姐儿缩脚困。二十郎君无老婆。
　　［又］
　　小阿姐儿无丈夫。二十后生无家婆。好似学堂门相对子箍桶匠。一边读字一边箍。
　　［无老婆］
　　别人笑我无老婆。你弗得知我破饭箩淘米外头多。好像深山里野鸡随路宿。老鸦无窠到有窠。一云。别人笑我无老婆。破箩淘米外头多。未到黄昏弗敢走。间边拽拽个边拖。更可笑。
　　［一边爱］
　　郎爱子姐哩姐弗爱个郎。单相思几时得成双。郎道姐呀。你做着弗着做个大人情，放我在脚跟头困介夜。情愿拨来你千憎万厌到大天光。只要我爱他。那要他爱我。我爱我受用。他爱受用我。
　　［又］
　　郎弗爱子姐哩姐爱子郎。单相思几时得成双。小阿奴奴拚得个老面皮听渠沟勾搭句话。若得渠答应之时好上桩。
　　［交易］
　　郎爱子姐哩姐咦爱子郎。偷情弗敢明当当。姐有亲夫郎有眷。何弗做场交易各成双。这场交易。谁做中人。
　　［冷］
　　姐道郎呀。我当初结识你哈里好像宝和珍。那间那了你冷如冰。我好像裱褙店里个蛀虫，吃子别人多少画。新妆塑个天尊受子多少金。
　　郎道姐儿呀。我当初结识你哈里真当宝和珍。那间果系冷如冰。吃你好像煎退个药查栏路倒。月里个孩童弗拣人。
　　上二句。或云。当初捉你扇面上贴金金上金。那间搭你水面上结冰冰上冰。亦佳。一云。姐道郎呀。我当初结识你指望心对心。罗得知是黄梅天水发一时浑。你是暗信里潮来捉弗得多呵淮。夏天雨落隔田晴。亦可。
　　［盘问］
　　姐儿说话弗到家。吃郎君盘问只捉指头牙。姐道郎呀。我是铅弹打人铳口出。小囝儿家踏水暂时车。隙一鸡死子一鸡呜。罗见无鸡困杀子人。你情愿充军旗下立。小阿奴奴弗来搭强求人。
　　［拆帐］
　　浪搭私情三四春。一场吃醋走进子是非门。姐道郎呀。过子八月半重阳蚊子口开花，我听你拆帐罢。叫化和尚口里念个耍正经。
　　［弗到头］
　　结识私情弗到头。扯破情书便罢休。百脚旗上火发竿着子。有壶无箭咋来投。
　　［做身分］
　　千言万语齐丢开。教你来时只是弗肯来。搭烂子黄葱我个心还在。那了有你介个做身懒分臭天灾。
　　［重往来］
　　言三语四说弗开。弗如关子大门床上来。拥被破子绣球放子个口气。新砌街儿重往来。
　　［送郎］
　　送郎出去并肩行。娘房前灯火亮瞪瞪。解开袄子遮郎过。两人并做子一人行。
　　送郎送到灶跟头。吃郎踢动子火叉头。娘道丫头耍个响，小阿奴奴回言道灯台落地狗偷油。
　　送郎送到屋檐头。吃郎踢动子石砖头。娘道丫头耍个响，小阿奴奴回言道是蛇盘蛤落洋沟。
　　姐送情哥到半场。门前狗咬两三声。小阿奴奴玉手亲抱住子金丝狗。莫咬子我情哥惊觉子娘。
　　［别］
　　别子情郎送上桥。两边眼泪落珠抛。当初指望杭州陌纸合一块。那间拆散子黄钱各自飘。
　　［又］
　　滔滔风急浪潮天。情哥郎扳椿要开舡。挟绢做裙郎无幅。屋檐头种菜姐无园。
　　［久别］
　　情哥郎春天去子不觉咦立冬。风花雪月一年空。姐道郎呀。你好像浮麦牵来难见面。厚纸糊窗弗透风。
　　［哭］
　　姐见子郎来哭起来。那了你多时弗走子来。来弗来时回绝子我。省得我南窗夜夜开。
　　［又］
　　姐儿哭得悠悠咽咽一夜忧。那了你恩爱夫妻弗到头。当初只指望山上造楼楼上造塔塔上，参梯升天同到老。如今个山进楼摊塔倒横横便罢休。
　　［旧人］
　　情郎一去两三春。昨日书来约道今日上我个门。将刀劈破陈桃核。霎时间要见旧时仁。
　　一云。姐儿说向我郎听。我听你也是隔年桃核旧时仁。尔没要做子桑叶交秋弗采子我。罗匡尔再是黄梅天日出弗长晴。
　　［思量］
　　弗来弗往思量。来来往往挂肝肠。好似黄柏皮做子酒儿呷来腹中阴落落里介苦。生吞蟛蜞蟹爬肠。
　　［嫁］
　　嫁出囡儿哭出子个浜。掉子村中恍后生。三朝满月我搭你重相会。假充娘舅望外甥。娘舅便可免物议。堪为欧文忠公解嘲。
　　［怕老公］
　　丢落子私情咦弗通。弗丢落个私情咦介怕老公。宁可拨来老公打子顿。那得从小私情一日空。
　　［新嫁］
　　姐儿昨夜嫁得来。情哥郎性急就忒在门前来。姐道郎呀。两对手打拳你且看头势。没要大熟牵砻做出来。
　　［老公小］
　　老公小。逼疽疽。马大身高那亨骑。小船上橹人摇子大船上橹。正要推扳忒子脐。逼疽疽。吴语小貌。
　　［又］
　　老公小。逼疽疽。劣马无缰那亨骑。水涨船高只吃竹竿短。何会点着下头泥。
　　［又］
　　老公小。弗风流。只同罗帐弗同头。搭宅基一块好田只吃你弗会种。年年花利别人收。
　　［大细］
　　姐儿养个大细忒喇茄。吃个情哥郎打子两击大背花。常言道踏子爷床便得亲娘叫。难道我踏子娘床弗是你搭爷。这个名分正不成。胡乱些罢。大细。儿女之称。喇茄。犹云怠慢。
　　（《山歌》卷三私情四句）

　　〔姓〕
　　郎姓齐。姐姓齐。赠嫁个丫头也姓齐。齐家囡儿嫁来齐家去。半夜里番身齐对齐。郎姓毛。姐姓毛。赠嫁个丫头也姓毛。毛家囡儿嫁来毛家去。半夜里番身毛对毛。
　　〔被席〕
　　红绫子被出松江。细心白席在山塘。被盖子郎来郎盖子我。席衬子奴来奴衬子郎。
　　〔出〕
　　当官银匠出细丝。护短爷娘出俊儿。道学先生口里出子孔夫子。情人眼里出西施。情眼出底才是真正西施。假使西施在今反未必会好也。即如孔夫子。当时削迹伐木。受尽苦楚。比得道学先生口里说得去。行得通否。
　　〔新〕
　　新种个茨菇弗长得根。新开面店弗会里馄饨。新出景个嫖客还涨红子脸。那了新开荤阿姐会寻人。
　　〔要〕
　　郎种荷花姐要莲。姐养花蚕郎要绵。井泉吊水奴要桶。姐做汗衫郎要穿。
　　〔比〕
　　凭你春山弗比得姐个青。凭你秋波弗比得姐个明。凭你夜明珠弗比得姐个宝。凭你心肝弗比得姐个亲。有舟妇制劝郎歌颇佳。因附此。
　　劝郎莫爱溪曲曲。一棹沿洄。失却清如玉。奴有秋波湛湛明。觑郎无转瞩。
　　劝郎莫爱两重山。帆转山回。霎时云雾间。奴有春山眉黛小。
　　凭郎朝夜看。劝郎莫爱杏遮。雨余红褪。点点逐春潮。郎试清歌奴小饮。腮边红晕饶。
　　劝郎莫爱樯乌啼。乌啼哑哑。何曾心向谁。奴为郎啼郎弗信。验取旧青衣。
　　劝郎莫爱维船柳。风乱飞花。故扑行人首。奴把心情紧紧拴。为郎端的守。
　　劝郎莫爱湖心月。短桨轻桡。搅得圆还缺。奴原团圆到白头。不作些时别。
　　劝郎莫爱汀洲雁。一篙打起。嘹呖惊飞散。纵有风波突地邪。奴心终不变。
　　〔会〕
　　铁店里婆娘会打钉。皂隶家婆会捉人。外郎娘子会行房事。染坊店里会撇青。第三句或作打生舡上姐儿会弄鸟。亦可。一云。染坊店里会做青。放债人家会讨银。武官衙里出战将。秀才娘子吃醋精。亦好。
　　〔后庭〕
　　使得枪儿也弄得钯。丢得鱼也扬得暇。一般道理无两样。在行姐妹那弗晓得后庭花。
　　〔多〕
　　天上星多月弗明。池里鱼多水弗清。朝里官多乱子法。阿姐郎多乱子心。余尝问名妓候慧卿云。卿辈阅人多矣。方寸得无乱乎。曰。不也。我曹胸中。自有考案一张。如捐额外者不论。稍堪屈指。第一第二以至累十。井井有序。他日情或厚薄。亦复升降其间。倘获奇材。不防黜陟。即终身结果。视此为图。不得其上。转思其次。何乱之有。余叹美久之。虽然。慧卿自是作家语。若他人未必心不乱也。世间尚有一味淫贪。不知心为何物者。则有心可乱。犹是中庸阿姐。
　　〔又〕
　　人人骂我（左毛右乍）千人。仔细算来只（左毛右乍）得五百个人。尔不见东家一个囡儿子一千人了得佛做。小阿奴奴一尊罗汉稳丢丁。南无黄金琐子骨菩萨。
　　［又］
　　东也困。西也眠。算来孤老足三千。常言道三世修来难得一处宿。小阿奴奴是九千世修来结个缘。
　　［两郎］
　　和尚相打光打光。师姑相打扯胸膛。萤火虫相打争光起。四金刚相打争两廊。
　　［又］
　　一个姐儿结识了两个郎。你来吃醋我争光。姐道郎呀。打倒子老虎大家吃块肉。弗如轮流更替捉个大门看。
　　［又］
　　同结个私情没要争。过子黄昏还有五个更。忙月里踏戽我听你监工看。两面糖锣各自荡。
　　［兄弟］
　　结识子兄弟又结识子个哥。你搭弟兄两个要调和。小阿奴奴有子田儿又要地。买子官窑那少得哥。
　　［婢］
　　搿子了困。勾子了眠。醒来只剩个大缺连。姐道郎呀。好好里被席那了弗肯困。定要搭个起龌龊丫头地上缠。好煞人也无干净。莫单说丫头。
　　［姑嫂］
