<!-- { "loadSidebar": true } -->
　　〔末上〕温州棠树绿阴浓。今佐闲优鎭国东。海甸圻墙千里外。蓬莱官赐五云中。春回画省苗阴合。雨过靑林茘子红。莫倚凡情宫内重。回来方岳拜三公。吾乃钱安抚衙裏亲随。我本官前任是温州府太守。今蒙圣恩除授福建安抚。欲去之任。今日就在此江心渡口上船。明日侵早开港出洋。行李俱已完备。夫人与家眷都上舟了。惟我相公府裏辞官便来。恐有分付。男女只得在此等候。 

　　【粉蝶儿】〔外上〕一片襟期。淸似五湖秋水。喜声名上达丹墀。感皇恩。蒙圣宠。迁除福地。秉忠心肃淸奸弊。 
　　下官远离北地。来任东欧。紫绶金章。官闲五马。擢居太守之尊。朱旛皂盖。守鎭三山。升为安抚之职。才兼文武双全。德化军民两益。行李未曾离浙左。声名先已到闽南。〔净上〕永嘉县县丞递人夫手本。〔外〕取上来。多了。〔净〕不多。两只船。一百七十人夫。不多。〔外〕起去伺候。左右何在。〔末〕频听指挥黄■〈门外台内〉下。忽闻呼唤画堂前。覆相公。有何使令。〔外〕与我唤船家来分付他。〔末叫介〕 

　　【山歌】〔丑上〕做稍公。做稍公。起桩开船便拔篷。相公要往福州去。愿天起阵好顺风。 
　　〔末〕好好。说得利市。〔外〕稍子。明早开船。〔丑〕明早赛神好开船。〔外〕合用对象说将来。〔丑道介外〕你且听我说。夜来寝睡之间。忽有神人嘱付言语。说有节妇投江。使吾捞救。又道此妇人与吾有义女之分。汝等驾几只小船。沿江巡哨。不拘男妇。捞救得时。重重赏你。〔众〕领钧旨。 

　　【铧锹儿】〔外〕乘桴浮海非吾愿。算来人被利名牵。登舟过福建。须要防危虑险。〔合〕明早动船。开洋过浅。愿阵好风。吉去善转。 
　　【前腔】〔丑〕撑船道业虽微贱。水晶宫裏活神仙。铺盖且柔软。蓑衣簟眠。〔合前〕 

　　〔外〕今朝船上且淹宵。　　　　〔末〕来早江头看落潮。 
　　〔丑〕撑驾小舟归大海。　　　　〔合〕这回不怕浪头高。 

　　第二十六出　投江 
　　【梧叶儿】〔旦上〕遭折挫。受禁持。不由人不泪垂。无由洗恨。无由远耻。事临危。拚死在黄泉作怨鬼。 
　　自古道河狭水紧。人急计生。来到江头了也。天那。夫承宠渥。九重仙阙拜龙颜。妾受凄凉。一纸诈书分凤侣。富室强谋娶妇。惑乱人伦。萱堂怒逼成亲。毁伤风化。妾岂肯从新而弃旧。焉能反正以从邪。争如就死忘生。不可辜恩负义。一怕损夫之行。二恐误妾之名。三虑玷辱宗风。四恐乖违妇道。惟存节志。不为邀名。拴原聘之荆钗。永随身伴。脱所穿之绣履。遗弃江边。妾虽不能效引刀断鼻朱妙英。却慕取抱石投江浣纱女。 

　　【香罗带】一从别了夫。朝思暮苦。寄来书道赘居丞相府。母亲和姑妈逼勒奴也改嫁孙郞妇。奴岂肯再招夫。萱堂苦苦责打奴。只得拚死在黄泉路。免得把淸名来辱污。 
　　【胡捣练】伤风化。乱纲常。萱亲逼嫁富家郞。若把身名辱污了。不如一命丧长江。〔投江介丑上救旦下〕 

　　【五供养】〔外上〕餐风宿水。海舟中多少忧危。终宵魂梦裏。似神迷。披衣强起。玉宇淸高如洗。江风紧。海潮回。侧听邻岸晓鸡啼。 
　　人平不语。水平不流。叫稍水。什么人。 

　　【山歌】〔丑上〕夜行船裏捞救一枝花。五更转说天净纱。脱布衫跳下江儿水。一只红绣鞋。失落在浣溪沙。 
　　禀老爹。夜至五更前后。有一妇人投水。小的捞救在船。〔外〕果有一妇人。宁可信其有。不可信其无。快请夫人出来。一壁厢把投水妇人换了衣服。带过来。 

　　【菊花新】〔贴旦上〕日上三竿犹未起。闻呼未审何因。 
　　〔外〕夜来有一妇人投江。稍手救得在小船上。夫人。你把些干衣服与他换了湿的。来见我。 

　　【糖多令】〔旦上〕无奈祸临头。今朝拚死休。如痴似醉任飘流。不想舟人捞救。我身出丑。脸惭羞。 
　　〔见介外〕妇人。我且问你。你是何等人家儿女。因何短见投水。必有缘故。 

　　【玉交枝】〔旦〕容奴伸诉。〔外〕你那裏住居。〔旦〕念妾在双门住居。〔外〕姓甚名谁。〔旦〕玉莲姓钱儒家女。〔外〕元来与我同姓。你曾嫁人么。〔旦〕年时获配鸳侣。〔外〕旣有丈夫。丈夫姓甚名谁。在家出外。〔旦〕王十朋是夫出应举。〔外〕且住。王十朋是你丈夫。他得中了头名状元。有书回来么。〔旦〕数日前有传尺素。〔外〕旣有书来。为何投水。〔旦〕因此书骨肉间阻。因此书衔寃负屈。 
　　〔外〕书中必有缘故。 

　　【前腔】〔旦〕书中缘故。道休妻重婚在相府。〔外〕他是读书人。岂肯违法度。我晓得了。莫不是朋党嫉妒。〔旦〕萱亲信听谗诈书逼奴改嫁孙郞妇。〔外〕怎么不从母命。〔旦〕论贞洁不更二夫。奴焉敢伤风败俗。 
　　〔外〕元来是王状元的贞烈夫人。快请起来。 

　　【前腔】听他言语。论贞洁他人怎比。思量我也难留你。左右叫舟子。不如送还伊父。〔旦〕若还送奴归故里。不如早丧黄泉路。到显得名传万古。尽敎他前婚后娶。 
　　【前腔】〔外〕不须忧虑。且带你同临任所。修书遣人饶州去。管敎你夫妇重会。〔旦〕若还这般周济奴。犹如久旱逢甘雨。便是妾重生父母。望公相与奴做主。 
　　〔外〕旣然如此。不肯回去。我不是别人。乃是前任本府太守。今蒙圣恩除授福建安抚。卽日将带家小之任。你丈夫旣为饶州佥判。与福建相隔不远。你如今不肯回去。就在我船上。与我老夫人同临任所。我想起来。一路上怎么称呼。他也姓钱。我也姓钱。你拜我为义父。到任所修一封书。差人到饶州报与你丈夫知道。教他取你去。夫妇重会。缺月再圆。心下如何。〔旦背云〕若无钧眷在船。事有可疑。旣有钧眷在船。去也无妨。只是撇了婆婆。于理不当。〔介〕若得老相公如此周全。重生父母。再养爹娘。〔外〕将酒来。递了我的酒。〔介〕梅香。左右。都要称小姐。 

　　【黄莺儿】〔旦〕公相望垂怜。感夫人意非浅。又蒙结拜为姻眷。恩德万千。何日报全。愿公相早登八位三台显。〔合〕泪涟涟。双亲远别。重得遇椿萱。 
　　【前腔】〔外〕不必泪涟涟。这相逢非偶然。同临任所为姻眷。聊附寸笺。饶州报传。管敎你夫妇重相见。〔合〕免忧煎。夫妻有日。重得遇椿萱。 
　　【前腔】〔贴〕天赐这姻缘。喜他们也姓钱。同临任所作宛转。明日动船。开洋过浅。愿一阵好风。急去登福建。〔合前〕 

　　【前腔】〔旦〕溺水自心酸。我婆婆苦万千。堂前继母心不善。儿夫去远。家尊老年。何日得见王佥判。〔合前〕 

　　〔外〕夫妻忧虑各西东。　　　　〔老〕会合今朝喜气浓。 
　　〔旦〕一叶浮萍归大海。　　　　〔合〕人生何处不相逢。 

　　第二十七出　忆母 
　　【喜迁莺】〔生上〕从别家乡。期逼春闱。催赴科场。鹏程展翅。蟾宫折桂。幸喜名标金榜。旅邸忆念。孤鸾幽室。萱花高堂。鱼雁杳。信音稀。使人日夜思想。 
　　人在东欧。身淹上苑。望中山色空迷眼。终朝旅思叹萧条。高堂亲鬓愁衰短。秦岭云横。蓝关雪漫。潮阳未到魂先断。春归花落久栖迟。愁深那觉时光换。 

　　【雁鱼锦】长安四月花正飞。见残红万片皆愁泪。何苦被利禄成抛弃。如今把孤身旅泊天涯。意悬悬止不住思维。音书曾有回。只怕他望帝都欲赴愁迢递。望目断故园。知他知也未。 
　　【前腔】当时。痛别慈帏。论奉亲行孝也萦怀不寐。年华有几。总然是百岁如奔骑。论早晚须问起居。论寒暑须当护持。论供养。要甘肥。因赴举。把苹蘩馈托与我妻。知他看承处怎的。俺这裏对靑山。望白云。鎭日瞻亲舍。他那裏翘白首。看红日。终朝忆帝畿。 
　　【前腔】嗟吁。凤别鸾离。怎如得俦莺偶燕时相聚。凄楚寒牕。寂寞旅况。闪杀当时。甘効于飞。孤灯夜雨。溜声不断。却把寸心滴碎。只为那钗荆裙布妻难弃。总有紫阁香闺人怎迷。 
　　【前腔】猛思。那日临行际。蒙岳丈惜伊玉树。兼爱我寒枝。念行囊空虚。欣然便周全助路资。召共居。感此义山恩海深难弃。细踌躇。甚日酬取。敎我怎生忘渠。但愿得一家到此沾禄养。也显得半子从今展孝私。 
　　【前腔】论科举。本图看春风杏枝。玉马骤香衢。岂知他陷我在瘴岭烟区。愁只愁身归凤池。恨只恨衅生鸳侣。人不见。气长吁。只为蝇头蜗角微名利。致使地北天南怨别离。 
　　左右过来。〔丑上〕厅上一呼。阶下百诺。相公有何指挥。〔生〕前月寄书回去。接取老夫人幷家眷来此同赴任所。经今日久。将次来到。你可到十里长亭伺候迎接。不得有违。〔丑〕如此便去。〔下〕 

　　〔生〕家乡千里隔相思。　　　　目断欧城人到迟。 
　　旅邸难禁长日静。　　　　魂消几度夕阳时。 

　　第二十八出　哭鞋 
　　【梧叶儿】〔老旦上〕儿媳妇。哭啼啼。昨夜三更出绣帏。今早起来没寻处。使我无把臂。一重愁番做两重悲。使我泪偷垂。 
　　天有不测风云。人有旦夕祸福。我媳妇被逼嫁不从。哭了一夜。今早不知那裏去了。〔末上〕莫取非常乐。须防不测忧。老安人。不好了。小人到江边去访问。见许多人说我小姐投江死了。拾得绣鞋在此。〔老旦〕呀。果是我媳妇的。痛杀我也。〔倒地介〕 

　　【山坡羊】撇得我不尴不尬。闪得我无聊无赖。亲家。你一霎时认眞逼他去投江海。怎布摆祸从天上来。你嫡亲父母尙且不遮盖。反将他谐老夫妻生打开〔合〕哀哉。扑簌簌。泪满腮。伤怀。生擦擦。痛怎捱。 
　　〔外净上〕隔墙须有耳。窗外岂无人。亲家为何啼哭。〔老旦〕亲家。不好了。我的媳妇投江死了。〔外〕怎么晓得。〔老旦〕见有绣鞋在此。〔外哭倒介〕 

　　【山坡羊】儿。你不念我年华高迈。不念我形衰力败。不念我无人养老。不念我绝宗派。我想这桩事。不是别人。都是你老祸胎。受了孙家婚聘财。逼得他衔寃负屈投江海。亲家。我有一搭地。指望令郞与小女把我两块老骨头埋葬。不想令郞又赘在相府。不得回来。小女又投江死了。我好命苦。闪得我有地无人筑墓台。〔合〕哀哉。扑簌簌。泪满腮。伤怀。生擦擦。痛怎捱。 
