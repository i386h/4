<!-- { "loadSidebar": true } -->
　　【卜算子】〔外上〕从别女孩儿。心下常萦系。昨日令人去请归。彼此心欢喜。 
　　雪隐鹭鸶飞始见。柳藏鹦鹉语方知。昨日着李成去搬取王亲妈秀才与我女孩儿同家另居。待李成回来。便知分晓。 

　　【疎影】〔老旦上〕韶光荏苒。叹桑楡暮景。贫困相兼。〔旦上〕半载忧愁。一家艰苦。未知何日回甜。〔生上〕麄衣粝食心无歉。为亲老常怀凄惨。〔末上〕安人贤会。秀才儒雅。小姐贞洁。 
　　老安人。这裏正是本宅门首。待小人进去通报。老员外。老安人秀才官人小姐都来了。〔外〕在那裏。〔末〕都在门首。〔外〕看坐来。亲家。请裏面相见。〔老旦〕老亲家先请。〔外〕亲家。老夫接待不周。勿令见罪。〔老旦〕亲家。老身贫乏。无一丝为聘。遣荆钗言之可羞。〔外〕小女愧无百辆迎门。奉苹蘩惟恐有失。〔老旦〕未遑造谢。反蒙宠招。〔外〕重荷辉临。不胜忻羡。〔老旦〕老亲家。亲母如何不见。〔外〕老荆有些小恙。不及侍陪。容日再拜。乞恕。乞恕。〔老旦〕孩儿过来。见了老亲家。〔生〕念十朋一介寒儒。三尺童稚。忝居半子之情。托在万间之庇。有违参拜。无任战兢。〔外〕好贤壻。〔旦〕爹爹。久别尊颜。且喜无恙。〔外〕孩儿起来。亲家母。我闻知令郞起程。虑恐亲家宅上无人。老夫如今打点西边空房屋一所。请亲姆到来。与我孩儿同住。未知尊意如何。〔老旦〕老身来此叨扰尊府。〔外〕贤壻几时起程。〔生〕小生就是今日起程。〔外〕李成看酒来。〔末〕酒在此。〔外〕此一杯酒。一来与老亲家接风。二来与我贤壻饯行。酒三巡。权为饯行之礼。亲家。我家中没有高堂大厦。 

　　【降黄龙】草舍茅檐。蓬荜尘蒙。网罗风飐。尊亲到此。但有无一一望亲遮掩。〔老旦〕恩沾万间周庇。悄似寒灰拨焰。使穷亲欢生愁腹。喜生愁脸。 
　　【前腔】〔旦〕安然。同效鹣鹣。为取功名。反成抛闪。君今此行。又恐怕贪富别取房奁。〔生〕休言。我守忠信。自古道贫而无谄。肯贪荣忘恩失义。附热趋炎。 
　　【前腔】〔老旦〕淹淹。贫守齑盐。常虑衣单。每忧食缺。今为眷属。尤恐将宅第门风辱玷。〔外〕休谦。旣成姻眷。又何故相弃相嫌。敢攀尊亲宠临。老夫过僭。 
　　【前腔】〔生〕叨忝。母训师严。三史谙通。九经博览。今承召举。到试闱定有朱衣头点。〔旦〕春纤。捧觞低劝。好将心事拘拑。到京师闲花野草。愼勿沾染。 
　　【黄龙衮】〔生〕休将别泪弹。休将别泪弹。且把愁眉展。背井离乡。谁敢胡沾染。〔老旦〕路途迢递。不无危险。纔日暮。问路程。寻宿店。 
　　【前腔】〔生〕萱亲免愁烦。萱亲免愁烦。岳丈休忆念。〔老旦〕记取叮咛。客邸当勤俭。〔外〕此行只愿鳌头高占。功名遂。姓字香。门楣显。 
　　【尾声】〔生〕随身不虑无琴剑。虑只虑行囊缺欠。〔外〕些少白金相助添。 
　　〔生〕多谢岳父厚意。〔外〕你去路上要小心。早去早回。〔老旦〕孩儿。你过来。我分付你几句。〔生〕母亲有何分付。〔老旦〕你未晚先投宿。鸡鸣起看天。逢桥须下马。过渡莫争先。古来寃枉事。皆在路途间。做娘的就比树头上黄叶。荷叶上水珠。朝不保暮了。我的儿呵。 

　　【临江僊】渡水登山须仔细。〔外〕朝行须听晓鸡啼。〔旦〕成名先寄好音回。〔末〕蓝袍将挂体。及第便回归。〔生〕重荷萱亲勤训诲。感蒙岳丈提携。娘子。好生侍奉我亲帏。李成。在家勤照顾。〔末〕及第便回归。〔旦扯生介〕半载夫妻成拆散。婆婆年老怎支持。成名思故里。切莫学王魁。〔生〕你不须多嘱付。我及第便回归。 
　　〔生先下众吊场〕正是流泪眼观流泪眼。断肠人送断肠人。〔外〕孩儿。你夫壻上京取应。好把婆婆恭敬。〔旦〕甘旨一一趋承。谨依爹爹严命。〔老旦〕多幸多幸。骨肉团圆欢庆。 

　　【园林好】深感得亲家见怜。助白银恩德万千。更广厦容留。贫贱得所。赐喜绵绵。蒙所庇。意拳拳。 
　　【沈醉东风】〔外〕我孩儿三生有缘。与才郞忝为姻眷。今日赴春闱。程途遥远。助盘费尙忧轻鲜。〔旦〕婆当暮年。父当老年。只愿我儿夫荣归故苑。 
　　【川拨棹】〔老旦〕他凭取才学上京赴选。又恐怕他功名缘分浅。〔末〕老安人且莫萦牵。那秀才文章灿然。管登科。作状元。管登科。作状元。 
　　【红绣鞋】〔老旦〕旦夕祝吿苍天。周全。愿他独占魁选。荣显。母妻封赠受皇宣。门楣显。姓名传。得鱼后。怎忘筌。得鱼后。怎忘筌。 
　　【尾】从今且把眉舒展。遇良辰自宜消遣。骨肉永远团圆。 
　　〔外〕举子纷纷争策艺。　　　　〔老〕此行愿取登高第。 
　　〔旦〕马前喝道状元来。　　　　〔合〕这回好个风流壻。 

　　第十六出　赴试 
　　【水底鱼】〔生上〕天下贤良。赴选临帝乡。白衣卿相。暮登天子堂。 
　　【前腔】〔末上〕为功名纸半张。引得吾辈忙。人人都想。要登龙虎榜。 
　　【前腔】〔净上〕有等魍魉。本是田舍郞。妆模作样。也来入试场。 
　　〔生〕三年大比选场开。满腹文章特地来。争看世人增价买。信知吾辈是英才。〔净〕梅溪。我和你一学朋友。不须通名。趱行则个。 

　　【甘州歌】〔生〕自离故里。谩回首家乡极目何处。萱亲年老。一喜又还一惧。晨昏幸托年少妻。深感岳丈相怜一处居。〔合〕蒙嘱付。牢记取。敎我成名先寄数行书。休悒怏。莫叹嗟。白衣换却锦衣归。 
　　【前腔】〔末〕芳春景最奇。正可人不暖不寒天气。千红万紫。开遍满目芳菲。香车宝马逐队随。不见来往游人浑似蚁。〔合〕争如我折桂枝。十年身到凤凰池。身荣贵。回故里。人人都道状元归。 
　　【前腔】〔净〕迤逦松篁径裏。见野塘溶溶水没沙嘴。鸥凫往来。出没又还惊飞。危桥跨涧人过稀。只见漠漠平沙接远堤。〔合〕途中趣。眞是奇。绿杨枝上啭黄鹂。难禁受。闻子规。声声叫道不如归。 
　　【前腔】〔众〕闻知皇都近矣。尙还隔几重烟水。餐风宿水。岂惮路途迢递。一心指望入试闱。恨不得胁生双翅飞。〔合〕寻宿处。莫待迟。竹篱茅舍掩柴扉。天将暮。日坠西。渔翁江上钓鱼归。 
　　【尾】问牧童。归村市。香醪同飮典春衣。图得今宵沈醉归。 
　　〔生〕琢磨成器待春闱。　　　　〔末〕此去前程唾手回。 
　　〔净〕靑云有路终须到。　　　　〔丑〕金榜无名誓不归。 

　　第十七出　春科 
　　〔末上〕钦奉朝廷命。敷施雨露恩。鱼龙皆变化。一跃尽朝天。自家不是别人。礼部伺候的便是。往来听候。侍奉官员。今乃大比贡举之年。正当设科取士之际。国朝委请试官。已在贡院之内。府县郡召举子。俱列棘闱之前。如今将次考试。只得在此伺候。怎见得设科取士。但见开设着茂才科。贤良科。方正科。齐齐整整。印卷所。弥封所。对读所。誊录所。密密严严。委请有总考官。同考官。易考官。书考官。诗考官。春秋考官。礼记考官。人人饱学。提调官。供给官。巡绰官。受卷官。弥封官。总监临官。都干办官。个个淸廉。但是天下才子。先到礼部报名。第一场以四书拟题。内选程文四书三篇。五经四篇。务要文章峻洁。第二场以性理羣书拟题。内选程论诏诰一篇。表判一篇。俱用礼义精纯。第三场策问五道。无非晓达时务。何必经史辨疑。中式举人。定为三甲。授官进士。分作九阶。第一甲赐进士及第。官授从六品。第二甲赐进士出身。官授正七品。第三甲赐同进士出身。官授从七品。廷策一道。列名状元榜眼探花。游街三日。赐宴琼林。鹿鸣卤薄。正是一封纔下兴贤诏。四海应无遗弃才。道犹未了。试官早到。 

　　【夜游朝】〔外杂从上〕锦袍银绶掌春宫。辅佐承明一统。圣主求贤心重。网罗天下英雄。 
　　乌纱玉带紫金鱼。出入千人拥一车。若问荣华何自至。少年曾读五车书。下官蒙差考试。为天子之辅臣。系文章之司命。荣身食禄。岂容尸位素餐。报主匡时。敢不矢心殚力。今当会试之春。命主礼闱。天下英才。云屯蚁聚。左右。举子入试者。用意搜检。以防怀挟。着他鱼贯而进。 

　　【水底鱼】〔生上〕天降皇恩。诏我众书生。鱼龙变化。直上九霄云。 
　　【前腔】〔末上〕慈亲衰倦。弟兄无一人。无人奉养。时刻常挂心。 
　　【前腔】〔净上〕我是文人。声名天下闻。若还高中。管取第一名。 
　　〔众见外〕众举子。我奉九重之命。抡四海之才。每岁考试。不过经书诗对。尽是俗套虚文。我今奏准裁革。第一场各把本经做一篇。第二场破题。第三场作诗。天地人三号。各归号房。挨次呈来。无得错乱。取责不便。〔杂〕生员领题。〔外〕天字号就把本经做一篇来。 

　　【黄莺儿】〔生〕鲁史纪周正。〔外〕正名之实。何者为先。〔生〕重明伦。先正名。先明王霸之分。尊王贱霸功难泯。〔外〕五霸桓文为盛。事业如何。〔生〕齐桓公会诸侯于葵丘。次师召陵以伐楚。晋文公会诸侯践土。天王狩于河阳。葵丘序盟。召陵誓兵。河阳践土诚陵分。〔外〕春秋以赏罚为事。无乃为僭乎。〔生〕春秋天子之事也。故仲尼曰。罪我者其惟春秋乎。知我者其惟春秋乎。细推评。刑诛爵赏。谁识素王情。 
　　〔外〕此篇深得春秋赏罚之旨。眞内圣外王之学也。可喜可喜。地字号把你本经做一篇来。 

　　【前腔】〔末〕五典与三坟。见重华。思放勋。〔外〕昔左史倚相能读坟典丘索之书。子亦能是乎。〔末〕不敢。此分内事也。九丘八索吾能省。〔外〕旣然读上古书。且说欲为君尽君道。欲为臣尽臣道。二者当法何人。〔末〕君人之道。至文武而尽。人臣之义。当以伊周为法。文谟克勤。武烈继明。商衡周鼎辉相映。〔外〕如或知汝。则何以哉。〔末〕有用我者。务引君当道而已。际风云。盐梅舟楫。一德务臣君。 
　　〔外〕此篇深有宰辅器量。深为朝廷得人贺也。人字号把你本经做一篇来看。 

