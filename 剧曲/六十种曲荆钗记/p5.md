<!-- { "loadSidebar": true } -->
　　第十二出　合卺 
　　【风马儿】〔老旦上〕株守窝居事桑麻。形憔悴。鬓蓝参。〔生上〕家寒世薄精神减。凄凉一担。母忧愁。子羞惭。 
　　〔老旦〕孩儿。姻缘之事非偶然。前番许将仕来说亲事。我因将荆钗为定。此人一去许久。不见回报。敢是不成了。〔生〕母亲。姻缘前生分定。苦苦挂怀则甚。 

　　【琐寒牕】〔老旦〕这门亲非是我贪婪。无奈人来说再三。送荆钗只愁富室褒谈。良媒竟没一言回俺。反敎娘挂肠悬胆。〔合〕早间只闻得鹊噪牕南。有何亲旧相探。 
　　【前腔】〔生〕叹连年贫苦多谙。尤在凄凉一担担。事萱亲朝夕愧缺腴甘。劬劳未答。常怀凄惨。议姻亲断然不敢。〔合前〕 

　　【前腔】〔末净上〕论人生嫁女婚男。不是姻缘怎妄贪。谩夸他豪门首饰衣衫。娇娥志洁。甘居淸淡。那听他巧言啜赚。这姑姑因此脸羞惭。此来必定喃喃。 
　　此间已是。有人么。〔老旦〕有人在外。出去看来。〔生〕待孩儿去看。〔末〕老夫要见令堂。〔生〕请将仕少待。〔老旦〕请见。〔末〕老安人贺喜。〔老旦〕寒门似水。喜从何来。〔末〕钱老员外送小姐过门。以此贺喜。〔老旦〕仓卒之间。诸事不曾整备。怎生是好。〔末〕不费老安人的心。钱宅也没有人来。止有张姑妈送亲。他恰有些絮刮。不要听他。〔净〕只要对了新官人。诸事不要管。张老安人出轿。华堂今夜喜筵开。拂拂香风次第来。画鼓频敲龙笛响。新人挪步出庭阶。 

　　【宝鼎儿】〔丑上〕亲送侄女临门。管取今朝沈醉。 
　　〔净〕请老安人迎接姑婆。〔老旦〕姑婆请。〔丑〕亲家请。〔净〕请行礼。再行礼。〔老旦丑行礼丑〕此间是那个。〔末〕就是新官人。〔丑〕你不晓得。这是琼林之琼。亲家面上为何能黄。〔老旦〕生成的。〔丑〕这房子为何都是曲的。〔老旦〕这是旧房。〔丑〕不是旧房。正是乔木之家。〔末净〕这话纔说得好。〔丑〕亲家裏面有什么冰窨。〔老旦〕没有什么冰窨。〔丑〕为何冷气直冲。亲家。夜来我哥哥嫂嫂分颜。如今送侄女临门。首饰房奁。诸事不曾完备。望亲家包荒。〔老旦〕家下仓卒之间。诸事不曾整备。望姑婆包荒。〔丑〕实不相瞒亲家说。没有喜娘。还要我一身充两役。扶我侄女出轿。酒是好歹两桌。都是我的了。〔末〕且不要多说。扶持新人出轿。〔净〕伏以身骑白马摇金凳。曾向歌楼列管弦。醉后不知明月上。笙歌引入画堂前。 

　　【花心动】〔旦上〕适遣匆匆。奈眉峯慵画。鬓云羞笼。 
　　〔净〕一对新人请上花毯。齐眉并立。一派笙歌列绮罗。女郞今夜渡银河。羞闻织女笑呵呵。今夜断然饶不过。〔老旦〕请受礼。〔丑〕同受礼。〔净〕老安人请训事。〔老旦〕姑婆请训事。〔丑〕亲家请。〔老旦〕占了。夫妻交拜。相敬如宾。务要上和下睦。夫唱妇随。常如鸾凤之和鸣。早叶麒麟之应瑞。姑婆请。〔丑〕勤事桑麻。织紬做布。莫学自己。嫁了这个穷酸饿醋。喜筵独桌。摆在那裏。〔老旦〕姑婆。仓卒之间。诸事不曾整备。 

　　【惜奴娇】只为家道贫穷。守荆钗裙布。谨身节用。今为姻眷。惟恐玷辱亲家门风。〔旦〕空空。愧乏房奁来陪奉。望高堂垂怜宠。〔合〕喜气浓。悄似僊郞僊女会合僊宫。 
　　【前腔】〔丑〕忻逢。夫壻宽洪。可留心遵守四德三从。〔末〕勤攻诗赋。休得要效学飘蓬。〔生〕重重。命蹇时乖长如梦。〔老旦〕谢良言。开愚蒙。〔合前〕 

　　【斗黑麻】〔旦〕家中。虽忝儒宗。论苹蘩箕帚。尙未谙通。愧无能。岂宜适事英雄。〔老旦〕融融。非独外有容。必然内有功。〔合前〕 

　　【前腔】〔生〕愚蒙。欲步蟾宫。奈才疎学浅。未得蜚冲。愧无能。岂宜先自乘龙。〔丑〕雍雍。才郞但显功。娇妻拟赠封。〔合前〕 

　　【锦衣香】〔末〕夫性聪。才堪重。妇有容。德堪重。天生美质奇才彩鸾凤。〔生〕自惭非是汉梁鸿。何当富室。配着孤穷。〔旦〕念妾非孟光。奉亲命遣侍明公。今日同欢共。想也曾修种。夫和妇睦。琴调瑟弄。 
　　【浆水令】〔老旦〕恕贫无香醪泛锺。恕贫无美食献供。〔丑〕又无些汤水飮喉咙。妆甚么大媒。做什么亲送。〔末〕休相笑。莫妄冲。惟恐外人相讥讽。〔老旦〕非缺礼。非缺礼。只为窘中。凡百事。凡百事。望乞包笼。 
　　【尾】〔众〕佳人才子德堪重。更人才又兼出众。夫妻到老和同。 
　　〔生〕合卺交欢喜颇浓。　　　　〔老〕琴调瑟弄两和同。 
　　〔丑〕今宵剩把银缸照。　　　　〔合〕犹恐相逢在梦中。 

　　第十三出　遣仆 
　　【出队子】〔外上〕追思前事。追思前事。心下如同理乱丝。虽然颇颇有家私。争奈年高无后嗣。怎不敎人怨咨。 
　　万般皆是命。半点不由人。当初招王十朋为壻。谁知我那婆子嫌贫爱富。定要嫁孙家。我女不从。因此变作参商。番成仇怨。是我一时将机就机。将孩儿送过王门。如今赴京科举。思虑他家无人。意欲整西边书房。去请亲家女儿同居住。早晚也好看顾。李成那裏。〔末上〕水将杖探知深浅。人听言词见腹心。员外有何分付。〔外〕李成。王官人往京求取功名。我思量他家无人。欲将西首书房。去请老安人小姐到家居住。早晚也好看顾。〔末〕如此甚好。只怕老安人不容。〔外〕有我在此。不妨。〔末〕小人就去。 

　　【好姐姐】〔外〕听吾一言说与。那王秀才欲求科举。他若去时。必定家空虚。〔合〕堪忧虑。形只影单添凄楚。暮想朝思愈困苦。 
　　【前腔】〔末〕解元为功名利禄。他应难免分开鸳侣。妻孤母独。怎不愁满腹。〔合前〕 

　　【前腔】〔外〕我欲把西边空屋。相请他萱亲荆妇。移来并居。早晚堪照顾。〔合〕亲骨肉。及早取来同居住。彼此心欢意满足。 
　　【前腔】〔末〕小仆蒙东人付嘱。到彼处传说衷曲。他闻此语。拟定无间阻。〔合前〕 

　　〔外〕不忍他家受惨凄。　　　　〔末〕恩东惜树更连枝。 
　　〔外〕黄河尙有澄淸日。　　　　〔末〕岂可人无得运时。 

　　第十四出　迎请 
　　【挂眞儿】〔老旦上〕天付姻缘事谐矣。夫和妇如鱼似水。〔生上〕贫处蜗居。羞婚燕尔。惟恐傍人谈耻。〔旦上〕菽水承欢胜甘旨。亲中馈未能周备。〔生〕慈母心欢。贤妻意美。深喜一家和气。 
　　母亲。苹蘩已喜承宗嗣。功名未遂平生意。黄榜正招贤。囊空无一钱。〔老旦〕孩儿。家寒难斡运。谩自心头闷。〔旦〕今举若蹉跎。光阴能几何。〔生〕母亲。孩儿自与娘子成亲之后。不觉半载。卽日黄榜动。选场开。郡中刻限十五日起程。争奈缺少盘缠。如何是好。〔老旦〕孩儿。自你父亲亡后。家私日渐凋零。你今缺少盘费。教娘实难措办。〔旦〕官人。此系是前程之事。况兼官府催行。虽则家道艰难。如何辞免。可容奴家回去。恳及爹娘。或钱或钞。借些与官人路上盘缠。不知尊意如何。〔生〕如此却好。只恐岳丈不从。〔旦〕这个不妨。〔末上〕若无渔父引。怎得见波涛。自家蒙老员外着我到王秀才家去请取。这裏便是。有人在此么。〔老旦〕孩儿。是谁在门首。〔生〕待孩儿去看。〔生〕足下何来。〔末〕小人是钱宅来的。〔生〕少待。母亲。元来岳丈家裏来的人。〔老旦〕媳妇。你去看是谁。〔旦〕待奴家去看。元来是李成。〔末〕是小人。〔旦〕一向爹妈好么。〔末〕俱各平安。〔旦〕今日着你来。有何话说。〔末〕老员外闻知秀才官人上京应举。思虑宅上无人。着小人打点空房一所。特着小人来请老安人小姐同家另住。〔旦〕这是贫人遇宝。有何不可。你进来见了婆婆。须要下礼。〔末〕大人家儿女晓得。〔老旦〕媳妇。是谁。〔旦〕婆婆。是奴家裏使唤的李成。〔老旦〕元来是李成舅。请他进来。〔旦〕李成进来。〔末〕老安人拜揖。〔老旦〕李成舅万福。二位亲家安否。〔末〕托赖俱各平安。〔老旦〕如今亲家着你来有何干。〔末〕老安人请坐。待小人说。 

　　【宜春令】恩东命。遣仆来上覆。近闻说官人赴都。解元出路。人去家空。必定添凄楚。意欲把西首房屋。待相邀安人居住。为此特令男女到宅传语。 
　　【前腔】〔老旦〕蒙错爱。为眷属。这恩德深铭肺腑。奈缘艰苦。迤逦不能勾参岳父。到如今又蒙相呼。顿敎娘心中犹豫。试问我孩儿媳妇。怎生区处。 
　　【前腔】〔生〕因科举。欲赴都。免不得抛妻弃母。千思百虑。母老妻娇。却敎谁为主。旣岳翁惜寡怜孤。这分明连枝惜树。且自随机应变。愼勿推阻。 
　　【前腔】〔旦〕夫出路。百事无。况家中前空后虚。晨昏朝暮。虑恐他人生疾妬。旣相招共处同居。暂幽栖荜门蓬户。未审婆婆夫主。意中何如。 
　　〔末〕安人。且听小人吿禀。俺老员外说得好。解元赴选。家中惟有女流。外无老仆。内无小僮。俺小姐旣受苹蘩之托。恐缺甘旨之奉。为此将西边空屋。请安人小姐另处。父子又得相亲。妇姑况得其所。安人以为半世尙守孤灯。今而有妇。不肯因人而热。辞之固当矣。据小人愚见。早晚仰赖无人。倘有不测。何以堪处。我家空屋。固非广厦高堂。亦有重迭门户。不使雀穿牖。毋使犬吠室。实为有托。可保无虞。解元衣锦荣归。不惟壮观老员外之门楣。抑且增益老安人之福履。休得三思。幸垂一诺。〔旦〕婆婆。李成之言有理。请问去否。〔老旦〕儿。你道怎么不去。 

　　〔老〕家寒羞往见新亲。　　　　〔生〕世务艰难莫认眞。 
　　〔旦〕此去料应无改易。　　　　〔末〕径传消息报东人。 【绣衣郞】〔老旦生旦吊场〕半生在陋巷幽栖。乐守淸贫苟度时。重蒙不弃。大厦千间相周庇。望孩儿异日荣贵。报岳翁今日恩义。〔合〕愿从今奋前程万里。愿从今奋鹏程万里。 
　　【前腔】〔生〕自历学十载书帏。黄卷靑灯不暂离。春闱催试。鏖战功名在科场内。金鸾殿拟着荷衣。广寒宫必攀僊桂。〔合前〕 

　　【前腔】〔旦〕想苍天不负男儿。一举成名天下知。倘登高第。雁塔题名身荣贵。若能勾赠母封妻。也不枉了争名夺利。〔合前〕 

　　【前腔】〔老旦〕黄河尙有澄淸日。岂可人无得运时。皇都得意。那时好个风流壻。〔生〕我寒儒显赫门楣。太岳翁传扬名誉。〔合前〕 

　　〔生〕春闱催试迫违期。　　　　〔旦〕但愿皇都得意回。 
　　〔老〕跃过禹门三级浪。　　　　〔合〕管敎平地一声雷。 

　　第十五出　分别 
