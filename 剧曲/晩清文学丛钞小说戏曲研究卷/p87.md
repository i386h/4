<!-- { "loadSidebar": true } -->
　　书凡上下两卷。叙日本绅士隐太郞，游历英法，不通语言，无论汽船、火车、旅馆、巿场，种种可笑之事，如痴如顚，如盲如哑，故名曰《哑旅行》。然试设身处地，不谙语言者，确有此种形状，描摹神情，淋漓尽致，足为漫游者鉴。 

　　〔国民小说〕无名之英雄*35 
　　书分上中下三册，凡二十五章。叙加拿大法人秘密运动覆英政府事。主动者为无名氏，乃卖国奴史孟毛雅之子，名次安。抱干蛊之志，为革命党首领，不愿以姓名显，故自号曰无名氏。全书所叙，笔力矫健，令人为国捐躯之念油然而生。腻友绛灵，至性缠绵，尤足令人感泣。惜乎众寡不敌，志士流血，读竟为之怃然。 

　　学生现形记*36 
　　书凡八回。叙极乐国积弱相传，为出云国所压制。该国领事过大雄，一举一动，无不竭力趋奉。虽曰媚外之道宜然，恐亦不至于此。河间府有一秀才吴幼庄，得罪政府，为过大雄所救，一时奉若神明。惟书中所叙，不伦不类。名曰《学生现形记》，实则于学生毫无描摹，所现何形，殊为不解。 

　　当头棒*37 
　　书凡八回。叙雁宕山白蟒精，修成女体，招李长吉为驸马，居民立庙奉祀，尊为白娘娘，经知县屠黄民改作学堂。立意本极正大，惜全书事迹，近于儿戏，毫无理想，令阅者如堕五里雾中，的与《学生现形记》同一手笔。 

　　斯文变相*38 
　　书凡十回。叙扬州宜陵鎭断云庵内冷眼道人，年老厌世，一日不知去向。留书一卷，自叙生平。书中自言姓冷名镜微，幼年好学，不能得志，寻师访友，所见所闻，无非寒儒落拓情状，卒至痛愤时事，上万言书，收入刑部，卽以作结。书中所叙唐金鉴之迂腐，彭道三之奸诈，韩伯尼之落魄，无一不穷形尽相。觉《儒林外史》一书，不能专美于前，可称佳构。 

　　苏州新年*39 
　　此书并无章回，本由乙未《消闲录》逐日排印，著者自名眞旧人。自正月初一起，至初五止，逐日描摹苏州人新年情状，凡官界、商界、学界，无不历历如绘。此种腐败情形，恐不独苏州人为然，卽改为《中国新年》，云胡不可。 

　　《学生现形记》、《当头棒》两种，著者亦名遯庐。乃彼两种则不伦不类，此两种则维妙维肖，何以同一手笔，竟有天渊之隔，令人疑窦莫明。 

　　〔冒险小说〕旧金山*40 
　　书凡十二回。叙数十年前美国加里奉尼亚——一名旧金山——金矿出现。伊黎瑙省有童子四人，结伴同行，前往开采。路隔二千余里，仗冒险精神，卒能达其目的，获利而返。所叙途中艰苦，大有一波未平，一波又起之槪。妙在写来情景逼眞，且又处处不脱孩子气，的是写生妙手。 

　　环球旅行记*41 
　　书凡三十七回，叙伦敦非利士福格，在维新会作叶子戏，论及环游地球一周，仅八十日已足，愿以二万金磅，与诸友作赌，遂与仆阿荣卽刻启行，计七十八日而返。在印度时救一妇，名阿黛，挈之回英，遂以为夫妇云。 

　　全书不过叙水陆行程耳，幸有包探非克士误认为劫贼，疑神疑鬼，一路随行，否则毫无生趣矣。 

　　卷二 

　　〔侦探小说〕地中秘*42 
　　书凡五十九章。叙日本富户小田切家祖代相传，豢一大蛇，每年产出血块，由京都富源丸主上谷仪三收采合药，互守祖训，不许人知，知则必药杀之，以此致富。定右卫门为小田切家赘壻，眷一婢仲子，生子雪雄，主妇鹿子悍妬性成，将仲子闭入地窟，使为饲蛇之役，永不见天日。虑定右卫门泄其秘，遂日谋毒杀之。定右卫门自知必死，乃遗书二通，备述其事，藏之秘所，留示雪雄。后经雪雄之友西冈纯次郞发掘古冢，得第一书，莫明其故，遂请侦探菊池氏悉心侦探，案乃破。鹿子及仪三均死之，雪雄遂得奉母仲子以终天年云。 

　　此书之奇幻，妙在先得第一书，书中隐约其词，但言将受毒而死，欲知其详，须阅第二书，而第二书卒不能得，遂致一个闷葫芦无从打破。 

　　书中忽插入盗案，其叙鹭本平次郞、挂井庆三郞及女盗阿玉等，皆系有名剧贼，每叙一事，无不奕奕如生，笔情恣肆，不可捉摸。 

　　观泷儿之于平次郞，几如飞鸟入笼，无从幸，乃竟能自完淸白，匹配西冈，此中殆关天缘。 

　　第二十七章，鹿子不惜牺牲生命，竭力护一钥匙，卒之家贮藏库，无一合者，洵属奇幻莫测。 

　　第三十章怪吼一段，不独时子心胆俱碎，卽读者亦觉毛骨悚然，笔力之妙，如是如是。 

　　第二十六章，平次郞持秘密书，力索三千金，鹿子应对从容，且能乘其不备，蹴入穴中，此种胆量，洵不可及。 

　　此章叙平次郞亲以秘密书付鹿子，鹿子卽就庭前灯下细读，则此秘密书，已入鹿子之手，平次郞并未索还，何以第五十一章菊池入穴，向平次郞索秘密书，此书仍在伊手，前后矛盾，殊欠经意。 

　　第三十九章，庆三郞竟死于阿玉之手，出人意外。鹿子从容不迫，蹴平次郞于地窟，阿玉从容不迫，杀庆三郞于荒郊，可谓无独有偶。恐须眉男子，有此权变，无此胆量。 

　　第四十一章情谍一段，描摹小女子情态，活现纸上。 

　　第四十五六章，菊池之诱上谷仪三，以前并未埋根，似觉突如其来，特嫌殊圆。 

　　第五十七章，写鹿子手刃时子，凶悍之状，尽情毕露，于亲生骨肉如此，则定右卫门之死乃无疑义。 

　　第五十八章祸水一段，先世早有预备，累传恶业，宜受灭门之报。彼五人者，未遭毒手，诚关天幸。若鹿子之飮刃，仪三之投溺，按之法律，尙觉从轻，又何惜焉。 

　　〔侦探小说〕情魔*43 
　　是书不分章回。叙纽约茶商王咏仙无故被杀，咏仙本富家子，有两侄女相依，一名梅英，一名巧珠，年亦相若。复有一书记程云越。侦探邱贞，绰号小鬼，因咏仙遗书，将家产尽与梅英，遂疑巧珠为夺产起见刺死咏仙，举动神情，无不合拍。辩护士赖春田，力保巧珠断非凶手，于是羣疑梅英，因梅英曾与严千里秘密结婚，为咏仙所恶，被刺之前一日，严千里曾冒名投刺。惟侍婢阿花，忽于是夕逃去。侦探乃密探严千里行径，及阿花下落，及觅得阿花，已先服毒自尽，枕畔留书一通，详细考核，确是梅英严千里二人所为，梅英情急自尽，遇救得。于是程云越良心不昧，自行吐实，实为欲得梅英起见。适梅英为严千里事与叔龃龉，心思若杀咏仙，则梅英定当感激，婚事可望，遂入咏仙房，从后轰杀之。为阿花所见，乃许以重赂，嘱其远扬。继思阿花不死，必将吐实，乃遗以毒药，诱其自尽，并假作遗书，以冀脱卸已罪。至是尽得其实，按律施行，案遂结。 

　　凡侦探小说，往往将一无罪之人认为凶手，乃至事事合拍，证据显然，几将定案，然后由侦探查出眞眞凶手，重翻前案，阅者于是如拨云雾而见靑天，各种侦探，无不如是，几乎千部一律。此案始疑巧珠，继疑梅英，阅者已心知其非，然凶手必须由侦探查出，方有趣味，若程云越之自行吐实，则需侦探何用？全书减色不少。 

　　〔侦探小说〕双金球*44 
　　是书凡四十回。叙英国贵族竹田男爵家藏金两球，重九百四十斤。年老无子，作一遗言书，托靑山老人作公证人。竹田有女甥二，一柳娘，法人，一樱娘，英人。竹田喜樱娘而不喜柳娘，视如奴婢。又有一忠实黑奴，名片助，甚勤谨。一日疾笃，遗言以金球一与樱娘，未及签名而卒。于是靑山老人开发遗言书，由荒川医士作证，书中备述幼年曾与法国贫女淸水娘结婚，生一子淸水岩夫，一切家产及金球，均与岩夫承受，并留十万元作寻访之费，有照片作证。柳娘一见甚喜，谓此卽伊未婚夫，众皆惊异。突来一少年自称淸水岩夫，与照片相合，除片助外无人能识，而片助已于前夜被人刺死，两金球亦失去。众论哗然，乃嘱岩夫回国取证据，一面报警察请侦探探案。侦探乃疑公证人因谋产起见，特雇人将片助刺死，另觅假岩夫承受家产。荒川医士信之，私侦公证人，果觉形迹可疑。适岩夫为人刺死，另来一人，自称眞岩夫，携有证据，遂羣疑公证人所为，共入警署。后查得前岩夫系假冒，皆柳娘所为。柳娘者，亦非眞柳娘，案破逸去。公证人遂得白其寃，眞岩夫乃与樱娘结婚。金球亦并未窃去，片助恐为人盗，藏入男爵棺内，失而复得。岩夫遵男爵遗言，仍分一金球与樱娘云。 

　　旣曰公证人，必为男爵素所信服者，何人不可疑，乃竟疑及公证人？殊出情理之外。观柳娘一切举动，不及樱娘万万，想竹田早洞悉其奸，故视如奴婢云。 

　　〔政治小说〕炼才炉*45 
　　是书凡十八章。叙法国谭德斯为番龙船副主，时正拿破仑潜谋返国，谭受船主李克来遗命，投递书函，为仇家所陷，下入区都狱。狱中先有一僧番兰，学识过人，在狱数年，制造笔墨，著书数十万言。谭于是事之以师，悉心受敎。不数年，学业大成，僧且以秘密窖金相授。后僧死于狱，谭潜逃得出。在狱凡十四年，前后判若两人，殆《孟子》所谓动心忍性，增益其所不能者欤！不愧称为《炼才炉》云。 

　　〔历史小说〕鬼山狼侠传*46 
　　是书分上下两卷，凡三十六章。叙苏噜酋长查革事。查革幼年，曾随其母乞食于蓝靖尼族摩波之母，乞牛乳不与，乞水又不与，摩波怜之，乃与以水。查革曰：「他日得志，当赤尔族，所留者仅尔摩波一人，以报今日杯水之赐。」卒如其言，甚至弑母，杀妻，戮子，惨无人理，盖所杀者不下一百兆云。摩波一族，尽为查革所歼，而查革卒死于摩波之手。子洛巴革，初生时，查革卽命杀之，为摩波潜易。后入鬼山，与革拉氏如兄弟，驱使狼族，雄踞一方。爱莲花娘，卒以致败。全书所叙，野蛮残酷，达于极点。译者自云：「奇谲不伦，大弗类于今日之社会。」诚哉言也。然笔力之显豁雄伟，则查革之枭雄，摩波之诡谲，洛巴革之果敢，革拉氏之侠烈，莲花娘之情爱，均活现于纸上云。 

　　〔义侠小说〕侠黑奴*47 
　　是书凡六节。叙西印度哲美加岛有两英人，一名郗菲里，刻薄寡恩，视黑奴如牛马，一名爱德华，天性仁，视奴婢如一体。有黑奴西查夫妇，郗日加鞭挞，爱德华见之不忍，遂买归，驭之以恩。后郗氏之奴有海克道者，不堪其虐，纠集黑人，欲尽杀白人以雪愤，西查劝之不听。及起事，西查力护其主，至以身死，故名侠黑奴云。 

　　写西查护主情形，出于天性，谁谓黑奴中无人心者？惜乎篇幅太短，令人一望无余。 

