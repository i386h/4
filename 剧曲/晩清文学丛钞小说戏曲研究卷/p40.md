<!-- { "loadSidebar": true } -->
　　余历观中史所记战事，但状军师之摅略，形胜之利便，与夫胜负之大势而已，未有赡叙卒伍生死饥疲之态，及劳人思妇怨旷之情者，盖史例至严，不能间涉于此。虽开宝诗人多塞下诸作，亦仅托诸感讽写其骚愁，且未历行间，虽空构其众，终莫能肖。至《嘉定屠城记》、《扬州十日记》，于乱离之惨，屠夷之酷，纤悉可云备着。然《嘉定》一记，貌为高古，叙事顚倒错出，读者几于寻条失枝。余恒谓是记笔墨颇类江邻几，江氏身负重名，为欧公所赏，而其文字读之令人烦懑，然则小说一道，又似宜有别才也。是书为法人阿猛查登述一步卒约瑟之言成书，英人达尔康译之。余时方译洛加德所著《拿破仑全传》，叹其自墨斯科一衂，四十万人同痤沙碛，元气凋丧，后此兵势因以不振。顾本传叙波奈巴兵略甚详。然十余年困顿兵间，以孤军挑羣雄，人民必不堪命。然传为正史之体，必不能苛碎描写士卒寃穷之状，至可惜也。癸卯秋节月中，与吴航曾又固谈拿破仑轶事，谓法民当此时代，殆一兵劫之世界。又固因出此本，言是中详叙拿破仑自墨斯科败后，募兵苦战利俾瑟逮于滑铁庐。中间以老蹩约瑟为纲，参以其妻格西林之恋别，俄、普、奥、瑞之合兵，法军之死战，兵间尺寸之事，无不周悉。又固以余喜小说家言，前此所译《茶花女遗事》、《黑奴吁天录》、《伊索寓言》，颇风行海内，又固因逐字逐句口译而出，请余述之，凡八万余言。旣脱稿，侯官严君潜见而叹曰：是中败状，均吾所尝亲历而徧试之者，眞传信之书也。方联军入据析津，义和团日夜鏖扑，飞弹蚩然过于屋上，余伏败屋中，苦不得飮，夜分冒险出汲，水上人膏厚钱许，飮之腥秽，顾盛渴中亦莫为恤，此一端已肖卷中所纪矣。余曰：嗟夫！法国文明，虽卒徒亦工纪述，而吾华乱中笔墨，虽求如《嘉定》、《扬州》之记，亦不可复得矣。是书果能徧使吾华之人读之，则军行实状，已洞然胸中，进退作止，均有程限，快鎗急弹之中，应抵应避，咸蓄成算，或不至于触敌卽馁，见危辄奔，则是书用代兵书读之，亦奚不可者？又固、君潜咸以为然，因取所论，弁诸简端。光绪二十九年九月闽县林纾叙。 

　　○《滑铁庐战血余腥记》序 

　　光绪三十年(1904) 
　　林纾 
　　余旣译《利俾瑟》一记，记波奈巴败状甚悉，而此卷为《滑铁庐》，则波奈巴之收局也。利俾瑟与滑铁庐两役，弊在军无见粮，驱饥疲之卒应敌，乌得不败。韩尼伯之破佛罗，罗马军饥，而韩尼伯军饱也；西比阿之破韩司屈勒伯，亦以斐洲军饥，促而歼之易耳。波奈巴久在兵间，乃墨斯科一役，以衣粮不时至，全军馁死，初不之悟，至滑铁庐，仍驱饥军而战何也？彼俄、普两军，宁法之敌，所最崛强者英军耳。顾鼐利孙之英武，称雄特在海上，自波奈巴行其大陆制度，极于日耳曼北部，英人莫敢登陆。已而法人无端启衅于西班牙、葡萄牙二国，二国濒海，国人又深痛其宗国之覆，始开壁以纳英师，于是惠灵吞遂得肆其陆师之力，与波奈巴角矣。嗟夫！嗟夫！周瑜、陆逊、谢石、虞允文，岂曹操、刘备、苻坚、完颜亮之敌？独能摧陷掩取之者，一骄而黩兵，一敛而伺敌也。迨联军入国，囚拘盖世英雄，长流荒岛，而巴黎所谓民党者，复反颜以事路易，敎焰因之再炽，贵族复姿其骄蹇凌厉之气，行其专制之威力，法人帖然不复一言。然则白种之民德，亦不能高越乎黄种也。其后法人知兵力不足恃，卽昌言变革旧君之说，亦不足恃以为治，乃极力讲求学问。及师丹再衂，法人学问日益加进，民主之治始成。然则波奈巴之出，实法人鼓铸学问之垆冶也。余观滑铁庐战后，联军久据法京，随地置戍，在理可云不国，而法独能至今存者，正以人人咸励学问，人人咸知国耻，终乃力屛联军，出之域外。读是书者，当知畏庐居士正有无穷眼泪寓乎其中也。光绪甲辰三月，闽县林纾叙于宣南寓斋。 

　　○《吟边燕语》序 

　　光绪三十年(1904) 
　　林纾 
　　欧人之倾我国也，必曰：识见局，思想旧，泥古骇今，好言神怪，因之日就沦弱，渐卽颓运。而吾国少年强济之士，遂一力求新，丑诋其故老，放弃其前载，惟新之从。余谓从之诚是也，顾必谓西人之夙行夙言，悉新于中国者，则亦誉人增其义，毁人益其恶耳。英文家之哈葛得，诗家之莎士比，非文眀大国英特之士耶？顾吾尝译哈氏之书矣，禁蛇役鬼，累累而见。莎氏之诗，抗吾国之杜甫，乃立义遣词，往往托象于神怪。西人而果文明，则宜焚弃禁绝，不令淆世知识。然证以吾之所闻，彼中名辈，躭莎氏之诗者，家弦户诵，而又不已，则付之梨园，用为院本。士女联襼而听，欷歔感涕，竟无一斥为思想之旧，而怒其好言神怪者，又何以故？夫彝鼎罇罍，古绿斑驳，且复累重，此至不适于用者也。而名阀望冑，毋吝千金，必欲得而陈之。亦以罗绮刍豢，生事所宜有者，已备足而无所顾恋。于是追蹑古踪，用以自博其趣，此东坡所谓久餍膏粱，反思螺蛤者也。盖政敎两事，与文章无属，政敎旣美，宜泽以文章，文章徒美，无益于政敎。故西人惟政敎是务，赡国利兵，外侮不乘，始以余闲用文章家娱悦其心目，虽哈氏、莎氏，思想之旧，神怪之托，而文明之士，坦然不以为病也。余老矣！旣无哈、莎之通涉，特喜译哈、莎之书。挚友仁和魏君春叔，年少英博，淹通西文，长沙张尙书旣领译事于京师，余与魏君适厕译席。魏君口述，余则叙致为文章。计二年以来，予二人所分译者得三四种，《拿破仑本纪》为最巨本，秋初可以毕业矣。夜中余闲，魏君偶举莎士比笔记一二则，余就灯起草，积二十日书成，其文均莎诗之纪事也。嗟夫！英人固以新为政者也，而不废莎氏之诗。余今译《莎诗纪事》，或不为吾国新学家之所屛乎？《莎诗纪事》传本至伙，互校颇有同异，且有去取，此本所收，仅二十则，余一一制为新名，以标其目。光绪三十年五月，闽县林纾序。 

　　○《美洲童子万里寻亲记》序 

　　光绪三十年(1904) 
　　林纾 
　　宋朱寿昌去官寻母，苏诗纪之，顾朱氏不自为记也。明周蓼洲之公子奔其父难，记则门客为之，公子亦未尝自记。则《万里寻亲记》为余所见者。仅瞿、翁两孝子而已。然入于靑年诸君之目中，则颇斥其陈腐，以一时议论方欲废黜三纲，夷君臣，平父子，广其自由之涂辙。意君暴则弗臣，父虐则不子。嗟夫！汤、武之伐桀、纣，余闻之矣，若虞舜伯奇，在势宜怼其父母，余胡为未之前闻，顾犹曰支那野蛮之俗？故贤子恒为虐亲所制。西人一及胜冠之后，则父母无权焉，似乎为子者均足以时自远其亲。而余挚友长乐高子益而谦，孝友人也，曾问学于巴黎之女士。迨子益归，而女士贻书子益，言父母皆老待养其身，势不能事人，将以弹琴、授书活其父母，父母亡则身沦弃为女冠耳。余闻之恻然，将编为传奇，歌咏其事，旋膺家难，久不塡词，笔墨都废。洎来京师，忽得此卷，盖美洲一十一龄童子，孺慕其亲，出百死奔赴亲侧。余初怪骇，以为非欧、美人，以欧、美人人文明，不应念其父子如是之切。旣复私叹父子天性，中西初不能异，特欲废黜父子之伦者自立异耳。天下之理，愚騃者恒听率狡黠者之号令，彼狡一号于众曰：泰西之俗，虽父子亦有权限，虐父不能制仁子，吾支那人一师之则自由矣。嗟夫！大杖则逃，中国圣人固未尝许人之虐子也。且父子之间不责善，何尝无自由之权？若必以仇视父母为自由，吾决泰西之俗万万不如是也。余老而弗慧，日益顽固，然每闻青年人论变法，未尝不低首称善。惟云父子可以无恩，则决然不敢附和，故于此篇译成，发愤一罄其积。光绪三十年七月旣望，闽县林纾畏庐序于京师寓楼。 

　　○《迦茵小传》序 

　　光绪三十年(1904) 
　　林纾 
　　余客杭州时，卽得海上蟠溪子所译《迦茵小传》，译笔丽赡，雅有辞况。迨来京师，再购而读之，有天笑生一序，悲健作楚声，此《汉书扬雄传》所谓抗词幽说，闲意眇旨者也。书佚其前半篇，至以为憾。甲辰岁译哈葛德所著《埃司兰情侠传》及《金塔剖尸记》二书，则《迦茵全传》赫然在《哈氏丛书》中也，卽欲邮致蟠溪子，请足成之，顾莫审所在。魏子冲叔吿余曰：「小说固小道，而西人通称之曰文家，为品最贵，如福禄特尔、司各德、洛加德及仲马父子，均用此名世，未尝用外号自隐。蟠溪子通赡如此，至令人莫详其里居姓氏，殊可惜也。」因请余补译其书。嗟夫！向秀犹生，郭象岂容窜稿；崔灏在上，李白奚用题诗！特哈书精美无伦，不忍听其沦没，遂以七旬之力译成，都十三万二千言；于蟠溪子原译，一字未敢轻犯，示不掠美也。佛头着粪，狗尾续貂。想二君都在英年，当不嗤老朽之妄诞也。畏庐林纾书于京师春觉斋。 

　　○《埃及金塔剖尸记》译余剩语 

　　光绪三十一年(1905) 
　　林纾 
　　畏庐曰：埃及不国久矣。始奴于希腊，再奴于罗马，再奴于亚刺伯，再奴于土耳其，再奴于拿破仑，终乃奴英。人民降伏归仰，无所拂逆，若具奴性。哈氏者，古之振奇人也，雅不欲人种中有此久奴之种，且悯其亡而不知恤，忽构奇想，为埃及遗老大张其楦。呜呼！埃及蠢蠢，又宁知所谓亡国耶。 

　　欧人之言曰，埃及国中金字塔，为数不下百余，计其劳力，及于时日，每日需一百五十万众之役夫，筑可一千七百五十年而成，此举塔之全数言也。然吾考埃及古史，猛加邦生时，已自构此塔，至死时实其珠宝腹中，则未之闻。若果有此者，谓储此足以赡国，为计则大愚陋。天下徒富胡足以全国，使人人咸不念国，卽十倍于此者，亦将仅供一日之掷，宜乎埃及一万一千三百余年之古国，从梦中褫落也。 

　　是书好言神怪之事，读者将不责哈氏，而责畏庐作野蛮语矣。不知野蛮之反面，卽为文明，知野蛮流弊之所及，卽知文明程度之所及。虽然，神怪亦何害于文明耶！古书之最古者，寜如四韦陀，四韦陀之书，哲学家不能驳诘而焚弃之，其书固专言鬼神也。余曾论造物之所始，宗敎家恒归功于上帝，虽达尔文犹不敢力辩其非，然则宜道、释、耶敎至今存矣。 

