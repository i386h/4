<!-- { "loadSidebar": true } -->
　　且传之云者何谓乎？传其品焉，传其德焉，而使后人景仰而取法者也。虽史家贤奸并列，而非所论于小说家言。今蟠溪子所谓《迦因小传》者，传其品也，故于一切有累于品者皆删而不书。而林氏之所谓《迦因小传》者，传其淫也，传其贱也，传其无耻也，迦因有知，又曷贵有此传哉！甚矣，译书之难也，于小说且然。蟠溪子自叙有云：「念今日需译之，而乃虚牝光阴，消磨精力于小说家言，不几令有识者齿冷乎？」自视何等欿然，而林氏则自诩译本之富，俨然以小说家自命，而所译诸书，半涉于牛鬼蛇神，于社会毫无裨益，而书中往往有「读吾书者」云云，其口吻抑何矜张乃尔！甚矣，其无谓也！ 

　　或曰：林氏虽得罪迦因，不可谓非蟠溪子之功臣焉。吾辈未见原书，不知原书之何若。凡蟠溪子所苦心孤诣而曲为迦因讳者，又孰从而知之？得林氏足本，而后蟠溪子译本之佳处彰焉，而后蟠溪子译书之苦心见焉，是不可谓非蟠溪子之功臣焉。噫嘻！是亦一说也。 

　　《游戏世界》第十一期 

　　*1 林译本作洛克 
　　*2 林译本作爱玛。 
　　*3 蟠溪子译本作李文 
　　*4 卽亨利 
　　*5 见第九章 
　　*6 蟠溪子译本作林南夫人 

　　○《十字军英雄记》叙 

　　光绪三十二年(1906) 
　　陈希彭 
　　向者，桐城吴挚甫先生与吾师畏庐先生相见于京师，论古文经日。桐城叹息以为绝业将坠，吾师亦戚戚然忧。故其诏生徒，恒令取径于左氏传，及马之史，班之书，昌黎之文；以为此四者，天下文章之祖庭也。历古以来，自周秦讫于元明，其以文名者，如沧海之澜，前驱后踵，而绩学之士，至有不能略举其名者。而左、马、班、韩亦居其中，胡以巍然独有千古？正以精神诣力，一一造于峯极，虽精于文者，莫敢少出其锋颖，与之抗挠，则传诵私淑，历万劫不复漫灭耳。后人之称昌黎者曰，文起八代之衰，此专言昌黎一人之文，不属于唐人之文也。唐之名家，如裴度、李华、独孤及、段文昌、权德舆、元稹、刘禹锡之流，力摹汉京，自以为古，然响枵而气促，体赝而格俗，偶与皇甫湜、李翱、孙樵之文杂陈，则意境神味，迥然不侔，矧能肩随退之哉。平心而论，六朝之文，去古尙近，而后来则弥不及。范晔、陈寿、魏收三君，较之马班，固不能望其项背，然三家之文，咸沈穆方重，饶有古趣。自唐以下，则渐杀。至于宋之刘原父、宋子京之伦，力欲求古，而弥不古，则时时发为伧狞之音。迨及明之陈仁锡、李梦阳、王元美，日以赝体侈众，犹复唾弃南北朝为凡猥，则良不可解矣。天下之理，制器可以日求其新，惟行文则断不能力掩古人，而自侈其厚。六朝时古书未尽毁，而去汉魏不远，元气深厚，制局用笔，敛而不散，精而能卓，虽体格弗高，然能遏光弗扬，亦其精力有独至者。故文家取材，知窥涉子书，而取其古色。不知六朝人之吐属名贵，亦故家风范，不能不用以荡涤其伧气。以上均希彭时时闻诸吾师者。吾师少孤，不能买书，则杂收断简零篇，用自磨治。自十三龄，及于二十以后，校阅不下二千余卷。迨三十以后，与李畬曾太守友，乃尽读其兄弟所藏之完书，不下三四万卷。于是文笔恣肆，日能作七八千言。然每为古文，或经月不得一宇，或涉旬始成一篇。历年淘汰，成文集四卷。希彭日趣吾师付梓，则逊谢以为不足以问世。今海内所传诵者，则仅见其译着，计吾师所译书，近已得三十种，都三百余万言，运笔如风落霓转，而每书咸有裁制。所难者，不加点窜，脱手成篇，此则近人所不经见者也。是书叙英王李却与土耳基搏战事。其中英雄儿女，事迹变幻陆离，伟为辞杰。而高骋夐历，吐弃凡近，文不期古而自近于古，则吾师之本色也。段柯古之为《酉阳杂俎》，淫丽而称为翘楚，然其体尙近于类书。若吾师所作，则纵横激荡，前无古人。海内君子，见者当不以希彭之言，为哗众而取宠也。光绪三十二年十月晦日受业闽县陈希彭谨叙于五城学堂之南楼。 

　　○《歇洛克奇案开场》叙 

　　光绪三十三年(1907) 
　　陈熙绩 
　　吾友林畏庐先生夙以译述泰西小说，万其改良社会、激劝人心之雅志。自《茶花女》出，人知男女用情之宜正；自《黑奴吁天录》出，人知贵贱等级之宜平。若《战血余腥》，则示人以军国之主义；若《爱国二童子》，则示人以实业之当兴。凡此皆荦荦大者，其益可案籍稽也。其余亦一部有一部之微旨。总而言之，先生固无浪费之笔墨耳。今冬复与魏君冲叔同译是书，都三万余言，分前后篇，为章十四。旣成，以授熙绩，为校雠并点定其句投。熙绩旣卒读，则作而言曰：嗟乎！约佛森者，西国之越勾践、伍子胥也。流离顚越，转徙数洲，冒霜露，忍饥渴，盖几塡沟壑者数矣。卒之，身可苦，名可辱，而此心耿耿，则任千劙万磨，必逹其志而后已。此与卧薪尝胆者何以异？太史公曰：伍子胥刚戾忍询能成大事，方其窘于江上道乞食，志岂尝须臾忘郢耶？吾于约佛森亦云。及其二憾，卒逢一毒其躯，一剚其腹，吾知卽不遇福尔摩斯，亦必归国美洲，一瞑而万世不视也。何则？积仇旣复，夙愿已偿，理得心安，躯壳何恋？天特假手福尔摩斯以暴其事于当世耳。嗟乎！使吾国男子，人人皆如是坚忍沈挚，百折不挠，则何事不可成，何侮之足虑？夫人情遇险易惊，遇事輙忘，故心不愤不兴，气不激不奋。晏安之毒，何可久怀？昔法之蹶于普也，则图其败形以警全国之耳目；日之扼于俄也，则编为歌曲以震通国之精神。中国自通巿以来，日滋他族，实偪处此。庚子之役，创痛极矣。熙绩时在围城，目击其变，践列之惨，盖不忍言。继自今倘有以法日之志为志者乎？是篇虽小，亦借鉴之嚆矢也，吾愿阅之者勿作寻常之侦探谈观，而与太史公之《越世家》、《伍员列传》参读之可也。是书旧有译本，然先生之译之，则自成为先生之笔墨，亦自有先生之微旨在也。熙绩故为表而出之。旣以质诸先生，遂书于此以为叙。丁未冬月愚弟陈绩谨识。 

　　○《李觉出身传》二题 

　　一自序 

　　宣统三年(1911) 
　　邱菽园 
　　炎氛热海之中，岛居陋巷，久不自聊，破产以来，长物尽焉，惟日持一瓻，向人借新小说读之。周年经眼，何止千卷，其有当于予心者，辄效颦钟嵘《诗品》之例，作《新小说百品》以纪之，好事者竞相传播，许为知言。友人香港陆晴岚，尝自六千里外邮致近译《李觉出身传》，殷以相属，辞之不可，乃发全扃，商兑加密，日旣卒业，撮其大意于总叙曰：此书之允称奇情者五：一结构，二笔法，三宗旨，四事实，五词藻也。今夫说部虽多，结构凡二，或取裁著述，如昔之《水浒传》、《金甁梅》，或仿效札记，如近之《聊斋志》、《新齐谐》。是作章回，至三十有二，固师前之长者。惟其匠心独运，干中有干，支中有支，以李觉为干，而伪五月则干中干也，以马利安为支，而老利毡尼、伊士哥和伯、葛都尼侯三家人，则支中支也。此是大营包小营法，须看他步步为营，好整以暇，指挥若定之眞本领。又若五城十二楼，空中现之，天风散之，但留印各人之脑筋，无处寻烟云之陈迹，技至乎此，良云无憾。然或高才而不能细心，洪流而不能曲折，篇章之间，殊少余味，犹未尽善也。尔乃言言跳脱，笔笔开合，不作十成死语，足医九分不快，移步换形，重规迭矩，前辈《西厢记》之妙，于此而尽度金针焉。譬之棠棣，结构其华，而临风益见多姿，犹笔法之翩反乎宗旨者，义贯初终，尤作室之有基，培华之有实也。书为传李觉，而李觉以对于马苏侯而显，马苏侯以逼于利志安而来。李觉为侦探要素，马苏侯为写情中坚，而利志安实为彼两方之枢纽。故欲谂书中宗旨，利志安其奕奕有神矣。吾闻诸西侠，则有维羊氏之说曰，加对家以暴烈之行为，乃吾人正当防卫法，恶来害己，己必反之，是以报者也。次，马沙耳曰，凡欲得眞实之平等，惟有捐弃目前一切，彼障碍吾之进行者，誓当击碎之。三、古路流曰，无人可为吾意中之主人。四、彪修氏曰，恐怖者，政治行为之利器也，当非常之际，必须用之。五、巴枯宁曰，吾党唯物家也，无神论者也，而以唯物家、无神论者为良贵者也。六、拉瓦耳曰，为求幸福，无论施何种之手段，社会不能过问。七、来布由曰，吾人之恋爱，宜取自由主义，勿为法律礼仪所束缚。八、日内华会之党章曰，敌与敌遇，万不能以两立，吾人当先向彼宣战，勇往前而其退。九、高潮雪曰，两间最可恶者为权力，以其绝对的，无容平等之地也。权力之所司者维何？无非以其为命令之主，而使人服从焉，鸟得为平等？十、恐怖党之恒言曰，目的认手段。吾观夫志安，于此十义，均各有当，李觉马苏亦俱有其一体，读之而兴顽立懦之志油然而生，明耻励行之思，怦然而动，此书眞不苟作矣。夫以事实视宗旨，则事实为其后生，然仅揽得其宗旨，而不详其事实，有器无载，殆虚车乎？陈涉、吴广、刘邦、项羽，并以覆秦仆嬴为宗旨，刘、项事实，多而且详，陈、吴事实，简而易尽，虽同出史迁一手笔墨，而本纪煌煌，世家木木，公、縠、邱明，彼其义例，此乃文史。世儒咸癖左氏，亦可悟矣。此书各人本传，遥应近接，如以鉴取，如以缗串，摹宝、黛之风流，甘与红楼同梦，述韦、韩之才性，长觉花月留痕。斯通人所以重历史之学，况小说本以民史为徽帜者耶？惟于琐屑，不厌求详，岂有词藻，毋烦修饰，欧土士人，以小说文字，为倾于美的方面，得其要矣。近时译界说部，雅称此量者，元和奚氏、静海陈氏、吾闽林氏，二三子外，殆未数觏。借例以观，试翻龙藏，《楞伽》尝三译矣，而难陀实义本为长，《金刚》且六译矣，而鸠摩罗什笔较着。是知以前四项，犹有高下之资，末后一着，乃为证明之实。李文叔评《国策》云：为此说者非难，而载是说者为难。呜呼！晴岚惟知嘉破虏之难，而分任其劳，菽园复知晴岚之难，而不没其苦。是加批《李觉出身传》之所以成也。辛亥岁余，星洲寓公邱菽园撰。 

　　二评语 

　　遥游 
