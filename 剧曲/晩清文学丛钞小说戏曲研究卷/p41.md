<!-- { "loadSidebar": true } -->
　　格鲁巴亚，作者盛饰其淫冶。余考之古史，格鲁巴亚生于纪元六十九年，死在纪元一百三十年。计年已六十一岁，作者状其死时如许娇媚，其用心深矣。是书之主人翁，莺吞礼也。莺呑礼踵凯彻之后，最有武略，权力奄有亚西亚，及东方之诸侯，乃一为女王张锦帆江上，明珠醇酒，醉心眩目，尽举一生霸业，付之流水，然则陈隋二帝，吾亦不能峻责矣。*1 

　　畏庐笔述书，将及十九种，言情者实居其半。行将摭取壮侠之传，足以振吾国民尙武情神者，更译之问世，但恨才力薄耳。光绪三十一年元夕，畏庐居士识于京师春觉斋。 

　　*1 江上锦帆之事，埃及古史所有。 

　　○《英孝子火山报仇录》二题 

　　林纾 

　　一序 

　　光绪三十一年(1905) 
　　吾先哲有言，圣人人伦之至也。林纾曰：人伦之至归圣人，安得言一圣人外无人伦。宋儒严中外畛域，几秘惜伦理为儒者之私产。其貌为儒者，则曰：「欧人多无父，恒不孝于其亲。」辗转而讹，几以欧州为不父之国，间有不率子弟，稍行其自由于父母敎诲之下，冒言学自西人，乃益证实其事。于是吾国父兄，始疾首痛心于西学，谓吾子弟宁不学，不可令其不子。五伦者，吾中国独秉之懿好，不与万国共也，则学西学者，宜皆屛诸名敎外矣。呜呼，何所见之不广耶！彼国果无父母，何久不闻有商臣元凶劭之事，吾国果自束于名敎，何以《春秋》之书弑者踵接？须知孝子与叛子，实杂生于世界，不能右中而左外也。今西学流布中国，不复周徧，正以吾国父兄斥其人为无父，并以其学为不孝之学，故勋阀子弟，有终身不近西学，宁钻求于故纸者。顾勋阀子弟为仕至速，秉政亦至易。若秉政者斥西学，西学又乌能昌！余非西学人也，甚悯宗国之蹙；独念小说一道，尙足感人，及旣得此书，乃大欣悦，谓足以吿吾国之父兄矣。 

　　书言孝子复仇，百死无惮，其志可哀，其事可传，其行尤可用为子弟之鉴。盖人莫不冒利而怖死，孝子已拥资累巨万，则尽弃弗恤，再厄于水，两厄于刀，瘟疫拷掠，靡所不尝，势皆可死；而坚持母仇必复之志，又幸皆不死，仇卒以复，此又颜习斋之所不及矣！事迹繁重，吾序不能备举，今但问世之君子，吾身重耶，吾亲重耶？吾宁忘仇而享素封正耶？因复仇而弃其资产正耶？则将曰：亲重，报仇正。然则有是二者，足为名敎中人，可无怫于伦理矣！则将曰然。然则此事出之西人，西人为有父矣，西人不尽不孝矣，西学可以学矣。呜呼！封一隅之见，以沾沾者槪五洲万国，则目论者之言也。虽然，吾译是书，吾意宁止在是哉？忠孝之道一也，知行孝而复母仇，则必知矢忠以报国耻。若云天下孝子之母，皆当遇不幸之事，吾望其斤斤于复仇，以增广国史孝义之传，为吾国光，则吾书不旣傎乎。盖愿世士图雪国耻，一如孝子汤麦司之圜报亲仇者，则吾中国人为有志矣！大淸皇帝光绪三十一年四月，闽县林纾畏庐父序于都下望瀛楼。 

　　二译余剩语 

　　光绪三十一年(1905) 
　　是书本叙墨西哥亡国事。墨之亡，亡于君权尊，巫风盛，残民以逞，不恤附庸，恃祝宗以媚神，用人祭淫昏之鬼；又贵族用事，民逾贱而贵族逾贵。外兵一临，属国先叛，以同种攻同种，犹之用爪以伤股，张齿以囓臂，外兵坐而指麾，国泯然亡矣。呜呼！不敎之国，自尊其尊，又宁有弗亡者耶！ 

　　瓜迭马克者，墨之嗣王，犹金哀宗守绪也。幽兰一炬，史家惜之，顾犹不如瓜迭马克之坚忍。先是，墨人窖重宝于地，西兵百索不得，遂滥刑以施瓜迭马克，手足焦烂，终始不言窖金所在。呜呼！吾闻明季六君子之狱矣，然犹曰魏珰之报私怨也，世安有囚亡国之帝，加以炮烙，刺取窖金，何与闯贼之入燕同也。西班牙可太时为世名将，行为乃同草寇。然则身为国民者，宜戮力同保其国，脱一受外兵，安有幸之事耶！ 

　　孝子受瓜迭马克殊知，宝与同瘗，身与同刑，亦皆不言，凛凛乎其男子也。可太时遂以孝子授其仇若望。若望者，卽杀孝子母之人也，处孝子加酷，孝子然受之，备极惨暴，终无挠诎之言。盖自念身为母身，母可死于仇刃，身亦何妨更殉之仇以从母。自有此念，义心勃然，千灾五毒，一不之恤。呜呼！孝之于人，能自生其神勇矣。 

　　汤麦司之言曰：吾不欲令读吾书之人，谓我图报母仇之故，至于备极刑酷如是，灰天下人子之心。孝哉言乎！此卽所谓永锡尔类也。吾译至此，哽咽几不能着笔。 

　　小说一道，不着以美人，则索然如噉蜡。然汤麦司身为孝子，使俪之以荡妇，则作者必不至有此文心。哈先生不知作何幻想，乃觅取节烈二妇为孝子偶。王章殊有妻矣，丽榴以藁砧之故，作二十年单栖，后乃圆其破镜。倭土米情锺客卿，出百死相卫，国破家亡，始以身殉。一烈一节，在吾国烈女传中，犹铮铮然，顾一得之野蛮，一得之文明，彼此若合符节，性恶之说，吾又不能信荀矣。 

　　倭土米归汤沐邑起兵时，誓众之言曰：父兄何为乐子弟为奴，而惮于死国。部人因之大奋，然国。亦寻灭，义气已凌纸而发。呜呼！是言女子之言也，尙能权为奴与死国之轻重，世有男子，乃甘媚外，以奴自居，何也！畏庐附识。 

　　○《斐洲烟水愁城录》序 

　　光绪三十一年(1905) 
　　林纾 
　　陶潜恶刘寄奴之将晋，乃有《桃花源》之作，尽人均知其为寓言也。而余独怪宋之王眀淸作《投辖录》，谓祥符中，眞宗皇帝招羣臣入别殿假山下小洞中，忽而天宇豁然，千峯百嶂，杂花流水，与二道士款洽欢宴而出。眀淸且自云闻诸欧阳文忠。文忠生平颇不言神仙事，而明淸何为有此语？然则尤寓言中之无谓者耳。余四十以前，颇喜读书，凡唐宋小说家，无不搜括。非病沿习，卽近荒渺，遂置勿阅。近年与曾魏二生相聚京师，乃得稍谈欧西小说家言，随笔译述，日或五六千言，二年之间，不期成书已近二十余种。是译又《哈氏丛书》中之一也。 

　　哈氏所遭蹇涩，往往为伤心哀感之词以写其悲。又好言亡国事，令观者无欢。此篇则易其体为探险派，言穷斐洲之北，出火山穴底，得白种人部落，其迹亦桃源类也。复盛写女王妬状，遂兆兵戈，语极诙谲。且因游历斐洲之故，取洛巴革为导引之人，书中语语写洛巴革之勇，实则语语自描白种人之智。书与《鬼山狼侠传》似联非联，斩然复立一境界，然处处无不以洛巴革为针线也。 

　　余译旣，叹曰：西人文体，何乃甚我史迁也！史迁传大宛，其中杂沓十余国，而归氏本乃联而为一贯而下。归氏为有明文章巨子，眀于体例，何以不分别部落以淸眉目，乃合诸传为一传？不知文章之道，凡长篇巨制，苟得一贯串精意，卽无虑委散。《大宛传》固极绵褫，然前半用博望侯为之引线，随处均着一张骞，则随处均联络。至半道张骞卒，则接入汗血马。可见汉之通大宛诸国，一意专在马；而绵褫之局，又用马以联络矣。哈氏此书，写白人一身胆勇，百险无惮，而与野蛮拚命之事，则仍委之黑人，白人则居中调度之，可谓自占胜着矣。然观其着眼，必描写洛巴革为全篇之枢纽，此卽史迁联络法也。文心萧闲，不至张皇无措，斯眞能为文章矣！至所云从火山之底复辟世界，事之荒怪，尤奇于陶潜及王明淸所记者。顾西人之书，必稍有根据始肯立言。其书言苏伟地之立国，谓昔有十族人出探天下之新地，均亡而不返，谓此新世界卽属十族人之苗裔，又谓为波斯人云云，则又近我中国徐巿楼船之说矣。 

　　综而言之，欧人志在维新，非新不学，卽区区小说之微，亦必从新世界中着想，斥去陈旧不言。若吾辈酸腐，嗜古如命，终身又安知有新理耶？书成，仍循探险小说例，名之曰《烟水愁城录》。愁城者，书中所有者也，较之桃源及别殿之洞天，盖别开一境界矣。光绪三十一年七月六夕，闽县畏庐林纾序于京师望瀛楼。 

　　○《鬼山狼侠传》叙 

　　光绪三十一年(1905) 
　　林纾 
　　畏庐曰：余前译《孝子火山报仇录》，自以为于社会至有益也。若是书奇谲不伦，大弗类于今日之社会，译之又似无益。不知世界中事，轻重恒相资为用。极柔，无济也，然善用之，则足以药刚；过刚，取祸也，然善用之，又足以振柔。此书多虐贼事，然盗侠气槪，吾民苟用以御外侮，则于社会又未尝无益，且足以印证古今之风俗。宋孟珙《蒙鞑备录》曰：凡占吉凶，每用羊胛骨。而是书中言神巫占卜，则亦用牛骨也。文惟简《虏廷事实》曰：富贵之家，人有亡者，取其肠胃，实以热盐。而是书言腌尸，亦用盐也。其尤奇者，苏噜杀人之烈，乃一一如《蜀碧》之记张献忠。查革自戕其子，则与《汉书孝成赵皇后传》中所记，又无异也。余最服班孟坚记赵昭仪，以绿绨方底，取牛官令舍妇人新产儿。凡两戮儿，一写绿绨方底，一写绿囊书，曲折幽閟，为好手稗官百摹不能一及。今此书写魔波存儿事，情事亦至曲折，余间以《汉书》法写之，虽不及孟坚之高简劲折，而吾力亦用是罢矣。凡以上所言，均非是书精神所在。是书精神，在狼侠洛巴革。洛巴革者，终始独立，不因人以苟生者也。大凡野蛮之国，不具奴性，卽具贼性，奴性者，大酋一斥以死，则顿首俯伏，哀鸣如牛狗，旣不得生，始匍匐就刑，至于凌践蹴踏，惨无人理，亦甘受之，此奴性然也。至于贼性，则无论势力不敌，亦必起角，百死无馁，千败无怯，必复其自由而后已。虽贼性至厉，然用以振作积弱之社会，颇足鼓动其死气。故西人说部，舍言情外，探险及尙武两门，有曾偏右奴性之人否？明知不驯于法，足以兆乱，然横刀盘马，气槪凛烈，读之未有不动色者。吾国《水浒》之流传，至今不能漫灭，亦以尙武精神足以振作凡陋。须知人心忍辱之事，极与恒性相戾。苏味道、娄师德，中国至下之奴才也，火气全泯，槁然如死人无论矣。若恒人者，明知力不能抗无道，然遇能抗无道之人，未尝不大喜。特畏死之心胜，故不敢出身与校。其败类之人，则茹柔吐刚，往往侵蚀穉脆，以自鸣其勇。如今日畏外人而欺压良善者是矣。脱令枭侠之士，学识交臻，知顺逆，明强弱，人人以国耻争，不以私愤争，宁谓具贼性者之无用耶？若夫安于奴，习于奴，恹恹若无气者，吾其何取于是？则谓是书之仍有益于今日之社会可也。闽县林纾叙。 

　　○《撒克逊劫后英雄略》序 

　　光绪三十一年(1905) 
　　林纾 
