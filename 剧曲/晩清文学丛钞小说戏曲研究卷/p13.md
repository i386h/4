<!-- { "loadSidebar": true } -->
　　天僇生曰：国之兴亡，政之理乱，由风俗生也。风俗之良窳，由匹夫匹妇一二人之心起也。此一二人之心，由外物之所濡，耳目之所触，习而成焉者也。是一二人者，习于贞则贞，习于淫则淫，习于非则非，习于是则是。其始也起点于一二人，其终也被于全国。造因至微，而取效甚巨。此义也，孔子知之，司马迁知之。孔子曰：「声音之道，与政通矣。」司马迁曰：「雅颂之音理而民正，嘄噭之音兴而人，郑卫之音动而心淫。」是以古之圣王，设官以世守之。本之性情，稽之度数，而制为五音，以化成天下。春秋之世，王失其纲，圣人不作，雅乐丧缺，谲谏之士，渐有扮古衣冠，登场笑谑，以讽时政者。盖乐歌仅有声，而演剧则兼有色，其大旨要不外惩恶而劝善。历数千载，曁于隋氏，戏剧乃大兴于时。隋谓之「康衢戏」，唐谓之「梨园乐」，宋谓之「华林戏」，元谓之「升平乐」。元之撰剧演者，皆鸿儒硕士，穷其心力以为之。赵子昂谓良家子弟所扮者，谓之行家生活，倡家所扮者，谓之戾家把戏。关汉亦言扮演戏剧，须士夫自为之。盖古人之重视演剧也如此。明承元后，作者代起，如王汉陂、康对山、梁少白、陈所闻诸人，凡所撰新剧，皆自行登场，无有敢从而非议之，呼之贱行薄伎，如今世之所为者，诚以其所关大也。至本朝雍干中，以演剧为大戒，士夫不得自畜声伎。自此以降，而后移风易俗之权，乃操之于里妪村优之手。其所演者，则淫亵也、劫杀也、神仙鬼怪也，求其词曲驯雅者，十无一二焉，求其与人心世道有关者，百无一二焉。吾闻元人杂剧，向有十二科，忠臣烈士，孝义廉耻，叱奸骂谗，逐臣孤子，居其四，而以神头鬼面，烟花粉黛为最下下乘。可知戏剧之所重，固在此而不在彼也。又元人分配脚色，咸有深意存其中。曰、正末，当场男子，能指事者也；曰、副末，昔谓之苍鹘，鹘者，能击贼者也；曰、狚，狚狐属，好淫，后讹为旦；曰、狐，妆官者也，后讹为孤；曰、靓，傅粉墨，供笑谄之义，后讹为净；曰、猱。妓之通称也，猱亦狐属，能食虎脑，以喩少年爱色者，如虎之爱猱，非杀其身不止也。由是以观，是古人之于戏剧，非仅借以怡耳而怿目也，将以资劝惩、动观感。迁流旣久，愈变而愈失其眞。昔之所谓杂剧，寝假而为京调矣，寝假而为西皮、二簧矣，寝假而为弋阳、梆子矣。于古人名作，其下者读而不之解，其上者则以是为娱悦之具，无敢公然张大之者。于是而戏剧一途，乃为雅士所不道也。而世之观剧者，不得不以妇人孺子及细民占其多数。是三种类者，其脑海中皆空洞无物，而忽焉以淫亵、劫杀、神仙、鬼怪之说中之，施者旣不及知，而受者亦不自觉，先入为主，习与性成。观夫此，则吾国风俗之敝，其关系于戏剧者，为故非浅鲜矣。 

　　昔者法之败于德也，法人设剧场于巴黎，演德兵入都时之惨状，观者感泣，而法以复兴。美之与英战也，摄英人暴状于影戏，随到传观，而美以独立。演剧之效如此。是以西人于演剧者则敬之重之，于撰剧者更敬之重之。自十五、六世纪以来，若英之蒿来庵，法之莫礼蔼、那锡来诸人，其所著曲本，上而王公，下而妇孺，无不人手一编。而诸人者，亦往往现身说法，自行登场，一出未终，声流全国。夫西人之重视戏剧也如此，而吾国则如彼，卽此一端，可以覩强弱之由矣。吾以为今日欲救吾国，当以输入国家思想为第一义。欲输入国家思想，当以广兴敎育为第一义。然敎育兴矣，其效力之所及者，仅在于中上社会，而下等社会无闻焉。欲无老无幼，无上无下，人人能有国家思想，而受其感化力者，舍戏剧末由。盖戏剧者，学校之补助品也。今海上诸梨园，亦稍稍知改良戏曲矣。然仅在上海之一部分，而所演新剧，又为诸剧中之一部分，卽此一部分中，去其词曲鄙劣者十之三，去其宗旨乖谬者十之三，去其所引证事实与时局无涉者十之三，则夫异日所获之实亦仅矣。吾闻华严入法界品，有所谓婆须密多者，吾愿吾国戏剧家咸知此义，以其一身化亿万身，以救此众生。吾尤愿吾内地十八行省，省省得志士，设剧场，收廉値，以灌输文明思想。吾更愿吾海上诸名伶，取旧日剧本而更订之，凡有害风化，窒思想者，举黜弗庸，以为我民造无量幸福。仆也不才，夕夕而祝之，旦旦而祈之。 

　　原载《月月小说》第二卷第一期 

　　○学校剧之沿革 

　　光绪三十四年(1908) 
　　LYM 
　　学校演剧，肇于欧西，近我国敎育家颇有提倡之者。留学界中，曾一再实习，评判遂多。赞同者，谓于社会上，敎育上皆有裨益，反对者，诋为废时荒业，隳靡学风。要之，舍短取长，端在善择。是篇详述沿革，足资考镜，故译登之，以绍介于研究是问题者。 

　　学校剧者，创于中世纪盛行之神秘剧，实现今德国诸剧之祖也。文明史家耶密衣尔氏研究演剧之变迁，于学校剧殊注重，其言曰：学校剧公开于数世纪间，所演皆正则之技，故于一般民间剧有重要关系云。 

　　学校剧在昔德意志地方最为发达，民间诸剧因之亦进步异常。如各国市民农夫所装演之杂剧，类以俳优辈为之指导，而此地则反仰诸学校教员。故德国演剧史中，其最负名誉之俳优，槪属学生。串剧者，亦皆以学校所兴行者为标准。 

　　学校剧所以如斯其盛者，目的在敎育上之补修，盖利用之以操练拉丁语，实习演说谈话，及发挥美术之思想，有种种便益也。 

　　十五世纪末，为学校剧繁荣时代。当时罗马文明，因之大为输入。最盛者，则以寺院所管之宗敎学校为首。至宗教改革时代，属改革派者，其对于学校剧，不唯信其无害而已，且视为语学教授必不可缺之端，故奬励之不遗余力。 

　　昔路德临某学校喜剧之席而发言曰：学童之演喜剧，决无可禁之理，且当保护而奬励之云。米兰可多亦曾于学校演剧之际，痛驳反对论，而胪陈学校剧于风敎上之价値。故当时学校规则中，有公然以演剧事记入者。如加特力派诸州，发达尤着。 

　　迨后时势变迁，而学校剧之目的渐易，教育倾向，次第薄弱，渐等于普通剧，迎合阅者之意，以娱乐为方针，流弊日滋，遂养成营利之劣性，薄给教员竟藉剧所得以赡其家。盖初时非敎员生徒及学校有关系者，无阅览之权，乃因评判旣佳，嗜剧家之求参观者伙，遂至纳相当之费。则夫人皆许入观，此其堕落之原因也。 

　　波靡日甚，而改革之论以兴，一时高级僧侣、学校长等，皆以救弊为事。惜当三十年战争之际，万事倾颓，各地学校剧亦同时衰歇。曩者繁盛之况，遂成过去之梦华。 

　　迨战事旣完，国民对于演剧之嗜好，翻然顿异。一般普通剧皆力趋时尙，舞于歌扇，簇簇生新。惟学校剧则云散风流，无复再兴之望。 

　　然则学校剧遂绝迹于近代乎？是又不然。如瑞典国则往古风尙，遗传至今。一八八二年伯伦市所开学校剧，耶卑德斯王登场，用希腊语谈话，可想见其盛矣。 

　　要之，学校剧者，自来皆以增进语学为目的。他如传古代之神秘剧，为俗工所不解者，亦其特长也。故非娱乐之具，而为硏究文学之方，其奬励之也，岂无故哉。 

　　且学校剧与普通剧，其关系极深。如德国之奥披剌Opera（乐剧），必集寺院及学校之音乐科生始能演奏。彼王室附属之奥披刺座，名特列士丁者，初亦由索逊王国之寺院音乐队所组成。罕普鲁希之奥披刺座，其大部分皆以富于音乐思想之美音家及音乐学校生充之。 

　　盖学校生徒，从事于奥披刺者，迄前世纪犹盛行之。缘是以观，昔年日本音乐学校中设歌剧硏究会，聚男女生徒为奥披刺之演奏，有自来也。 

　　原载《学报》第十期 

　　○论开智普及之法首以改良戏本为先 

　　光绪三十一年(1905) 
　　箸夫 
