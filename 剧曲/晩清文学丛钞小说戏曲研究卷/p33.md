<!-- { "loadSidebar": true } -->
　　何以言之？文化日进，思潮日高，羣知小说之效果，捷于演说报章，不视为遣情之具，而视为开通民智之津梁，涵养民德之要素，故政治也、科学也、实业也、写情也、侦探也，分门别派，实为新小说之创例，此其所以绝有价値也。况言论自由，为东西文明之通例，仁者见仁，智者见智，亦在夏先哲之名言，苟知此例，则愿作小说者，不论作何种小说，愿阅小说者，亦不论阅何种小说，无不可也。同人有见于此，于是有《新世界小说》之作。盖庄言正论，不足以动人，号为读书之士，尙至束阁经史，往往有圣贤千言万语所不能入者，引一俗谚相譬解，而其人卽能恍然于言下，口耳流传，经无数自然之删削，乃有此美玉精金之片词只语与经史而并存，世界不毁，此一说也。有释奴小说之作，而后美洲大陆创开一新天地；有革命小说之作，而后欧洲政治特辟一新纪元；而以视吾国北人之敢死喜乱，不啻活演一《水浒传》；南人之醉生梦死，不啻实做一《石头记》。小说势力之伟大，几几乎能造成世界矣。此一说也。官场之现形，奇奇怪怪；学堂之风潮，滔滔汨汨。新党之革命排满也，而继卽升官发财矣；新乡愿之炫道学、倡公理也，而继卽占官地、遂私计矣。人心险于山川，世路尽为荆棘，则其余之实行奸盗邪淫，与夫诈伪撞骗者，更不足论矣。耳所闻、目所见、举世皆小说之资料也。此又一说也。要而言之，小道可观，其蕴蓄于内者，有小说与世界心理之关系，哲家之所谓内籀也，其表见于外者，有小说与世界历史风俗之关系，哲家之所谓外籀也，请再进而备言之。 

　　小说与世界心理之关系 

　　夫为中国数千年之恶俗，而又最牢不可破者，则为鬼神，而鬼神之中，则又有神仙鬼狐道佛妖魅之分，小说家于此，描写鬼神之情状，不啻描写吾民心理之情状，说者谓其惑根之不可拔，几几乎原于胎敎；盖以吾国之迷信鬼神者，以妇女为最多，因而及于大多数之国民，近日识时君子，恒以吾国民无母敎为忧，讵知其脑筋中自然而受之母敎，鬼神实占其大部分，此皆言鬼神之小说为之也。顾昔日以小说而愈坚其鬼神之信，今宜卽以小说而力破其鬼神之迷。不见夫通常社会中所行为，实鬼事多而人事少乎？此固无可为讳者也。故欲贯输以文明之幸福，非先夺其脑筋中大部分之所据，而痛加以棒喝，以收夫廓淸摧陷之功，不可得也。 

　　其次则为男女。其为不正之男女，则必有果报；其为虽不正而可以附会今日自由结婚之男女，则必有团圆。最奇者，尙有非男非女，而亦居然有男女之事，盖以男女为其因，而万事皆从此一因而起，夸说功名，则平蛮封王，而为驸马也；艳称富贵，则考试及第，而为脔壻也。其先则无不贫困之极，其后则无不豪华之极。由是骄奢淫佚，而为纨袴、为劣绅、为势恶土豪，为败家子，皆从此派而生。使观其书者，如天花之乱坠，而目为之迷，神为之炫，此小说中普通之体例，然实卽代表民俗普通之心理也。 

　　小说与世界历史风俗之关系 

　　观小说者，无端歌哭，无限低徊，而感情最浓者，其在兴亡之际乎？藉渔樵之话，挥沧桑之泪，痛定思痛，句中有句，忌讳旣多，湮没遂易，其有大书特书者，出之虽后，则至可宝贵矣。中国数千年来，有君史，无民史，其关系于此种之小说，可作民史读也。夫有兴亡之事，则有一切扰乱战争之事，然其时之罹于锋镝，与其后之重见天日，必有一番尧、桀之渲染，虽其说半不足据，而当时朝廷之对待民间，为仁为暴，犹可为万一之揣测。况专制时代，凡事莫不以君主为重心，由小说而播于演剧，而演剧更足为重心所在之证者，则俗语所谓十出九皇帝是也。皇帝为独一无二富贵无比之称号，其狂妄不轨之徒，窃以自娱者无论矣，卽至童乳戏言，亦往往以此号为口头禅，以自拟而聊快其无意识之歆羡，而不知扰乱之种子，卽隐含于此，故兴亡俨如转烛，平添无数小说之材料，剧演则为其试验场也，平话则为其演说场也（平话俗谓之说书），而世界遂随而涌现于此时矣。 

　　《新世界小说社报》第一期 

　　○竞立社刊行《小说月报》宗旨说 

　　光绪三十三年(1907) 
　　竹泉生 
　　竞立社何以名？名以志也。小而立身，大而立国，卑而立言，高而立德，是则本社之求为自立而立人者也。而所以竞立之道则有三： 

　　（甲）地球各邦，开化之早，莫如中国。而圣贤之辈出，道德之发明，亦惟我中国为最盛。数千年来，一以道德为立国之本，则道德为吾国独占优胜之国粹，固彰彰矣。苟放弃其国粹，卽转瞬而不国。而考之欧美诸邦，亦未有不以道德为之基者。故本社之宗旨，首以保存国粹为第一级竞立之手段。 

　　（乙）我中国虽曰以道德立国，而道德之衰微实已久矣，道德之不明亦已甚矣。是故二千年来宗敎无尺寸之柄，佛老诸子，星相邪说，蒸蒸焉日发见于社会，而莫为之防障。圣人之道，为迂儒鄙夫所蔽塞，而莫能疏而通之，修而行之。于是乎江河日下，恶习日深，成为现在卑陋腐败、朽弱不振之老大帝国。自非痛加湔濯，相与更始，不足以言存立也。故本社之宗旨，又以革除陋习为第二级竞立之手段。 

　　（丙）我中国之版图，亦可以谓广大矣，我中国之人民，亦可以谓众多矣。以一二人之心思材力，督治极广大之土地，化裁极众多之士庶，此实尧、舜之所难、而周、孔之所不敢任者也。况夫国家之亡，匹夫亦与有责。孰非天民？卽各有天赋之主权。国之阽危，皆吾辈所当竭力肩任挽救者。虽云材力绵薄，未卜胜任与否，而要不敢以天赋之主权，委诸他人之手也。故本社之宗旨，卒以扩张民权为第三级竞立之手段。 

　　抑本社之刊行月报也，乃立言之例也，则所以竞于立言者，又贵出言有则而可以为法，言之有文而可以行远。 

　　或以为区区说部，何足以当立言之任？不知危言庄论，断难家喩而户晓，传布不广，乌能收时雨普及之效哉？则本社且将恃此说部而为立德之始基，为立功之向导焉矣，而于立言乎何有？ 

　　虽然，如上所言，本社所以竞立之范围，所以竞立之手段，与夫所以竞立之希望，甚远且大，而其目的之果能达到与否，则有不可得而必者。然则社员将废然而馁，而不敢遽以所以竞立之道闻诸社外矣乎？ 

　　竹泉生曰：不然，是在立志。志壹则神聚，神聚则气充，气充则有毅力，则可以任重而道远，杀身守死而不变，而吾所以竞立之希望、手段、范围，且将塞乎两间而无弗达焉。而凡社外之士，得闻吾言者，皆宜有吾之宗旨、手段、能力，而各求所以立之之道。则本社之范围之大，天下莫能载，而用馁乎？而用馁乎？ 

　　《竞立社小说月报》第一期 

　　○《扬子江小说报》发刊辞 

　　宣统元年(1909) 
　　报癖 
　　粤自三千稗乘，佐晋尘之淸潭；九百虞初，继董狐之笔。南华仙蝶，栩栩频飞；西岛蟠桃，累累可采。庄言莫能推广，小说因以萌芽。至若干宝搜神，齐谐志怪，李肇补史，邹衍谈天，输美丽之湖流，含劝惩之目的，维持社会，鼓吹文明，猗欤盛矣！洎乎近世，才人辈出，斯业愈昌。著述如云，翻译如雾，科学更加之侦探，事迹翻新；章回而副以传奇，体裁益富；莫不豪情泉涌，异想天开，力扶大雅之轮，价贵洛阳之纸者也。是以《新小说报》倡始于横滨，绣像小说发生于沪渎，创为杂志，聊作机关，追踪曼倩淳于，媲美嚣俄、笠顿，每値一编披露，卽邀四海欢迎，吐此荣光，应无憾事。畴料才华遭忌，遂令先后销声，难寿名山，莫偿宏愿。况复《新新小说》发行未满全年，《小说月报》出版仅终贰号，《新世界小说报》为词穷而匿影，《小说世界日报》因易主而停刊，《七日小说》久息蝉鸣，《小说世界》徒留鸿印，率似秋风落菜，浑如西峡残阳，盛举难恢，元音绝响，文风不竞，吾道堪悲；虽《月月小说》重张旗鼓于前秋，《小说林报》独写牢骚于此日，而势力究莫能澎涨，愚顽难遍下针砭。是知欲雄图，务必旁求臂助。嗟乎！欧风凛冽，汉水不波，美雨纵横，亚云似墨，怜三家之学究，未谙时势变迁；笑一孔之儒林，难解《典》、《坟》作用。以致神州莽莽，伙醉生梦死之徒；政界昏昏，尽走肉行尸之辈。本社胡君石庵睹兹现状，时切忧，爰集同人，共襄伟业；挽狂澜于稗海，树新帜于汉皋，半月成编，一月出版。词淸若玉，抒哭麟歌凤之怀；笔大如椽，施活虎生龙之术。悲欢并妙，巨细靡遗；统地球之是是非非，毕呈眞相；据公理而襃襃贬贬，隐具婆心。吐满纸之云烟，构太空之楼阁，事分今古，界判东西。冶着译于一炉，截长补短，综庄谐于小册，取琰搜珠。在宣统开幕之年、为杂志悬弧之日。记者不敏，窃愿附同人骥尾，学步效颦；挥入木之狸尖，呕心洒血。他山有石，何妨攻错于小言；敝帚自珍，讵计贻讥于大雅？忝木为铎，聊当洪钟。庶几酒后茶余，供诸君之快覩，从此风淸月白，竭不佞之苦思。遂渐改良，殷勤从事，谨志斯时纪念，罗寰宇之鸿文；伫看异日突飞，执稗官之牛耳。敢揭其门栏于左： 

　　引伸旨趣，阐发宗风，笔飞墨舞，稗益无穷。述论说第一。 
　　文兼雅俗、推陈出新、藉齐东语，醒亚东民。述小说第二。 
　　解决是非，评量眞妄，词简意赅，理气壮。述世界批评第三。 
　　《风》《骚》百变，国粹一斑，随时釆录，大好消闲。述文苑第四。 
　　点睛蔽月，意在笔先，惟妙惟肖，兴味盎然。述图画第五。 
　　善恶之师，兴亡之影，谱出新声，发人深省。述戏曲改良第六。 
　　只谈风月，偶咏莺花，争传韵事，务屛狎邪。述花鸟录第七。 
　　文人著述，商界行为，附诸末幅，谁曰不宜。述吿白第八。 

　　《扬子江小说报》第一期 

　　○《新小说丛》祝词 

　　光绪三十三年(1907) 
　　林文骢 
