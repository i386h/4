<!-- { "loadSidebar": true } -->
　　静掩歌楼首似蓬，无端相恼有田雄。拌将玉质一朝毁，公子名高顾及中。 

　　戎马扬州势莫支，三更痛哭誓残师。将军红泪名姬血，儿女英雄一样悲。 

　　小部笙歌奉至尊，君门深更阻侯门。惟余枕畔寻郞路，不怕监宫锁梦魂。 

　　舞榭迢迢压水涯，树阴垂碧映窗纱。玉京道士修眞去，姐妹风流属寇家。 

　　一笑重逢话夙缘，靑衫红粉两缠绵。道人休指生天路，侬愿鸳鸯不羡仙。 

　　狎客萧骚各擅名，尊前回首泪纵横。敬亭评话昆生笛，多是江南变征声。 

　　零落渔樵伴也孤，前朝如梦去难呼。丹靑此后应停笔，剩水残山半点无。 

　　《浣花居诗钞》卷四 

　　三题云亭山人《桃花扇传奇》 

　　廖树蘅 
　　龙马浮江尙未成，中朝水火便相争。櫜鞬淮泗新开府，烟月齐梁旧有名。彻夜笙歌酣九陛，极天戎马蹴重城。春灯影里山河改，凄断江楼燕子声。 

　　殿头宣勅选充华，阁道春游响钿车。狎客竟容江总在，党魁重破李膺家。后庭歌舞翻琼树，南部风流剩馆娃。一德有人勤燮理，钩帘微雪赏梅花。 

　　名士当筵易断肠，白门佳丽属平康。楼头烟柳丝丝媚，扇底桃花片片香。碧血竟成千古艳，黄絁终奉九莲装。繁华梦醒冰纨碎，零落珠玑字几行。 

　　呜咽秦淮早晚潮，后湖人散鬼吹箫。西风残照宫槐冷，流水栖乌岸柳凋。六代荒淫终战伐，百年兴废几渔樵。凄凉法曲灯前泪，搵徧靑衫恨未消。 

　　《珠泉草庐诗钞》卷一 

　　四题《桃花扇传奇》 

　　黄晦闻 
　　兴亡转记渔樵话，尽是当年束手人。莫向媚香楼下过，桃花如雨又残春。 

　　国仇不报还争党，种族宁亡独撤兵。遗恨呜呜江汉水，千秋犹撼广陵城。 

　　登坛阁部全军墨，跃马江深骨易寒。一岭梅花千树雪，魂归不见旧衣冠。 

　　《觉民》第八期（1904）、《政艺通报》三年五期（1904） 

　　○关于《桃溪雪传奇》二题 

　　一题《桃溪雪传奇》 

　　陈撷芬 
　　三十里坑花落处，比将桃雪更何如？衣冠多少和戎辈，可有闲情读此书？ 

　　邱菽园《挥麈拾遗》卷一（1901） 

　　二《桃溪雪》题词七首 
　　迦现 
　　女子和戎卽退兵，昭君原亦汉长城。含辛不洒胭脂泪，慷捐躯度众生。 

　　却敌安民代展筹，热心为国死方休。若论世界女菩萨，贞德批茶是一流。 

　　巾帼须眉迥不凡，每吟遗句为开颜。谈兵未必深闺事，偏挽邻娃说木兰。 

　　定情诗赋爱情眞，前果空烦说后因。一树杏花憔悴死，春风秋月太愁人。 

　　东劳西燕路茫茫，乱里相思欲断肠。三十里坑深不测，空敎碧血化鸳鸯。 

　　死别生离唤奈何，芳心百折耿难磨。绿华草当离骚读，甚事干卿涕泪多！ 

　　何来妙笔色新鲜，伟节奇情历历传。一一毫端一一口，才如黄九出天天。 

　　《政艺通报》三年五期（1904） 

　　○读《法国女英雄弹词》 

　　崇冷庐主 
　　巴黎特起女英雄，人是梅花剑是虹。意气激成秋水白，血心啼出杜鹃红。里昂创报倡新议，内务膺权建伟功。长揖自由神一诀，断头此去御天风。 

　　《月月小说》第八期（1907） 

　　○题《女界文明灯》弹词 
　　平权阁主人 
　　俚词效果胜庄言，舌粲莲花福大千。人格养成还我旧，更何放弃自由权？ 

　　忍令幽囚蹈覆车，无端摧折尽萌芽。放奴特写批茶笔，此是当今五月花。 

　　《女界文明灯》（1911）卷首 

　　●补遗 

　　○春柳社演艺部专章 

　　光绪三十二年(1906) 
　　报章朝刊一言，夕成舆论，左右社会，为效迅矣。然与目不识丁者接，而用以穷。济其穷者，有演说，有图画，有幻灯（卽近时流行影戏之一种）。第演说之事迹，有声无形；图画之事迹，有形无声；兼兹二者，声应形成，社会靡然而向风，其惟演戏欤？挽近号文明者，曰欧美，曰日本。欧美优伶，靡不学博洽多闻，大儒愧弗及；日本新派优伶，泰半学者，早稻田大学文艺协会有演剧部，敎师生徒，皆献技焉。夫优伶之学行有如是，国家所以礼遇之者亦至隆厚，如英王、美大统领之于亨利阿文格（氏英人，前年死，英王、美大统领皆致词吊唁，葬遗骸于寺院，生时曾授文学博士与法律博士学位），日本西园寺侯之于中村芝玩辈（今年二月，西园寺侯宴名优芝玩辈十余人于官邸，一时传为佳话），皆近事卓著者。吾国倡改良戏曲之说有年矣，若者负于赀，若者迷诸途，虽大史提倡之，士夫维持之，其成效卒莫由覩。走辈不揣梼昧，创立演艺部，以硏究学理，练习技能为的。艺界沉沉，曙鸡哓哓，勉旃同人，其各兴起！息霜诗曰：「誓渡众生成佛果，为现歌台说法身。」愿吾同人共矢兹志也。专章若干则如下： 

　　一本社以硏究各种文艺为的，创办伊始，骤难完备，兹先立演艺部，改良戏曲，为转移风气之一助。一演艺之大别有二：曰新派演艺（以言语动作感人为主，卽今欧美所流行者），曰旧派演艺（如吾国之昆曲、二黄、秦腔、杂调皆是）。本社以硏究新派为主，以旧派为附属科（旧派脚本故有之词调，亦可择用其佳者，但场面布景必须改良）。一本社无论演新戏、旧戏，皆宗旨正大，以开通智识，鼓舞精神为主。偶有助兴会之喜剧，亦必无伤大雅，始能排演。一舞台上所需之音乐、图画及一切装饰，必延专门名家者，平日指导，临时布置，事后评议，以匡所不逮。一本社创办伊始，除醵资助赈助学外，惟本社特别会事（如纪念、恳亲、途别之类），可以演艺，用佐余兴。若他种团体有特别集会，嘱托本社演艺，亦可临时决议。至寻常冠婚庆贺琐事，本社员虽以个人资格，亦不得受人请托，滥演新戏，以蹈旧时恶习。一本社所出脚本，必屡经社员排演后，审定合格，始传习他人。出版发行，所有版权，当于学部、民政部禀明存案，严防翻刻。一入社者分三种：甲正社员。凡愿担任演艺事务，及有志练习者属之。乙协助社员。凡捐助本社经费，或任各职务者属之（凡正社员、协助员，本社均备有徽章，惟现在经费未充，所有徽章价値，乞各社员自给）。丙名誉赞成员。凡中外士人，赞成本社宗旨，扶持本社事务者属之。一本社临演艺之时，或有人愿扮脚色，与赞助其它各执事者，虽平日未入本社，但有社员绍介，本社卽当以客员相待。赞助本社出版事业，无论翻译、选述或承赠书画及写眞等，有裨于本社之印刷物者，亦皆以客员相待，槪不收会费。一应办之事，约分二类：一演艺会。每年春秋开大会二次，此外或开特别会临时决议（开会时，正社员、协助员皆佩徽章入场，另呈赠特别优待券二枚，以备家族观览，客员、名誉赞成员，各呈赠特别优待券一枚）。二出版部，每年春秋刊行杂志二册（或每季一册，另有专章）。又，随时刊行小说、脚本、绘叶书各种（凡正社员、协助员、客员、名誉赞成员，所有本社出版物，每种皆呈赠一份）。一无论社员、客员、名誉赞成员，于本社事务有特别劳绩者，本社公同商决，当认为优待员，敬赠特别勋章一枚，以答高义。更须公议，以本社印刷物若干，为相当之酬报（仅捐资者，不在此例）。一正社员每月须出社费二元以下，三十钱以上（均于阳历每月初交本社会计处）。协助员愿按月捐助与否随意。一春柳社事务所暂设于东京下谷区泡之端七轩叮廿八番地钟声馆。若有寄信件者，请达钟声馆，由本社编辑员李岸收受不误。此专章已经同人公认，应各遵守。其有未能详审处，当随时商酌改定。 

　　《北新杂志》第三十卷（1907） 
　　按李岸卽李叔同。春柳剧社是光绪三十二年（1906）在日本成立的，均见《弘一大师年谱》（1944）。 

　　○《演义丛书》序 

　　民国四年(1915) 
　　孙毓修 
　　刘歆《辑略》云：小说家者流，盖出于稗官，街谈巷语，道听途说者之所造也。旣云街谈巷语，道听途说者之所造，必辞语浅凡，妇稚都解可知。刘氏著录之本，竹素湮没，无闻于后，体裁若何，旣不可云。近世目录，多祖刘氏。观其所列小说，则《山经》、《穆传》，无不钞纳，今人见之，几惊为高文典册，奇书秘函，去之惟恐不速，又安得人人见而悦之！刘氏之说，不其诡欤？不佞谓刘氏之说可信，而不见谅于后人者，古今文字不同之所致也。文言与口说，秦、汉之间，谅无二致，如左氏以齐语入传，扬雄以方言诂雅，固知五经、六艺、八索、九丘，不过当时之谣俗，其理卽非街谈巷语者之所能尽知，其文则为街谈巷语中之所常用也。好事者采及闾里琐事，及不经见之谈，勒之简帛，孔子曰：「虽小道必有可观者焉。」故以小说名其篇云。魏、晋以来世历绵邈，言语文字随名物制度而变迁者何限，小说以和易通俗，使人乐观为要，若托辞高古，述旨奥衍，必学士而知其趣，笺注而通其情，则与刍荛狂夫之旨刺谬矣。*1南宋之时，有识此意者，取当时文言一致之调，撰成说部，名曰平话，亦称演义。其书旣出，流行广远，如水泻地，无微不入，六经以外，惟此不祧；虽有以汉、唐小说行家者，不如演义小说入人之深矣。若是者何也？为其妇稚都解，而顺乎人情故也。以文学言，散文之有演义，犹韵语之有院本，附庸之部，蔚为大邦，江河万古，岂得废之？南宋至今，世历八百，文言之迁流未大甚也，故仿罗贯中、施耐庵之体而作者，如响之斯应。士大夫莫不欲因文以见道，著书以垂后，然标经史以谕俗，虽善弗从，则惟演义小说微词托讽，劝一警百，亦一命之士报国之秋也。乃近世作者，郢书燕说，体格日卑，诲盗诲淫。贻讥大雅，迷途愈远，坐失良机，知微之士所为然叹惜者也。用是发愿，欲以罗、施之文，演邹、鲁之义，资人嗢噱。体仿《虞初》，引人入胜；道在识大，或编或译；惟善之从。以次刊行，求有道而就正焉。 

　　《小说月报》六卷四号 

　　*1 ①原注：刘歆论小说曰：「如或一言可釆，此亦刍荛狂夫之议也。」 

　　○《花因》题端 

　　光绪三十三年(1907) 
　　林纾 
