<!-- { "loadSidebar": true } -->
　　畏庐曰：欧文华盛顿，古之伤心人也。在文眀剧烈中，忽动古趣，杂摭此不经之事，为文明人一易其眼光，此东坡所谓久餍膏粱，反思螺蛤者也。彼亦情知不胜，故于楮尾作一番议论，回护其短，黠矣哉。虽然，顽固之时代，于伦常中胶质甚多，故父子兄弟，恒有终身婉恋之致。至文明大昌，人人自立，于伦常转少恩意。欧文感今思昔，故为此顽固之纪载，一段苦心，识者当能会之。须知狉榛时代，犹名花负冻而苞也。至春虽花开，则生气已尽发无余，故有心人每欲复古。盖古人元气，有厚于今人万倍者。必人到中年，方能领解，骤与靑年人述之，亦但取憎而已耳。  

　　记惠斯敏司德大寺 

　　畏庐曰：此篇文字，冲叔随意言之，畏庐随意录之，置之败簏中，约数月，一日取而读之，则悲凉凄惋，语语皆含哲理，一似非冲叔所言，亦非畏庐所涉笔者。嗟夫！嗟夫！天下事当就眼前言之，不能从身后打量，若一一由煨烬之余着想，宁有世界耶？在理宜有一篇长歌题其后，顾余不能为诗，而能诗之友，有郑苏龛、陈伯潜、陈石遗三人，而此三人又隔沮天末，不能见寻，当寄稿示之，请彼一点染也。 

　　○《神枢鬼藏录》序 

　　光绪三十二年(1906) 
　　林纾 
　　畏庐曰：中国之鞫狱所以远逊于欧西者，弊不在于贪黩而滥刑，求民隐于三木之下，弊在无律师为之辩护，无包探为之侦。每有疑狱，动致牵缀无辜，至于瘐死，而狱仍不决。欧洲之律师，亦有醉于多金，仗其雌黄之口，反白为黑者，顾承审之员，广有学问，眀律意，而陪审者，耳目复聪利，又足以揭举其奸欺，虽曲直稍有顚倒，然亦仅矣。矧所谓包探者，眀物理，析人情，巧谍捷取，飞迅不可摸捉，卽有遁情，已莫脱包探之网，而谳员又端审详愼，故民之坠于寃抑者恒寡。中国无律师，但有讼师；无包探，但有隶役。讼师如蝇，隶役如狼。蝇之所经，良胾亦败；狼之所过，家畜无。民不得聪察之吏，不能自其枉，则乞伸于讼师。讼师者又非理枉之人，不利其久讼，则得资不博，往往语而故曲之，致其疑窦于官中，于是牵缀蒙络，久久莫释。而隶役则但嘬民膏，与包探之用心，左如秦越。故无讼则已，讼则无终之时，必至于两尽而后已。畏庐家居时，每遇乡邻之将构讼者，则反复指陈，至于声泪俱下，幸而罢讼者，但十之二三焉。然畏庐之思力已罢矣。近年读海上诸君子所译包探诸案，则大喜，惊赞其用心之仁。果使此书风行，俾朝之司刑谳者，知变计而用律师包探，且广立学堂以毓律师包探之材，则人人将求致其名誉，旣享名誉，又多得钱，孰则甘为不肖者！下民旣讼师及隶役之患，或重覩淸明之天日，则小说之功宁不伟哉！畏庐老而失学，近年东涂西抹，亦趋陪译界诸君子之后，顾独未译侦探一种。十月中旬，始得此稿，与冲叔尽十余日之力译成，然较近日海上名手新译诸作，以小巫面大巫，不値诸君一粲也。光绪三十二年长至后五日，闽县林纾叙。 

　　○《大食故宫余载》识 

　　光绪三十二年(1906) 
　　林纾 
　　故宫者，亚剌伯所遗西班牙故宫也。途阁垂圮，已无故钉，辇路犹存，但有残旭。夜泉咽乎夕殿，秋萝被之缭垣，缅想霸业，方诩义征。顾基桢缔造，几致于千禩；叔末浇讹，乃亡之一夫。骄狎生于孱王，诛论遂及权首，勋旧渍墀下模糊之血，帝鬼作月中呵殿之声。朱塔秋高，红兜人远。肥松熟杏，空含亡国之悲；老翠荒靑，已收揽古之笔。张淏之叙艮岳，花石伤心；余怀之记板桥，绮罗过眼。呜呼！此蒙业者所以必仗乎人谋，而怀古者亦难全委乎天醉也。译者识。 

　　○《金风铁雨录》序 

　　光绪三十二年(1906) 
　　林纾 
　　古来亲藩以兵力图窃神器者，惟汉室为多，卒皆无所成就。朝廷以宗室之故，恣其所为，贵极富溢，遂萌号。然人心思汉，汉廷未有失德，猝起以兵力相搏，无继援之人，成孤注之势，故往往而衂。吴楚之前事巳矣。淮南、衡山有图叛之心，顾亦知其不可必胜，犹豫莫决，为人首发，卒莫保其家族。则以汉治未有失，诸侯无因发难，故不能有济。英之雅各布，中主也，专制政体行之数百年，国敎虽未尽善，朝野不以为忤，在势固莫可摇动。而蒙茅孱王乃合穷巷矜之侣，恃二三枭侠之士，欲以图王。又当断不断，前却如鼠，大河咫尺当其前，导者乃懵然无所覩，悉兵夜袭人垒。兵至而桥梁不具，临水嚣竞，为敌前备，合万众之力，鏖扑新集之众，宜成擒耳。呜呼，哈文、拖东、西摩瑟，不无杰烈之士，卒以事非其人，騈死者相望，而悍吏转得肆其狂攘，以残虐善类，因之人心日益思乱。英国乱已，不三稔而改正敎，党人复起矣。在理雅各布旣胜蒙茅，宜肆赦豪杰勿问，稍抑天主敎锋棱，以平闾左之心，益修内治，则专制政体尙足绵久。乃雅各布竟以兵力自雄，以为诛一蒙茅，全国当人人揣恐，无复更萌乱兆，然巳误矣。止乱在德、在政，不专恃兵力。苻坚、完颜亮之兵力宁能当者，胡以猝亡？呜呼！立国者果恃兵力与淫刑也哉？光绪三十二年嘉平月，闽县林纾畏庐父序 

　　○《旅行述异》二题 

　　林纾 

　　一序 

　　光绪三十二年(1906) 
　　欧文者，古之振奇人也，能以滑稽之语，发为伤心之言；乍读之，初不觉其伤心，但目以为谐妙，则欧文盖以文章自隐矣。此书劈分四大类：鬼也，名士也，盗也，掘藏也。天下鬼使人怖，盗使人备，藏使人歆，独未计名士之能使人哕。名士立身托业之始，亦何尝用以哕人，顾以不善治生之故，而又傲冗凌轹，自穷其求生之途，又非诸葛公所谓澹泊明志者；衣服飮食，一一希于安饱，无以异于恒人，而独其治生者，力与恒人矫，则宜乎顚沛穷蹙，以诗鸣号，上怨天而下尤人，初未尝反躬而责实，此则自蔽者之流弊也。顾世之待名士也，初不以鬼，而实虞其作戾；初不以盗，而私患其见凌；盖以俗人亲名士，旣无窖藏足以歆之，而又有鬼盗之慑，名士乌得不穷！且名士者，多幽忧隐憾，散发呼嚣，歌哭不恒，陵诋无上，则浑良夫之叫天也，殆有鬼之气矣；文干当路，书诋故人，茹忮鸣高，慝欲表洁，无能事事，待人而食，稍不加礼，动肆丑诋，则兰陵老人之怒尹也，殆有盗之气矣。且自窖其诗，已不类于窖藏，而日欲翼人之歆，则为计乃愈左。历古以来，不得宏奬风流者以荐宠之，而名士往往为世诟病。畏庐不肖，夙知其弊久矣，幼年亦稍稍为诗，顾自审不工而去之。而当其恣意涂抹时，人之非毁者，已籍籍吾后，顾吾颇有志，能忍饥三四年，未敢怨犷不平，咆哮以恣吾愤，又未敢蒙耻自托于豪贵，今已老，荷天之右，不至僇辱其身，亦未尝媢嫉同侪之富贵。呜呼，畏庐其万幸不为名士矣！夫澹泊明志，吾固不能，然得粗衣饱食，于心滋以为足，惟所志则殊寡远图，执业乃大类白克宋之自活，第白克宋之诡遇如何？余未之知，然自食其力，或为当世君子所怜，则畏庐之生业亦微矣。光绪三十二年十月旣望，闽县林纾叙于望瀛楼。 

　　二《画征》篇识语 

　　畏庐居士曰：西俗之于吾俗，将毋同乎？吾人之言曰：人穷而后诗工，岂诗之能穷人哉？诗人固有自穷之道，尤以诗为导穷之途，入其途弥深，则其穷也亦弥酷。盖诗者，高超拔俗，驾淸风，抱明月，若无与于人事者。心思旣旷，见地亦高，傲藐尘，恒视人事为淀浊，而漫不屑意，望组如桎梏，而鄙不欲加，宜若仙仙而飘举哉？顾妻子之须衣食，如常人也；衣食之求温饱，亦如常人也；而诗道之去治生，则又悬绝如霄壤，一旦忽悟及吾妻吾子，宜衣食也，妻子衣食，亦宜饱暖如恒人，乃大悔恨。吾负此高世之才，而竟幻此寒相，仰首四盼，则峨冠而长绶者，不能为诗者也，硕腹而拥资者，又不能为诗者也，不能诗而忽富贵，而吾学实冠天人，乃不得一饱。于是郁伊淋漓，日迁怒于富贵者，斥为浊物，作诗寓怀，实皆媢嫉怨望之音吐也。间有富贵者，偶加以颜色，则又大喜，以为旷世之知己。但观八哀之诗，冥报之语，足知古人如靖节、少陵，犹复不，矧时辈哉。虽然，天下亦断不能无此种人也，无此种人以点缀，则亦不成其为世界，第不能谓人人当学诗人。南中之荔枝江瑶，北？不能有，而是二者，亦万不足以为常供，脱去饭而啖茘支，久且胀满而壅，彻馔而专江瑶，则腥极亦将病其脾胃，盖异味之不足为常供明矣。为诗有道，治生亦有道，以治生之人，使之为诗，则油盐将不去口，不能超轶而造于精微，故诗人之肺腑，初若异于恒人。顾诗人旣与恒人异，似宜自爱其同类，互相宝贵，而又不然。但观秋谷、渔洋之哄于康熙之朝，子才、归愚之争于乾隆之朝，互相鄙薄，至于今日，则又昌言宋诗，搜取枯瘠无华者，用以矜其识力，张其坛坫，其视渔洋、归愚，同刍狗。此则正与欧文所记者同也。盖诗人之门户党派，等诸理学，理学争朱陆，诗家区唐宋，一也。吾尝持论，谓诗者，称人之性情，性情近开元、大历者，开元大历可也。近山谷、后山者，山谷后山可也。必揭？举纛，令人望景而趋，是身为齐人，屈天下均齐语；身为楚产，屈天下皆楚语，此势所料不至者也。不善治生，又好齮龁其同类，孤行其意气，则取穷之道，又寜咎人？且诗人者，又乞儿之穷相者也。古人无功而食，斥为天殃，而诗人乃有以一千求索千缣者，此又何功而食？矧此多缣之人，其心浊物，焉能识世间之有雅人？彼见天下之求索者，均乞人类。若卢雅雨马秋玉兄弟，殆广开卑田之阶，以待乞儿者也。呜呼！诗人至此，果眞穷矣！虽然，欧西如莎士比、爱迭生、摆伦，死后断坟，联千古帝王之陵寝，宁不可贵？中国初无是也。似欧俗之待诗流，优于中国，而欧文此篇，则丑绘诗人贫状，押又何也？平心而论，文章一道，实为生人不可失之利器。天下怀才无试，岂特诗人？八荒无事，而躬负兵略，无可展布，抑抑而死于牖下者，比比而是？第无文章足以自鸣，人不之知耳。而诗人之诗，殆类留声之机器，人旣渺矣，而声响尙存，受抑虽在一身，而能诉其寃抑于千载之下，令人生其惋惜，脱令则攘其人，观彼傲兀之状，又足生厌。吾故曰：诗人者，特借以点缀世界者，无是则世界中亦无生气，然则诗之感人深矣。余不为诗，而心则甚悦诗人，每欲究其致穷之由，卒不可得。今译欧文之书，知中西一致，初若有会于吾心，故言之不期其冗，识者谅之。 

　　○《歇洛克奇案开场》序 

