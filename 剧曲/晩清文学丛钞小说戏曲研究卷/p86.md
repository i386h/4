<!-- { "loadSidebar": true } -->
　　书凡十回。著者自言秦姓，名如华，字镜如，杭人。幼年随宦湖北，与同学女友顾阿级两小无猜，互结爱情。后因母亡，随父至京，父固由进士点主事签分刑部者，适顾父亦点翰林，挈眷至京，与秦同寓，两人遂离而复合，朝夕相见，愈形亲爱。于是挽媒说合订婚。时正拳匪扰事，秦随父出京，顾及于难，阿级与母流落至申，及为秦访得，阿级已一病不起，见面而卒。秦自此幽郁成疾，是书皆病中自述幼年情事，缠绵悱恻，曲折淋漓，事事从身历处写来，语语从心坎中抉出，一对可怜虫活现纸上。「天长地久有时尽，此恨绵绵无穷期」，读竟不禁为之废书一叹。 

　　〔冒险小说〕险中险*21 
　　是书原名《航海遇险日记》，为意人莫克杰而律士所著，后由英人亨利美士点缀成书。叙杰而律士乘轮探险，由意大利入印度洋，忽遇飓风，全船沉没，独杰入一险岛，遇巨蛇，遇猛兽，并遇种种可怖可骇之奇险。杰并不畏险，且冒险以穷其险。凡一年零六日，卒能由险以出险，且所爱之猎犬，亦随之入险，复随之出险。人谓其入险而能出险，其冒险为不可及，吾谓其处险而不以为险，其探险为尤不可及。 

　　〔婚姻小说〕双碑记*22 
　　是书叙法国女子媚兰色斯克幼与毕斯姆互结爱情，叔爱比克厌毕之贫，而心贪华利之富，凡遇毕致书于媚兰，皆匿不使见。久之，媚兰渐怨毕负心，而华利又百般迎合，遂与华利结婚。华利者，富而无行人也，卒为所弃，乃大归。时叔已死，发遗箧，得当日毕所致书甚伙，于是悔恨成疾，托女友罗生致书于毕。不得达，反遇华利。时华利亦甚悔，转托罗生迎媚兰。至则媚兰巳死。死之夕，魂赴毕处，与永诀，毕遂号哭奔丧，为之立碑纪念。事竣，发狂，蹈海而死。罗生亲见之，亦为之立碑纪念。故名《双碑记》云。 

　　婚姻为男女大伦，西人自相择配，父母不能参权，所以怨耦也。然使吾国人效之，适滋流弊。盖风俗所宜，习惯自然，不能强为之同也。译者本意，盖欲讽世，恐非数十年后，不可以转移此事。盲瞽之见，偶附于此。 

　　〔科学小说〕地心旅行*23 
　　书凡六章。叙英人濮龄锡，富有家赀，躭于科学。师哈馥，积学士也，发明地球由北极以达南极，有隧道可通，所谓地心也，拟与濮偕作是游。哈有犹女曰宝林，亦愿从，濮遂与女订婚。哈制成一器，式若鸟笼，三人共入其中，由南极隧道而入。将至北极，吸力甚盛，哈遂牺牲一身，以减重量，俾二人得以出隧。详叙各节，皆科学家言，以小说之眼观之，实不得其趣味云。 

　　〔历史小说〕洗耻记*24 
　　据苦学社主人记，书共六册，先印一册。凡六回，大旨以革命为主。不伦不类，事同儿戏，阅之令人头脑胀痛。*25以后数册，不如藏拙为是。 

　　旣有胆量播革命之说，何用藏头露尾，甚至连地名都隐讳？如壶北港、南户上之类，殊堪发噱。则请援其例，改为「立撕小说」何如？ 

　　〔弹词小说〕女儿花*26 
　　是书以弹词体演成四十八回。大旨以劝戒溺女为主。起首先叙河南城隍上奏玉帝，呈明善恶。玉帝立遣金童、玉女、牛郞、织女、破败、扫帚等星，下凡投生，演出种种善恶果报，不脱从前乡愚迷信恶习。不意二十世纪新理渐明时代，尙有此种迷信小说发现，殊堪怪异！ 

　　〔侦探小说〕日本剑*27 
　　书凡上下两卷。叙英人韩夫来大卫，因堂弟亚来被人戕杀，舆论哗然，咸以大卫为凶手，经二次审判，虽遇赦得释，而恶名未除，乃求包探白来特来勤拿特访缉凶手，以雪己寃。白查得凶手貌似大卫，而实非大卫，卒之水落石出。凶手亚买，以毒药自戕。全书所叙侦探，本属平庸，绝无出人意外之处，而姓名又往往六、七、八字不等，甚属可厌。予最喜阅侦探小说，而于此书不知何以索然无味，勉强终卷。白自言：「予生平从未遇案情如是之紊乱者也。」余亦谓然。 

　　〔言情小说〕爱河潮*28 
　　书分上中下三卷，共三十章。上卷叙荷兰少女丽斯佩斯，与中表都克约观冰赛，为西班牙贵官猛得尔复所悦。女遗产甚富，猛倾心结之，卒舍都克而嫁猛，产业遂为挥霍。猛故有旧妇，经人吿发，处以死罪。女遗腹生一子，穷无所依，复嫁都克、亦生一子。上卷卽以此结。 

　　书曰言情，实则无情可言。故中下二卷，不复取阅，仅记上卷之略如此。 

　　〔哀情小说〕寒牡丹*29 
　　书凡二十四回，分上下两卷。叙俄罗斯贵族柯列基伯爵与萨开那、李召夫两参将，黑夜途遇休职军医之女霍丽查，乘醉拥入红茶馆，肆行啰唣，至夜半送回。丽查之母本久病，一愤而亡。父女遂立意吿发，柯等悔且惧，赂以金不受。事闻于皇，御断将三家财产，槪与丽查。复赐与柯列基伯爵结婚。婚礼毕后，将柯等三人充发西伯利亚。此前半之节略也。后半叙丽查身为伯爵夫人，毫无贵族气习，整顿门庭，不遗余力。总管福华斯心悦诚服，屡致信于柯，称道主妇之贤。柯宿怨未消，不之信，柯有妹曰爱莲，冒杀夫之名，久不齿于人类，丽查竭力访查，寃为之雪。爱莲感甚，亦致信于兄，白其才德。柯不为动。后柯病，女入宫奏请恩赦。女固精医术者，只身赴配所，亲为诊治调理，柯得以转危为安。然旧怨未释，病痊后，遽谋离婚，女然出指环还之。萨李二人劝之不听，遂结伴还京。将到家，柯忽悔悟，复以指环强纳于女，认为夫妇，书遂结。 

　　柯列基等三人，本系贵族，并非风狂之辈，观其后任罪不辞，毫无推诿，人品可知，特为酒所误，几使毁家辱身，甚矣，酒之为害烈矣哉！ 

　　御断结婚一节，实为千古奇闻，不特身受者出诸意外，卽阅者亦无不惊以为异，所谓怨耦者非耶？ 

　　丽查整顿门庭，不愧为贤妇，观其前却金一事，卽非寻常女子所能有此气槪。自后一切作为，求之古今列女传中，何可多得？ 

　　以仇人为夫壻，况又虚挂其名，成礼后卽充发而去，丽查心中，何等境界。妙在写来却落落大方，不露圭角，而一种怨怅情形，时流露于不言之表，此是笔墨善于写生处。 

　　柯列基为女而充军，一腔怨恨，自未能遽释。惟福华斯吿之，不信，爱莲吿之，不信，至只身寻夫，竭力调护，仍不能感动，卒至离婚，可为匪石难转矣。何以转关如此易易？此处似嫌太率。鄙意到家后，宜实行离婚，女还产独处，怡然自得。当由爱莲知恩报恩，竭力斡旋，大费一番周折，然后破镜重圆，则结局较为有味。况有柯夫人可用，有福华斯可効力，尽可欲擒故纵，欲合故离，腾挪变化，做一篇大好文章。作者见不及此，惜哉。 

　　〔探险小说〕红柳娃*30 
　　是书拍拉蒙叙其友耶芳斯，自言探险至一处，为诸小人所困。其人皆仅长五六寸。相处数月，略通语言，始知彼族不下数十万人，近为虎头王所制服。虎头王者，大于彼种二倍，或至三倍，仅数百人，野蛮凶暴，惨无人理。初以耶为神，敬奉备至，继又以为仙果，谋烹食之。后复来一族曰哈马国，虎头王为所败，问计于耶，耶遂为之媾和。拟振兴敎育，不果，乃乘气球而遁，出日记以贡于世。纪晓岚《阅微草堂笔记》，言乌鲁木齐有一种小人，栖于林间，居民名之曰红柳娃，译者遂以名是书云。 

　　译者原序，言此编为美国人所著，其言多汗漫自肆，滑稽隐射，然往往有见道语，可以见著者之语重心长，有为而言也。夫曰滑稽，则语近于妄，曰隐射，则意有所指。阅者勿以辞害志也可。 

　　〔言情小说〕阱中花*31 
　　书凡三十二回，分上下两卷，叙俄国船政大臣巴尔得之女爱德，本英人而入俄籍者，与英公使随员贾尔登互结爱情，为俄宗室贵女亚娥所姤。时警察大臣佳尔阁专制横行，威权炙手，谋弑俄皇于戏园之中，卸其罪于爱德。适爱德为避祸计归国，为佳所侦知，截以去。巴尔得争之，不释，欲诉于皇，佳遣人于朝房中毒毙之。时亚娥亦入佳党，入密室，见爱德，纵之。爱德不知亚娥之将害己也，甚德之。佳知之，恐为亚娥所挟制，乃阳与亚娥谋，遗之毒药，使毙之，实则将借杀人罪并除亚娥也。为虚无党魁乐纳福破其奸，亚娥乃悟，与爱德共谋见皇。佳先发制人，使警兵捕二女，定其罪，连夜充发西伯利亚。车已备矣，乐纳福复面陈俄皇，引之来，尽得其隐，卽以所备之车，充发佳于西伯利亚，送亚娥入道院，使终其身。携爱德去，与贾尔登结婚，书遂结。 

　　写佳尔阁之横暴，觉自古奸雄，无此机警，无此残酷，令人发指目裂。著者自云「书中事实，亲见亲闻，毫无虚构，宜乎虚无党之遍地皆是」。考察俄国政治者，此书可略见一斑。 

　　后半写警察部与虚无党各施手段，为自来小说中所仅见。《水浒传》写宋江、戴宗临刑，语语着急，然法场之劫，倘属意想得到，此书自见影魂，飞至请君入瓮数回，无不出自意外，耐庵有知，亦当退避三舍。 

　　全书结构谨严，无懈可击，惟爱德之母，据第六回巴尔得自述，是个假尸首，权当眞的入殓，实则存亡未卜，意谓后文必当出现，母女定有重会之日，乃竟不然，不知作者何意忽插入此一段无用笔墨。 

　　〔侦探小说〕彼得警长*32 
　　是书卽《阱中花》，彼分两卷，此分上中下三卷。书中姓名与《阱中花》无一雷同。船政大臣名白雅德，女名爱黛，英公使随员名古登，公主名华佳，警察大臣名哥老罗开亲王，而其中事实，无一不同。是一书而两译者。 

　　彼曰言情小说，此曰侦探小说，实则两义均未惬当。以云言情，则并未叙及若何钟情之处；以云侦探，则并无奇案之烦侦，奇情之烦探。全书所叙，重在警察部之残忍，虚无党之秘密，无已，则不如归之政治小说也可。 

　　〔道德小说〕一？缘*33 
　　是书凡二十回。叙英国女子列德，先与赖虚登订婚，后复心艳富贵，冒认亚脱之女，与李飞力袭爵结婚，卒以一柬败露，为赖虚登枪毙，足为慕势隳德者戒。亚脱眞女黛西，始则寄养贫家，继则力学远游，终且按律与袭爵成婚，不慕富贵而富贵自至。书中写列德之狡狯，黛西之纯正，两两比较，奚啻天渊。情节固属离奇，笔墨亦能隽雅，是亦小说中之上乘者。 

　　〔社会小说〕哑旅行*34 
