<!-- { "loadSidebar": true } -->
　　双文才貌，今之妇孺皆知，然往往乐道其含垢一事，播之管弦，形为歌咏，何其诬也。此其故由于元微之《会眞记》推其波，王实甫、关汉卿《西厢记》助其澜。文人笔孽，莫此为甚。今按崔莺莺碑，卽郑府君碑，在河南荥阳县，为古淇澳地。明成化间，淇水横溢，土啮碑出。碑为秦给事？所撰，略言「府君讳恒，字伯常，夫人博陵崔氏，四德咸备，卒年七十六。以大中十二年二月，合祔于先荥之侧。女一人，子六」。据此，则世之所以诬双文者，当可一扫而空之。或云，「碑只氏崔，而不名莺莺，碑所称者，似别为一人」，则未好辩之过矣。 

　　荆钗记 
　　《荆钗记》玉莲者，王梅溪先生十朋之女也。孙汝权，宋进士，与梅溪为同年生，敦尙古谊。史浩主和议，先生劾其误国八大罪，汝权实怂慂焉。史氏衔恨，遂令门下客作传奇，谬其事以之。前人之辨有然，几疑玉莲与崔莺同一受诬矣。乃番禺陈昙《邝斋杂记》引庄相伯言，「湖郡城内，有石牌坊一座，大书湖州协副将孙汝权同妻钱玉莲建」，则孙又为武人，而玉莲其室也。茫茫千古，此案何时？耶？ 

　　祝英台 
　　词曲中有《祝英台近》，牌名亦曰《祝英台》，后人遂附会祝英台为良家子，伪为男服，出外游学，与同砚生梁山伯共枕席者三年，虽心悦之，终以礼自持，能以智自卫，故梁不知其为女。他日归，以实吿，且约梁速来家求婚。梁踰期至，父母已许字他姓，梁懊恨成疾死。及婚，路过梁墓，感旧伤情，一恸而絶。或演为传奇，或歌为下里，文皆少异，事实从同。惟不见记载，殊不足征。有人言：「曾过舒城县梅心驿，道旁石碣上大书曰『梁山伯祝英台之墓』。近村居民百余家，半是祝姓。」岂卽当年所营鸳？耶？不可知矣。 

　　长生殿 
　　咏古诗虽以议论见长，然有意求新，亦是一病，昔人论之屡矣。昔有作《长生殿》题者，恒夸「如何夜半无人语，却被鸿都道士知」二语为独得之秘，而不知其尖酸已甚也。江右曾宾谷都转亦有是题，句云：「世缘安得如牛女，万古今宵会河渚，生生世世比肩人。牛女在天闻此语，可怜私语人不知，临邛道士为传之。」如此措辞，何等含蓄？ 

　　诗人之言，率多不检，兴会所至，应手卽书，足为典要。袁简斋先生咏马嵬诗有云：「石壕村里夫妻别，泪比长生殿上多。」其实妃子并不死于长生殿也。当日曾有訾之者，先生答以「白香山作《长恨歌》，亦有《峨眉山下少人行》之句，其实明皇幸蜀，并不到峨眉也，而香山在当时则竟用之」。难者语塞。大约此等诗尽在兴趣，如必着迹以求，无当也。 

　　普救寺 
　　传奇小说，言多不经，然亦有本其牵连附会处，则不可以不辨。元人着《西厢》传奇，实本元稹之《会眞记》。谓其不经可也，谓其无所本不可也。独至折中所称引事实地名，牵连附会，不一而足。卽如河中普救寺，据蒲之旧志云：「本名永淸院。院僧与郭威约，城克之日，不戮一人，因改名曰普救，盖五代时事。」《西厢》传奇乃附会为唐武瞾敕建，意欲影借白马解围，张尝有恩于崔耳。此其所以不经也。说者谓张本无其人，特作者假名立义，幻出一篇空灵跳脱文字，自娱娱人，读者玩其文可也，何必深考？不知张虽无其人，而崔与郑则确为夫妇。秦给事贯尝称，郑恒配崔夫人四德咸备，当日无含垢之事可知。作者欲为空灵跳脱之文，何题不可为，何必于崔、郑二人加以恶声，岂有怀未遂，乃为是诬人自诬之智耶？果尔，微特《西厢》传奇为不足凭，卽所本之《会眞记》，先已出于无本，则亦同为不经而已矣。 

　　小说 
　　本朝小说，何止数百家。纪实硏理者，当以冯班《钝吟杂录》、王士祯《居易录》、阮葵生《茶余客话》、王应奎《柳南随笔》、法式善《槐厅载笔》、《淸秘述闻》、童翼驹《墨海人民录》、梁绍壬《两般秋雨盦随笔》为优。谈狐说鬼者，自以纪昀《阅微草堂五种》为第一，蒲松龄《聊斋志异》次之，沈起凤《谐铎》又次之。言情道俗者，则以《红楼梦》为最，此外若《儿女英雄传》、《花月痕》等作，皆能自出机杼，不依傍他人篱下。 

　　小说家言，必以纪实硏理，足资考核为正宗，其余谈狐说鬼，言情道俗，不过取僃消闲，犹贤博弈而已，固未可与纪实硏理者絜长而较短也。以其为小说之支流，遂亦赘述于后。 

　　水浒传 
　　元人施耐庵，卖弄才情，希名后世，与他人穷愁抑塞，发愤著书者不同，金圣叹尝言之矣。耐庵何题不可著书，何必取羣盗而铺张之？盖因史有宋江三十六人一句，以三十六人之多，然后足供挥洒也。此亦圣叹之言也。相传耐庵撰《水浒传》时，凭空画三十六人于壁，老少男女，不一其状，每日对之吮毫，务求刻画尽致，故能一人有一人之精神，脉络贯通，形神俱化。惟小说家言，信笔挥洒，不无失检。圣叹从而润色，托之耐庵古本。遂觉洋洋大观。何物罗贯中强起干预，妄行续貂，七十回以前，被其窜乱者亦复不少，实《水浒》一大厄也。至毅然以忠义之名襃羣盗，更为耐庵所不及料。后人不讥贯中而讥耐庵，曷不取圣叹所批之本而观之？此虽事之小者，然实关系于人心风俗之大，余故不能已于言。又罗贯中后人三世皆哑，俗指为耐庵事，亦误。 

　　梁山泊 
　　诗文虽小道，小说盖小之又小者也。然自有章法，有主脑在。否则，满屋散钱，从何串起，读者亦觉茫无头绪，未终卷而思睡矣。卽如《红楼梦》以绛珠还泪为主脑，故黛玉之死，宝玉一痴而不醒，从此出家收场，无事《红楼梦》后梦也。《西厢记》以白马解围为主脑，故夫人拷艳，红娘认而不讳，从此名义已定，无事再续《西厢》也。《水浒》主脑在于收结三十六人，故以梁山泊惊恶梦，戛然而止，意在于著书，故可止而止，不在于羣盗。故凭空而起者，亦无端而息，所谓以不了了之也。此是著书体例，非示人以破绽，后人不察，纷纷蛇足，几何不令读者齿冷！ 

　　梁山泊辨 
　　梁山泊不知在何处，谈者津津，坚称世间确有其地。及问其地之在何处，则又东称西指，莫定主名。大抵人情好怪，不稽事理，随声附和，往往而然，不为喝破，反增疑窦，使无识者日驰情于无何有之乡，则当世之惑，而人心之害大矣。今按《宋史》，并无梁山泊，而有梁山泺。梁山泺虽为盗薮，究与宋江无涉。宋江事见《徽宗本纪》、《侯蒙传》、《张叔夜传》者大略相同。三十六人除宋江外，皆不着姓名，更何有于梁山泊？其属杜撰可知。若梁山泺事，见诸《蒲宗孟传》，言梁山泺多盗，宗孟痛治之，虽小偷必断其足，盗虽衰止，而所杀甚多云云。微论与江无涉，且宗孟为神宗朝人，其去徽宗朝亦越数十年也。作者随手扭揑一梁山泊地名，亦犹《三国演义》之落凤坡，本无心于牵合，谈者求其地以实之，不得，或遂指梁山泺为梁山泊，如今时四川之有落凤坡者，究未可知。要为齐东野人之言，非大雅所宜出也。 

　　小说闲评*6 
　　《红楼梦》一书，不著作者姓名，或以为曹雪芹作，想亦臆度之辞。若因篇末有曹雪芹姓名，则此书旧为抄本，祗八十回，倪云癯曾见刻本，亦八十回，后四十回乃后来联缀成文者，究未足为据。或以前八十回为国初人之旧，而后四十回卽雪芹所增入。观其一气衔接，脉络贯通，就举全书笔墨，归功雪芹，亦不为过。 

　　《儿女英雄传》自是有意与《红楼梦》争胜，看他请出忠孝廉节一个大题目来，搬演许多，无非想将《红楼梦》压住。如项庄舞剑，意在沛公，才多者天且忌，名高者矢之鹄，不意小说中亦难此。然非作《红楼梦》者先为创局，巧度金针，《儿女英雄》究安得阴宗其长，而显攻其短？攻之虽不克，而彼之长已为吾所窃取以鸣世，又安知《儿女英雄》显而攻之者，不从而阴为感耶！《红楼梦》得此大弟子，可谓风骚有正声矣。 

　　文章争起句，亦争结句。于二者而权其轻重，则结句尤重于起句。试观今人应试之文，结句或有不佳，起句无不佳者。古人传世之文，起句无不佳者，结句往往佳于起句，其精神贯注之处，优劣分而难易见，难易见而轻重得矣。小说亦然。《红楼梦》彻首彻尾竟无一笔可议，所以独高一代。《儿女英雄传》不及《红楼》，正坐后半不佳。 

　　《儿女英雄传》前半写十三妹，生龙活虎，不可捉摸，令人作天际眞人想，分贴诸人，亦各色舞眉飞，恰如分两，读者几欲一一遇之纸中，而可数其主名也。中权写却婚赠奁，细针密缕，尙见惨淡经营。入后文笔懈怠，可议之处，不胜枚举。尤陋者，写安学海为四子解围引侍坐章，翻入长姐儿之金钏松却，用《西厢记》脱胎，丑态百作，有类儿戏，至不堪寓目，岂江郞亦有才尽之时耶，抑画鬼魅易而画人物难耶？此书结而未结，尙是待续之书，后有作者，吾知不急于续，而勇于改。 

　　《花月痕》一书，亦从熟读《红楼梦》得来。其精到处，与《儿女英雄传》相驰逐于艺圃，正不知谁为赵、汉。若以视《红楼》，则自谢不敏，亦缘后劲失力故也。就使后劲，要亦未到《红楼》地位。 

　　《花月痕》命意，见自序两篇中，大抵有寄托而无指摘者近是。人见其所言多咸、同间事，意以为必有指摘，过矣。亦犹《红楼梦》一书，谈者纷纷，或以为指摘满洲某权贵、某大臣而作，及取其事按之，则皆依稀影响，不实不尽。要知作者假名立义，因文生情，本是空中楼阁，特患阅历旣多，暝想遐思，皆成实境。偶借鉴于古人，竟毕肖于今人；欲穷形于魍魉，遂驱及于蛇龙。天地之大，何所不有；七情之发，何境不生。文字之暗合有然，事物之相値何独不然。得一有心者为之吹毛求疵，而作者危矣；得一有心人为之平情论事，而观者谅矣。 

