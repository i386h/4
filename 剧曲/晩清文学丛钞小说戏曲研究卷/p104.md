<!-- { "loadSidebar": true } -->
　　衔石犹塡小精卫，拊髀转叹老英雄。人天战胜生还日，痛飮黄龙燕市中。 

　　《小说林》第五期（1907） 

　　○题《波乃茵传》 

　　高旭 
　　回首春风泪似麻，芙蓉山下路三叉。黄金堆积酬知己，恩谊难忘茉莉花。 

　　薄命红颜土一邱，斜阳衰草梦悠悠。惹侬卷卷颓然病，一夜秋心散不收。 

　　《南社》二集及《未济庐诗集》（1911） 

　　○题《东洋之佳人》 

　　高吹万 
　　独从世外感卿卿，热泪何堪暗暗倾！自是奇忧忘不得，故将哀怨托芳情。 

　　《女子世界》第八期（1904） 

　　○病后读琴南翁所译说部藉以解闷因占短诗辄系其端 

　　朱玺 

　　《洪罕女郞传》 

　　宝气连城造化工，故敎一梦彩云通。洪罕风雨成追忆，只辨山桃五度红。 

　　《雾中人》 

　　蜒雨蛮烟抵为卿，一生知己两佳人。如何《得宝》歌声里，一斛鲛珠哭玉眞。 

　　《红礁画桨录》 

　　浪里鸳鸯堕恨天，礁钟桨鼓自年年。亚东儿女应怜取，鹃血啼干为女权。 

　　《南社》十八集（1916） 

　　○自题《暖香楼乐府》后 

　　吴梅 
　　南院西风衰草黄，秦淮秋老不胜凉。过江名士今何在？断雨残虹听伎堂。 

　　零落靑溪旧板桥，冶春踪迹梦迢迢。红牙试谱云和曲，十二楼头尽碧箫。 

　　《南社》十二集（1914） 

　　○关于《风洞山传奇》九题 

　　一自题《风洞山传奇》八绝句 

　　吴梅 
　　唾月堆烟泪不波，靑衫情味奈愁何！横磨剑与坤灵扇，恨事人间尔许多。 

　　一树冬靑吊国殇，牛车泥马指南方。汉官遗制无人识，窄袖蛮靴时世装。 

　　枉说嫖姚大将台，昆眀浩劫早成灰。沙虫猿鹤啼秋月，可有鹃魂入梦来？ 

　　戎马河山战一枰，哀丝豪竹不成声。上书未见庚申帝，苦费当时转六更。 

　　一片降帆事可哀，中原谁筑蛰龙台？西曹铸就飞霜狱，十二金牛揽不来。 

　　井水汤汤咽古愁，红牙且自按《梁州》。秣陵山色珠江月，不抵厓山一叶舟。 

　　建安词笔荒唐甚，値得遗民带泪看。野史亭中秋草没，桂林云气胜临安。 

　　十载塡词苦耐贫，说龙诺虎亦前因。文章莫向西风哭，可道知音尙有人。 

　　《南社》十一集（1914） 

　　二题《风洞山传奇》 

　　刘光汉 
　　潇水西流落日斜，越王城阙急胡笳。山河大地今非昔，忍向西风哭桂华。 

　　班竹萧骚冷翠凝，瑟声凄绝吊湘灵。而今怕诵《招魂》赋，江上枫林惨不靑。 

　　郁李花开杜宇飞，孤臣泣血泪沾衣。鹤归华表知何处？城郭人民半是非。 

　　《国粹学报》第二十三期（1906） 

　　三题《风洞山传奇》 

　　竹泉生 
　　雨夜开编鼻准酸，桂林山色逼人寒。汉官仪制归优孟，日醉梨园未忍看。 

　　一编靑史四千年，多少兴亡在眼前。水阁鹤岩何处是？只余丝竹泣荒烟。 

　　莫说前朝莫浪愁，养花时节且登楼。开筵坐顾周郞曲，更遣吴姬点酒筹。 

　　《风洞山传奇》（1906）卷首 

　　四乳燕飞*1 

　　王蕴章 
　　一滴眞元血，是天公撑持世界，作成豪杰。猿鹤沙虫秋烬化，了却中原半壁。生不幸，谋人家国。欲乞黄冠归里去，听桃花扇底娇莺泣。抽佩剑，四空击。靡筓独抱孤臣节，尽昏昏，终朝醉梦，草间偷活。柱木焉能支大厦，万丈灵光照澈。灰冷透，昆明残刼。徧地皆非干净土，莽靑山何苦收遗骨？休更向，老僧说。 

　　《南社》六集（1912） 

　　五秋宵吟*2 

　　长洲痴石 
　　夜鹃啼，野马死，故国凄凉如此。兴亡梦，比那日临安，可还相似？夕阳红，战血紫，叹息南中人士。重回首，奈怅望行宫，乱山千里。废堡残城，是旧日朱家战垒。土花零落，塞草荒寒，尙有暗风起。金粉凋残矣，王气全消，幽恨未已。倘秋魂控鹤归来，风洞山色暮霭里。 

　　六洞仙歌*3 

　　靑溪慧珠 
　　江山半壁，叹孤臣辛苦，碧血丹心照千古。算冬靑一树，了却南朝，难禁得，流涕甘陵旧部。故乡归路远，红袖靑衫，一様飘零怨迟暮。且莫说兴亡，倘说兴亡，定惹起，闲愁无数。怕劫运，黄杨蓦重来，又满地烽烟，乱山鼙鼓。 

　　七金缕曲*4 

　　金一 
　　帝子花消歇，莽南天，蛮烟春瘴，杜鹃凄绝。从古流离家国事，偏惹龙叱凤泣。只难望，将军死贼。汉腊存亡天一角，数降王谱系羞从逆。还夺我，女儿节。忠魂碧汉旌？立，猛回头，残山拱木，血花凝碧。种界灵魂儿女共，埋玉埋名可惜。厮守着，茅庵半壁。后死余生丁末日，一蒲团了却氤氲牒。亡国恨，永难灭。 

　　八金缕曲*5 

　　黄摩西 
　　红冷桃花血，拨檀槽，重歌轶事，是何雄杰？凤泊鸾飘侯门女，甘学枯禅面壁。还惨过，孤臣辞国。烽火烧残鸳鸯牒，剩千山杜宇三更泣。巾帼操，愧麾节。镆铘独跃龙文铁，尽输它倡随师弟，鱼肠同穴。宗社已墟家安在？儿女情缘悟澈。算共转；光音初劫。剩水残山重黄粱，问他年谁拾降王骨？叹天道，总难说。 

　　九洞仙歌*6 

　　黄摩西 
　　神州沈矣！问天公何苦，做尽伤心赚今古？剩靑山一片，收拾英魂，算配得，江左梅花阁部。瘴江风浪恶，惨绿愁红，欲釆芙蓉已秋暮。破碎旧山河，靑骨红颜，总付与无凭气数。正此际重看劫灰燃，有壮士耰锄，美人桴鼓*7。 

　　以上五阕均载《风洞山传奇》（1906）卷首 

　　*1 题《风洞山传奇》 
　　*2 《风洞山传奇》题词 
　　*3 《风洞山传奇》题词 
　　*4 《风洞山传奇》题辞 
　　*5 《风洞山传奇》题词和噙椒韵 
　　*6 《风洞山传奇》题词和慧珠韵 
　　*7 ①近日粤西之变，女酋黄九姑等甚勇？。 

　　○关于《悬猿传奇》五题 

　　一自题《悬猿传奇》卷首 

　　祈黄楼主 
　　频年扈跸历重洋，监国君臣剩一航。犹是崖山风雨夜，拍天骇浪葬孱王。 

　　铮铮铁石比心肠，一曲悲歌和《牧羊》*1。为爱凤凰山色好，黄花时节近重阳*2。 

　　惟有双猿妙解人，来依穷岛一孤臣。国家历数俱先定，前有庚申后甲甲*3。 

　　千古英雄尽浪淘，寃禽衔石尙悲号。一编当作西台哭，异代知心有谢翶。 

　　何时凭吊到南田，化鹤魂归海外天。二百年如梦过，甲辰年遇甲辰年*4。 

　　谱出新词付妙伶，感时又见孔云亭。疑从巴峡瞿塘路，听到哀猿第五声*5。 

　　《月月小说》第一期（1906） 

　　二《悬猿传奇》题词 

　　梅侬 
　　穷岛萍浮一首阳，逋臣虽去蕨薇香。谁欤酹酒西泠冢，听到啼猿便断肠。 

　　《月月小说》第一期（1906） 

　　三《悬猿传奇》题词 

　　陈茗香 
　　隆准无依臣无主，兰草无根国无土*6。厦将倾时木难支，天有缺时石难补。宋明末造若合符，龙种岂与他人殊。半壁江山思恢复，不在中原在海隅。鲁王犹是朱家子，舟山愿奉朱家祀。誓师酹酒事勤王，海上忽闻义旗起。金门奄忽遗诏来，散军休士辟蒿莱。猿兮猿兮能守望，空林穷岛鸣声哀。男儿不屑无名死，抗节乃在武林市。留取丹心照汗靑，文山而后一文耳。佚事流传孰写眞，甲辰年后又甲辰*7。靑藤四声今嗣响*8，兴酣落笔如有神。鞠部排场新声出*9，击节高歌唾壶缺。公若有灵顾曲来，大舞台前一轮月。 

　　《月月小说》第一期（1907） 

　　四《悬猿传寄》题词 

　　风林 
　　龙种飘零孤臣苦，南北军书空旁午。金门蓦地哀诏来，半壁江山又无主。君不见，马、阮俦，处堂燕雀不知愁？君国重事等儿戏，忝窃朝冠愧沐猴。鲁王本是朱家肉，珠山本是朱家鹿，分所当为岂不为，胡勿当年思文、陆？海角孤军壁垒开，螳臂当辕殊可哀。史公以外张公耳，明季忠烈几人哉！武林市中黯夜月，于、岳祠边好埋骨。棱棱生气振秋霜，千载英灵同不没。吾闻公有猿兮为公守，生死不渝常左右。随人意旨能通灵，精诚所感诚非偶。昔者晋卿有臣獒，陆机入洛仗黄耳。人心兽面尙如此，甲申之际谁义士？乐府谱成哀猿词，托兴亦是风人思。公灵化鹤一归来，悬山中明月时。醉中击节高歌洒热血，如意西台从今缺。我方掩卷发三叹，岂止四声称妙绝。 

　　五再题《悬猿传奇》 

　　风林 
　　白雁高飞江南秋，六桥烟冷芙蓉愁。霹雳夜绕鎭南塔，杜鹃啼月声啾啾。宋明末造如一辙，愧杀朝官皆沐猴。王孙芳草飘泊尽，海峤犹有孤臣留。苍水苦心比信国，舟山形势同厓州。金门忽颁遗诏至，眞龙化骨谁为收？背城借一誓勿去，婺水独抱人忧。容斋欲将贞忠传，乐府一一劳披搜。鞠部排场歌且舞，生气棱棱千古遒。曲中有误灵来顾，云车风马海东头。 

　　以上二篇原载《月月小说》第一期（1907） 

　　*1 ①见末出。 
　　*2 ②公自四明至杭州，方巾葛衣，终日南面而坐，不食不言，惟啜水而已。九月初七日临刑赴市，遥望凤凰山一带，始一言曰：「好山色！」索笔赋绝命词数章，挺立受刑。年四十有五。见《海东逸史》。 
　　*3 ③元顺帝少时依僧寺，有老猿三十六来为执役。及帝去，猿俱跳踯而死。后帝崩于庚申，在位三十六年，人称为庚申帝，适符猿数（见《庚申外史》）。明亡于甲申，禽为猴，猴亦猿属也。感双猿事，涉笔及之。 
　　*4 ④编中言公于甲辰六月散军南田之悬，于是年九月抗节杭州，届今甲辰，已二百四十年，太岁适合，非偶然，亦异事也。 
　　*5 ⑤昔徐靑藤道人有《四声猿传奇》，兹编出，则增四为五矣。 
　　*6 ①宋郑所南画阑多不着土，人问之，泫然曰：「地已为人夺去矣！」 
　　*7 ②公就义在康熙甲辰，乐府编成在今甲辰。 
　　*8 ③徐靑藤道人有《四声猿乐府》。 
　　*9 ④梨园子弟此剧已能演习。 

　　○读莼农《碧血花》句卽集剧中语默题四绝*1 

　　吴梅 
　　除却温柔不是乡，生憎无福到鸳鸯。沧桑世味何人晓？莫向春风问短长。 

　　死别生离百样磨，声声行不得哥哥。红冰碧血安排妥，我亦闻歌唤奈何！ 

　　《南社》七集（1912） 

　　*1 录二 

