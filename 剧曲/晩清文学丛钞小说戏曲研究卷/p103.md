<!-- { "loadSidebar": true } -->
　　*3 《红礁画桨录》题词和畏庐居士 
　　*4 《红礁画桨录》题词和畏庐居士 
　　*5 题《红礁画桨录》 

　　○《橡湖仙影》题词二题 

　　林纾 

　　一摸鱼儿*1 

　　荡林光，半湖新水，画楼侵晓微雨。双鸦小啄罘罳动，人向嫩春林墅。襟半举，扫一片，花痕，敛入痴心绪。湖阴词组，看云影移，苔香吹屦，描写好眉妩。定情许，何限愁根爱缕，窥人偏少鹦鹉。山容水态吟鞭远，地下月中酸楚。谁见觑，歌舞地，天涯也有鸳鸯浦。沧波逗汝，竟小劫存莺，横风聚燕，两两背花去。 

　　中译本《橡湖仙影》（1906） 

　　二小重山*2 
　　别业东风万柳丝。朱楼斜日里，见朱扉。玉箫声向舞筵迟。腰围小，收狭砑罗衣。春聚远山眉。重重挑不动，个人痴。去时追想乍来时。空留得，阑外海云飞。 

　　践破门前一道苔。入门闻笑语，燕归来。玉簪花碎美人怀。东风峭，还忆去时栽。琴调几分谐。新人兜不住，旧人猜。一腔花气展书纔。争知道，花底有人挨？ 

　　中译本《橡湖仙影》（1906） 

　　*1 安杰拉 
　　*2 佳而夫人 

　　○《恨绮愁罗记》《非色野宫词》六首 

　　林纾 
　　镜殿春阴玉臂寒，君王每向睡余看。粉霞寸寸鸳鸯锦，枕函边唤马丹。 

　　辇道微风散晓烟，持铍人聚御桥前。玉京朝会除门籍，枉署瑶台侍从仙。 

　　帘外飞泉落碎瑛，羊车久罢此间行。个人不解侬凄咽，错道琼窗鹦鹉声。 

　　承恩一十七年中，乐府何曾唱恼公！燕子飞来金凤去，秋痕冷上水晶宫。 

　　一簇梨花小苑深，玉珰函札久沉沉。君王卧起长生殿，怎释楼东望幸心！ 

　　晚凉浴殿袭珠襦，纤履光涵致致肤。谁解宫门金兽外，斜阳一片在蘼芜！ 

　　中译本《恨绮愁罗记》（1908） 

　　○书《十五小豪杰》后 

　　高吹万 
　　到底至诚能感动，何嫌党祸鬬纷纭。君看绝岛腾新釆，自治原来贵合羣。 

　　两载飘蓬剧苦闲，家乡望眼杳难攀。天涯生死无消息，战胜羣魔破浪还。 

　　小小垂髫十五人，却从患难见精神。男儿磨折寻常事，民政规模结构新。 

　　《觉民》第八期（1904） 

　　○念奴娇〔《鬼山狼侠传》题辞〕 

　　金为 
　　瘴花蛮草，蓦仙仙吹落，灵风梦雨。无限情根芟不尽，随处茁芽抽缕，箐密黏天，莲香出水，春去谁为主？笑渠摩勒，惺惺还恋眉妩。难得红泪朝冰，灰心晚烬，老病犹能武。骨肉烦寃连肺腑，索借恩仇血补。驱牡从狼，搜神骂鬼，浑把头颅赌。塡胸块垒，探喉凭稗官吐。 

　　中译本《鬼山狼侠传》卷首 

　　○《铁锚手》题词 

　　金为 
　　南北东西此浑圆，好生同戴有情天。草管人命缘财色，如彼文明亦可怜。 

　　爱种频操同室戈，良医寿世办多多。吾华不解西来意，痴黠相遭奈尔何！ 

　　领略卿言亦复佳，男儿若个不风怀？怪他绝代枭雄手，也有闲情泥燕钗。 

　　幻境何如实事奇，死生一发两迷离。诸天非想非非想，不信歧中又有歧。 

　　合作阎摩变相看，刿心怵目惨无权。杀机往往悬眉睫，怪底人间行路难。 

　　犷者作奸终抵法，懦夫远色亦湛身。国工进退都无据，翻羡庸医剧可人。 

　　取将远势巧纡回，盘马弯弓苦费才。用尽机心徒自毙，始知天网故恢恢。 

　　中译本《铁锚手》（1906）卷首 

　　○《拣才炉》题辞 

　　金为 
　　热心冰透那堪论，天地为炉熨不温。我固无才人复尔，几回展卷欲销魂。 

　　羞言爱国与忧时，抹月批风一味痴。剩有怜才心未死，其它臣醉不能知。 

　　安危须仗出羣才，潦倒新停浊酒杯。缓死须臾观德化，愿身成骨骨成灰。 

　　却忆新迁粉署郞，十年树木费平章。南熏恰未秋风起，遮莫莼鲈思故乡。 

　　看朱成碧两迷离，不是心花是血丝。弦外余音文外致，个中消息竟谁知？ 

　　先烈休谭轩与羲，有生若个不骑危。前途我为神洲祝，薪胆无忘在莒时。 

　　中译本《拣才炉》（1906） 

　　○满庭芳〔题《英孝子火山报仇录》〕 

　　金为 
　　孝水春枯，贞柯冷秀，恩仇抵死镌心。炎风朔雪，遮莫此锺灵。为问发肤无毁，视夫君，畴重畴轻。陡令我，迥肠荡气，枨触懊侬情。十年前旧梦，嗛嗛乌哺，草草鸳盟，盼白云亲舍，谁共欢承？何况残山剩水，怕黄图，泼墨重经。索唤起，中原豪杰，雪涕念敎听。 

　　中译本《英孝子火山报仇录》（1914）卷首 

　　○关于《阱中花》三题 

　　一满江红〔《阱中花》题词〕 

　　拌斋 
　　带绾同心，早订了白头盟约。曾不料，狼贪趸毒，鸾飘凤泊。虎口余生春尙在，蛾眉善妬衔难脱。幸君王成就美姻缘，恩波阔。螳螂健，来黄雀。狐狡，盘雕鹗。笑机心相鬬，翻撄矰缴。无限恩仇都是幻，有情眷属终须合。愿普天，花好月长圆，升平乐。 

　　中译本《阱中花》卷首（1906） 

　　二阅《阱中花》小说感赋七律二章 

　　金为 
　　人间行路古今难，相斫书成不忍看。怀璧逡巡挂文网，拜金容易躐高官。战龙野洒玄黄血，刺虎宵探赤白丸。总为浮云能蔽日，箜篌一曲郁长叹。 

　　风风雨雨鎭年年，飘泊申江坐惘然。梦里琼花和镜碎，眼前靑草比袍鲜。一春心事长酖酒，三寸毛锥不钱。寄语羣公须好在，佛时巨任待仔肩。 

　　中译本《阱中花》（1906）卷首 

　　三《阱中花》题词 

　　常友柏 
　　纷纷铸错不堪论，毒雾茫茫暗九阍。腥血模糊开历史，齿牙磨厉列公门。萑苻但解仇苛政，衢壤何曾识帝恩。试向冰天一回首，哀鸿满地未招魂。 

　　无端万里觅封侯，金穴初成命已休。碧血精魂余惨怛，绿窗儿女话恩仇。子规啼苦天为泣，精卫塡平海不流。终是圣明天子事，悲伤欢喜各千秋。 

　　中译本《阱中花》（1906）卷首 

　　○《空谷佳人》题词 

　　佚名 

　　一踏莎行 

　　槛瘦幽花，笼娇鸟，洞天辜负春光好，钓奇多谢阿兄来，墓门催长红心草。金屋多悭，玉容难老，美人不寿飜宜早。羞敎白发上人头，故留恨事供凭吊。 

　　二摊破浣溪纱 

　　名士多奇癖，倾城有别裁。澹于秋鞠冷于梅，等是一般蕉萃十分呆。宁复肠堪断，曾无泪可挥。杜鹃啼道不如归，怕见小坟三尺病梨开。 

　　中译本《空谷佳人》（1907）卷首 

　　○《雾中人》题词 

　　李岳瑞 
　　蜑雨蛮烟鬰不开，万山无语自皑皑。天梯石栈深宵度，祗为连城宝气来。 

　　万戟如林卫起居，灵风瑟瑟护仙舆。人天膜拜庄严极，争识阴谋类贾胡。 

　　神母归来事渺茫，狐埋狐骨剧仓皇。靑田黄蘖都无据，莫信遗编出闲房。 

　　水底惊看睡鳄摧，蛮乡亦有勇澹台。寄声碧眼虬髯客，莫谓中原少异才。 

　　山上蘼芜自有夫，使君何事妮罗敷。驯龙狎象浑闲事，不信韬钤出彼姝。 

　　寄语檀郞莫更痴，他生缘会渺难期。脊令原上酸风冷，正是秦蛾死别时。 

　　人天挥手事须臾，凄绝蚕眠一纸书。至意快看完璧返，奇功谁女相如？ 

　　靡靡南风不竞余，凭将忠爱托虞初。佗年倘颂回天力，合让髯翁一卷书。 

　　中译本《雾中人》（1906）卷首 

　　○《红茶花》题词 

　　一 

　　潘飞声 
　　恼煞遗雏语未通，艰危剑气走丰隆。英雄甘任恩仇报，祗在佳人一笑中。 

　　罗刹红茶幻影幽，蛇针酒穽屡歼仇。白人智巧徒争竞，一点神灯已碎舟。 

　　冷月高楼泣素衣，侯门风景尙依稀。卽今聚首邻家屋，草地安闲话落晖。 

　　中译本《红茶花》（1905）卷首 

　　二 

　　贺彝 
　　变幻离奇色亦空，欲将首尾拟神龙。满腔热血凭君洒，却在秋波一转中。 

　　侠态狂情激射来，那知乐处寓悲哀。可怜绝代如花女，一缕游魂下剧台。 

　　狐雏如孑口如瘖，抛撇歧途太忍心。不有解人甘任侠，盘寃长此九渊沈。 

　　记曾变相说金刚，竟使神奸不可方。却笑尙疎施毒计，蛇针到底露锋铓。 

　　屡蹈危机命若丝，果能雪恨又何辞。花魂唤起应含笑，一弹遥飞贯臆时。 

　　中译本《红茶花》（1905）卷首 

　　○读小说绝句 

　　藏晖 

　　一《十字军英雄记》 

　　岂有酖人羊叔子，焉知微服武灵王。炎风大漠苍凉甚，谁更持矛望夕阳？ 

　　二《不如归》 

　　炮翻黄海浪花飞，苦战归来百事违。国耻痴情两凄绝，伤心怕读不如归。 

　　三《块肉余生述》 

　　果然禹鼎与温犀，泪血凝成绝妙词。入世自今无不若，黄金合铸迭更司。 

　　四《续侠隐记》 

　　白首为郞二十年，穷愁拊髀卧秋天。神京一旦风云？夜传呼凤诏宣。 

　　《越报》第一期（1909） 

　　○题《儿女英雄》—记犹太爱国女伶罗情事，见《杭州白话报》 

　　柳亚子 
　　沈沦故国三千载，寥落遗民五大洲。惨绝儿女花放日，河山破碎一身愁。 

　　蓬梗萍飘泪不干，孑遗民族自由难。排除罗网出门去，影照庭阶霜月寒。 

　　英雄儿女亦奇男，国破家亡百不堪。优孟衣冠亲说法，那敎同种不心酸！ 

　　一曲惊鸿总百悲，舞台开处断肠诗。鲛绡泪渍三千斛，染出同胞独立旗。 

　　风潮鼓吹意难忘，绕指柔成百炼钢。寄语堂堂英宰相：可为民族建荣光*1！ 

　　芳踪侠骨有谁同？愿铸黄金事女雄。最是汉家亡国恨，胡笳十二可怜虫。 

　　《女子世界》第九期（1904） 

　　*1 ①英前相的礼士立，犹太人。 

　　○读《日本维新英雄儿女奇遇记》 

　　慧云 
　　柔情侠骨两相摩，棘地荆天唤奈何。组织文明新世界，血痕泪点一何多！ 

　　《国民日日报汇编》第四卷（1904） 

　　○译《海外天》竟书四绝于其后 

　　觉我 
　　拔剑横天一长笑，羣龙无首血玄黄。中原昨望眞王气，谁蜕奴皮树国防？ 

　　行百里者半九十，崎岖历尽却无穷。少年漫说竞天择，山海苍苍云水空。 

　　落魄依然是国民，灵魂虽死有精神。渡江愤击祖生楫，嘘起阳和大地春。 

