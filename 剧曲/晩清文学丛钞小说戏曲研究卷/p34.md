<!-- { "loadSidebar": true } -->
　　吾家紫虬文学，与其友数君，合组《新小说丛》一书，予尙未寓目及之也，而知其必有以餍饫海内之人望者矣，因泚笔为之祝曰：某闻来离登得，纂齐、鲁之方言；象寄译鞮，备职方之外纪。自兹以降，虞初周说，黄车综其旧闻；汉武遗事，彤管甄其别录。莫不侔色揣称，抽秘逞姸。小山丛桂之谈，夙推《淮南鸿烈》；中郞虀臼之喩，实为枕中秘宝。固己家握灵蛇，人吐白凤，未有识通古今，学贯中西，网罗徧于五大洲，撰述极乎九万里，语其托兴，是寄奴益智之粽；讽以微词，作仲任《潜夫》之论，如诸君所组《新小说丛》之善者也。自昔说部之流传，半属文人之好事，则有《拾遗》作记，《外传》成书，元微之《会眞》含情，陆鲁望《小名》摘艳，红绡金合，田郞之跋扈依然；紫玉燕，李益之妒情斯在。南部烟花之录，午夜香温；北里狭斜之游，丁年梦熟。《桃花扇》里，岂有意于兴亡；《长生殿》中，拾坠欢于佳丽。甚或柯古征异，干宝搜神，支诺皋炫其怪闻，王淸本恣其诞说。灵均逐客，东皇无续命之丝；长春幻人，《西游》岂金丹之术？留仙丽藻，多说鬼与说狐；晓岚辩才，姑妄言而妄听。下至《列国》、《三国》之演义，哲理无存；《隋唐》《残唐》之赘编，秽鄙特甚，大雅之士，蹙焉悯之。凡斯下里之讴，等之自桧而已。或谓郢书善附，燕说无征，祸枣灾梨，汗牛充栋，大都蚁安槐国，虱诵阿房，纵享帚以自珍，只胡卢之依様。盖无进化开明之识，则夏虫固不足语冰；非有专科通译之才，则井蛙亦难测海。矧在今日，万国騈罗，列强虎视，而犹蹈常袭谬，荡志诲淫，将何以照法炬于昏衢，轰暴雷于聋俗乎？夫抟抟大地，苍苍彼天，扰扰吾生，漫漫长夜，黄耏碧眼，隐取缔于瓜分，黑水白山，等浮踪于萍散。《霓裳》曲罢，旧内春销，《玉树》歌终，吟边句冷。皇舆败绩，痛南渡之君臣；行役劬劳，悯东周之禾黍。苍鹅出地，衅本兆于翟泉；白马淸流，祸且成乎钩党。遂使国士流涕，心伤豫让之桥；酒人悲歌，目断庆之里。此何时哉？嘻其酷矣！而况元瑜书记，仲宣流离，岭陟愁思，滩过惶恐。倂命有独摇之树，索笑无称意之花，穷愁著书，不可说也。然而自公退食，谋国是者何人；皆醉独醒，实钟情于我辈。诸君自伤身世，甘作舌人，以瑰奇屹特之资，肩起发砭顽之职，广译善本，启迪羣蒙，亮符鄙颂，然某以为小说之作，体兼雅俗，义统正变，意存规戒，笔有襃贬，所以变国俗，开民智，莫善于此，非可苟焉已也。窃不自揣，辄有所贡，幸垂察焉。自阁龙探险，恣舰队之东来；卢骚著书，倡《民约》于西？。自是潜吹虺毒，伏厉豺牙，甚蹂躏于晋庭，受岁币于宋室。夫传檄而擒颉利，奋刀以斩郅支，在彼古人，实操胜算。今则大开海禁，渐失藩篱，苟有人焉，斗我心兵，敌彼毛瑟，孙武之智，九天而九地；孟获之服，七纵而七擒；足使生亮却步，说岳惭颜；拿波伦遂戢其野心，惠灵吞亦失其战略，斯曰御侮，其善一也。往者甲午之役，丧败实多，旣利益之均沾，又缔盟而协约。夫贞德女杰，尙发愤以救亡，罗兰夫人，亦慷而致命。今旣民权渐茁，女学将兴，岂无娘子之？，足佐壮夫之绩。况杯葛主义，实行于拒约，炸药暗杀，激厉于舆情。将使黄衫豪客，不独成首之勋；红拂丽姬，并堪作同仇之侣。则又未尝不可潜消祸水，共上强台，斯曰振武，其善一也。若夫测象元模，探奇大块，刚柔轻重，旣殊其习，阴阳燥湿，复异其宜。于是露紒而谒祅神，焦顶而亲梵呗，摩西十诫，呼阿拉以称尊；基督一神，抱救世之宏愿。类皆膺华效卑之美誉，则宗敎自居，闻婴匪毒之谇声，则惨颜不怿。然而独雄众雌之俗，不徒三女为奸；蹶颐羯首之蛮，大抵肝人若脯。茵陈趫捷，唯畋猎以遂生；蹋跶游居，去牛羊而弗乐。此外如冰天雪海，死谷炎荒，固难与桑港良岛、巴黎名都，较短量长，相提并论，然则跨麦哲伦之舰，不足罄其形容；乘张博望之槎，更莫窥其万一。斯曰釆风，其善一也。至如理想高尙，艺术朋兴，奈端探赜于天文，哈敦硏精于地质，斯宾塞阐理于人羣，达尔文纵心于物竞，极之鈲验精医，方维工算，磺强合化，螓蝶效形。以至两冷相和，或成涫热，二淸忽杂，乃呈浊泥，罔不思入混茫，妙参造化。是以锥刀必竞，富踰犂鞑之琛；药弹横飞，雄长屠耆之族。盖其钩深索钥，通幽诣微。罗万有于寸心，镜二仪于尺素。奚止女娲炼石，志幻于补天；鲁阳挥戈，谈空于返日。斯曰浚智，其善一也。至于身毒吉贝，墨加胡椒，薯蓣种于英伦，葡萄产于希腊，与夫忒斯玛之？狒，澳大利之袋鼠，使犬驯鹿，交说于穷边；海豹白熊，栖息于寒带，是虽名物之纷如，亦必硏求之有自。而徐松龛《瀛寰志略》，疏漏居多；魏默深《海国见闻》，搜罗未悉。今欲穷形象物，妙手写生，倘备指挥，亦供点缀。衣披氆氇，轻描绿毯之妆；杯号留犂，沈醉白兰之酒。是则灯前遇侠，月下传娇，流目送波，添毫欲活，又况狮子虎势极猛厉，轵首莺能作歌谣，固腾于《尔雅》之笺虫鱼，稽含之状草木，斯曰博物，其善一也。抑又闻之，锺仪君子，惟操土音；桓氏参军，乃工蛮语。然未駃舌难知，钩唇鲜效。加以佉卢左行之字，撒逊连犿之书，以版克为公司，以毘勒为盾剂，葛必达为丁口之赋，狼跋氏是典库之名，喝特尔斯，实廛丁之释义，萨白锡帝，问佽助以谁知。又况优底公尼，印度标其树布，拓都么匿，欧西言其多寡。则虽读空四部，富有五库，亦恐路入迷阳，灯昏漆室。自非熟习希伯来文字，何以翻犹太敎经？深谙拉体诺名词，未必通罗马掌故。斯曰绩学，其善一也。近者遯叟记述，为西学之先河；又陵博闻，登文坛而夺席。望扶桑之灵窟，荟萃英华；得琴兰之嗣音，藻绘绚烂。斯已沾漑艺林，别开境界。而诸君翩翩绝世，盘盘大才，吹嘘芳馨，综釆繁缛，日月合璧，昭云汉以为章，笙磬同音，融律吕以凑矩。士得知己，庶无憾焉。所可悼者，欧美腾踔，风潮激荡，楚歌非取乐之方，胡笳是销魂之曲。嗟乎！河山半壁，岂仙人劫外之棋；金粉六朝，裂王者宅中之地。健儿之躯号七尺，宁帖伏若粥雌；金石之寿不百年，忍摩挲此铜狄。固知挥毫写恨，对酒当歌，金铁皆鸣，声泪俱下，伊郁善感，非得已已。若徒摹拟闺情，掇拾里谚，旣落窠臼，殊少别裁，揆厥下忱，绝非所望。呜呼！虬髯客扶余一去，谁能兴海外之龙；丁令威华表重来，我将化辽左之鹤。光绪丁未十月之望，新会林文骢撰。 

　　《新小说丛》第一期 

　　○《小说七日报》发刊辞 

　　光绪三十二年(1906) 
　　値物竞之剧烈，虑炎裔之就衰，民智未开，斯文有责。明通之士，于是或着或译，作为小说，以收启迪愚氓之效，非谓嬉笑怒骂，信口雌黄，藉以拾牙余之慧，求垄断之利已也。是以泰东西说部之作，虽亦不尠，而其所以辅敎育之不及，佐兴观之感觉者，意旣深而法亦易，词虽浅而用则宏。若夫累牍连篇，妨人视力，影响殊少，蛇足殊多者，盖吾未之闻。今者浏览书肆，光怪陆离，名不胜数，其内容或数十页一卷，其措词或三五字成行，繁圈密点，观者亦为之目眯而神夺。改良社会乎？输灌文明乎？诸君子若各负有重大之责任也者。不才如蒙等，亦何敢搔首弄姿，效颦越女，则此小说之发刊胡为者？况乎外物输入，内资输出，日用消费，朘削已多，学海望洋，能逢原而瀹委焉，则亦已矣。牖启之道，当在彼而不在此。作为无益害有益，更相寻于无已，则此《小说七日报》之发刊，又胡为者？然而人生积日而月，积月而年，以最多数之时间，用之于眞挚，以最少数之时间，用之于不眞挚，夫奚足怪？凡可以开进德智，鼓舞兴趣者，以之贡献我新少年，以之活泼其新知识，又奚不可？休沐之暇，与其溺志于嬉游，曷若萦情于楮墨？与其驰鹜于情想，曷若绍介以见闻？高文鸿诣，虽非可率尔操觚；绮语佻词，亦岂敢自招笔谴？取资旣廉，在作者非贪泉之爽酌，在购者亦不越贳酒之杖钱。人忧天，愚公移山，其或有效乎，非所敢期。若责以弋名钓利，雕虫非壮夫所为，则坊间新着诸册子，方汗牛而充栋焉，为本编之解铃矣。 

　　《小说七日报》第一期 

　　○《中华小说界》发刊词 

　　民国三年(1914) 
　　甁庵 
