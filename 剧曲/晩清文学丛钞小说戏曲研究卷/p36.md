<!-- { "loadSidebar": true } -->
　　官之位高矣，官之名贵矣，官之权大矣，官之威重矣，五尺童子，皆能知之。古之人，士农工商，分为四民，各事其事，各业其业，上无所扰，下无所争。其后选举之法兴，则登进之途杂，士废其读，农废其耕，工废其技，商废其业，皆注意于官之一字。盖官者，有士农工商之利，而无士农工商之劳者也。天下爱之至深者，谋之必善，慕之至切者，求之必工。于是乎有脂韦滑稽者，有夤缘奔竞者，而官之流品已极紊乱。限资之例，始于汉代，定以十算，乃得为吏。开捐纳之先路，导输助之滥觞，所谓衣食足而知荣辱者，是欺人之谈。归罪孝成，无逃天地。夫振饥出粟，犹是游侠之风；助边输财，不遗忠爱之末。乃至行博弈之道，掷为孤注；操贩鬻之行，居为奇贷，其情可想，其理可推矣。治至于今，变本加厉，凶年饥馑，旱干水溢，皆得援救助之例，邀奬励之恩，而所谓官者，乃日出而未有穷期，不至充塞宇宙不止。朝廷颁汰淘之法，定澄叙之方，天子寄其耳目于督抚，督抚寄其耳目于司道，上下蒙蔽，一如故旧。尤其甚者，假手宵小，授意私人，因苞苴而通融，缘贿赂而解释，而欲除弊而转滋之弊也，鸟乎可？且昔亦尝见夫官矣，道迎之外无治绩，供张之外无材能，忍饥渴，冒寒暑，行香则天明而往，禀见则日昃而归，卒不知其何所为而来，亦卒不知其何所为而去。袁随园之言曰：当其杂坐戏谑，欠伸假寐之时，卽乡城老幼毁肢折体而待诉之时也。当其修垣辕、治具供之时，卽胥吏舞文，匿案而逞权之时也。怵目惕心，无过于此。而所谓官者，方鸣其得意，视为荣宠，其为民作父母耶？抑为督抚作奴耶？试取问之，当亦哑然失笑矣。不宁惟是。田野不辟，讼狱不理，则置诸不问；应酬或缺，孝敬或少，则与之为难。大府以此责下吏，下吏以此待大府。《论语》曰：「上有好者，下必有甚焉者矣。」《易》曰：「上行下效，捷于影响。」执是言也，官之所以为官者，殆可想象得之。暴秦之立法也，并禁腹诽；有宋之覆国也，以废淸议。若官者，辅天子则不足，压百姓则有余。以其位之高，以其名之贵，以其权之大，以其威之重，有语其后者，刑罚出之；有诮其旁者，拘系随之。明达之士，岂故为寒蝉仗马哉？慑之于心，故愼之于口耳。其意若曰，是固可以贾祸者，我旣不系社稷之轻重，亦无关朝廷之安危。官虽苛暴而无与我之身家；官虽贪黩，而无与我之赀产。则亦听之而已矣，又何必拂其心而撄其怒乎？于是官之气愈张，官之焰愈烈。羊狠狼贪之技，他人所不忍出者，而官出之；蝇营狗苟之行，他人所不屑为者，而官为之。下至声色货利，则嗜若性命；般乐饮酒，则视为故常。观其外偭规而错矩，观其内踰闲而荡检，种种荒谬，种种乖戾，虽罄纸墨不能书也。得失重则妬忌之心生，倾轧甚则睚眦之怒起。古之人以讲学而分门戸，以固位而立党援，比比然也。而官则或因调换而龃龉，或因委署而齮龁。所谓投骨于地，犬必争之者是也。其柔而害物者，且出全力以搏之，设深心以陷之。攻击过于勇夫，蹈袭逾于强敌。宜其知己知彼，百战百胜矣。而终不于报复者。子舆氏曰：「杀人父者，人亦杀其父；杀人兄者，人亦杀其兄。」《战国策》曰：「螳螂捕蝉，不知黄雀之在其后。」卽此类也。天下可恶者莫若盗贼，然盗贼处暂而官处常。天下可恨者莫若仇雠，然仇雠在明而官在暗。吾不知设官分职之始，亦尝计及乎此耶？抑官之性有异于人之性，故有以致于此耶？国衰而官强，国贫而官富，孝弟忠信之旧，败于官之身；礼义廉耻之遗，坏于官之手。而官之所以为人诟病，为人轻亵者，盖非一朝一夕之故，其所由来者渐矣。南亭亭长有东方之谐谑，与淳于之滑稽，又熟知夫官之龌龊卑鄙之要，凡昏瞶胡涂之大旨，欲提其耳，则彼方如巢许之掩之而走；欲唾其面，则彼又如师德之使其自干。因喟然叹曰：昔严介溪敬礼能作古文之人，人或讶之，介溪愀然曰：我辈他日定评在其笔下。是知古今来大奸大恶，天变不足畏，人言不足恤，而惟窃窃焉以身后为忧，是何故哉？盖犹未忘耻之一字也。佛家之论因果，曰过去，曰未来，曰现在。过去之耻，固若存而若亡，未来之耻，亦可有而可无，而现在之耻，则未有不思浣濯之以涤其污，弥缝之以泯其迹者。且夫训敎者，父兄之任也；规箴者，朋友之道也；讽谏者，臣子之义也；献进者，蒙瞽之分也。我之于官，旣无统？，亦鲜关系，惟有以含蓄蕴酿，存其忠厚，以酣畅淋漓，阐其隐微，则庶几近矣。穷年累月计，殚精竭神，成书一帙，名曰《官场现形记》。立体仿诸稗野，则无钩章？句之嫌，纪事出以方言，则无诘屈聱牙之苦。开卷一过，凡神禹所不能铸之于鼎，温峤所不能烛之以犀者，无不毕备。曹孟德得陈琳檄而愈头风，杜子美对《张良传》而浮大白。读是编者，知必有同情者矣。光绪癸卯中秋后五日茂苑惜秋生。 

　　○历史小说总序 

　　光绪三十二年(1906) 
　　吴趼人 
　　秦汉以来，史册繁重，庋架盈壁，浩如烟海。遑论士子购求匪易，卽藏书之家，未必卒业，坐令前贤往行，徒饱蠹腹，古代精华，视等覆瓿，良可哀也。窃求其故，厥有六端：绪端复杂，艰于记忆，一也；文字深邃，不有笺注，苟非通才，遽难句读，二也；卷帙浩繁，望而生畏，三也；精神有限，岁月几何，穷年龁龁，卒业无期，四也；童蒙受学，仅授大略，采其粗范，遗其趣味，使自幼视之，已同嚼蜡，五也；人至通才，年已逾冠，虽欲补习，苦无时晷，六也。有此六端，吾将见此册籍之徒存而已也。虽然，其无善本以饷后学，实为其通病焉。年来吾国上下，竞言变法，百度维新，敎授之术，亦采法列强敎科之书，日新月异，历史实居其一。吾曾受而读之，蒙学中学之书，都嫌过简，至于高等大学，或且仍用旧册矣。从前所受，皆为大略，一蹴而就于繁赜，毋乃不可？况此仅就学子而言耳，失学之辈，欲事窥探，尤无善本，坐使好学之徒，因噎废食，当世君子，或宜悯之。下走学植谫陋，每思补救而苦无善法。隠几假寐，闻窗外喁喁，窃听之，舆夫二人对谈三国史事也，虽附会无稽者十之五六，而正史事略亦十得三四焉。蹶然起，曰：道在是矣，此演义之功也。盖小说家言，兴味浓厚，易于引人入胜也。是故等是魏、蜀、吴故事，而陈寿《三国志》读之者寡，至如《三国演义》则自士夫迄于舆台，盖靡不手一篇者矣。惜哉，历代史籍无演义以为之辅翼也！吾于是发大誓愿，编撰历史小说，使今日读小说者，明日读正史如见故人，昨日读正史而不得入者，今日读小说而如身亲其境。小说附正史以驰乎，正史藉小说为先导乎？请俟后人定论之，而作者固不敢以雕虫小技，妄自菲薄也。握笔之始，先为之序，以望厥成。 

　　光绪丙午八月，南海吴沃尧硏人氏譔 

　　《月月小说》第一年第一期 

　　○《两晋演义》序 

　　光绪三十二年(1906) 
　　吴趼人 
　　自《三国演义》行世之后，历史小说，？出不穷。盖吾国文化，开通最早，开通早则事迹多，而吾国人具有一种崇拜古人之性质，崇拜古人则喜谈古事。自周秦迄今二千余年，历姓邅代，纷争无已，遂演出种种活剧，诚有令后人追道之，犹为之怵心胆动魂魄者。故《三国演义》出而脍炙人口，自士夫以至舆台，莫不人手一篇。人见其风行也，遂竞斅为之，然每下愈况，动以附会为能，转使历史眞相隐而不彰；而一般无稽之言，徒乱人耳目。愚味之人，读之互相传述，一若吾古人果有如是种种之怪谬之事也者。呜呼！自此等书出，而愚人益愚矣。吾尝默计之，自《春秋列国》以迄《英烈传》、《铁冠图》，除《列国》，外，其附会者当居百分之九九。甚至借一古人之姓名，以为一书之主脑，除此主脑姓名之外，无一非附会者，如《征东传》之写薛仁贵《万花楼》之写狄靑是也。至如《封神榜》之以神怪之谈，而借历史为依附者，更无论矣。夫小说虽小道，究亦同为文字，同供流传者，其内容乃如是，纵不惧重诬古人，岂亦不畏贻误来者耶？等而上之者，如《东西汉》《东西晋》等书，似较以上云云者略善矣，愿又失于简略，殊乏意味，而复不能蹈虚附会之谈。夫蹈虚附会，诚小说所不能者，然旣蹈虚附会矣，而仍不失于简略无味，人亦何贵有此小说也，人亦何乐读此小说也。况其章回之分剖未明，叙事之不成片段，均失小说体裁，此尤愚蒙所窃不解者也。《月月小说》社主人，创为《月月小说》，就商于余。余向以滑稽自喜，年来更从事小说，盖改良社会之心，无一息敢自已焉。至是乃正襟以语主人曰：小说虽一家言，要其门类颇复杂，余亦不能枚举，要而言之，奇正两端而已。余畴曩喜为奇言，盖以为正规不如谲谏，庄语不如谐词之易入也。然《月月小说》者，月月为之，使尽为诡谲之词，毋亦徒取憎于社会耳。无已，则寓敎育于闲谈，便读者于消闲遣兴之中，仍可获益于消遣之际，如是者其为历史小说乎？历史小说之最足动人者，为《三国演义》读至篇终，鲜有不怅然以不知晋以后事为憾者，吾请继《三国演义》以为《两晋演义》。虽坊间已有《东西晋》之刻，然其书不成片段，不合体裁，文人学士见之，则曰：有正史在吾何必阅此；略识之无者，见之则曰：吾不解此也，是有小说如无小说也。吾请更为之，以《通鉴》为线索，以《晋书》《十六国春秋》为材料，一归于正，而沃以意味，使从此而得一良小说焉，谓为小学历史敎科之臂助焉，可；谓为失学者补习历史之南针焉，亦无不可。其对于旧有之《东西晋》也，谓余此作为改良彼作焉，可；谓为余之别撰焉，亦无不可；庶几不以小说家言见诮大方，而笔墨匠亦不致笑我之浪用其资料也。主人闻而首肯。乃驰书吿诸友曰：吾将一变其诙诡之方针，而为历史小说矣，爱我者乞有以敎我也。旋得吾益友蒋子紫侪来函，勖我曰：撰历史小说者当以发明正史事实为宗旨，以借古鉴今为诱导，不可过涉虚诞，与正史相刺谬，尤不可张冠李戴，以别朝之事实牵率羼入，贻误阅者云云。末一语，盖蒋子以余所撰《痛史》而发也。余之撰《痛史》，因别有所感故尔尔，卽微蒋子勉言，余且不复为，今而后尤当服膺斯言矣。操笔之始，因记之以自励。著者自序。 

　　《月月小说》第一卷第一期 

　　○《近十年之怪现状》自叙 

　　宣统二年(1910) 
　　吴趼人 
