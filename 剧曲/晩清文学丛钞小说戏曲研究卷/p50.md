<!-- { "loadSidebar": true } -->
　　哈氏之书，多荒渺不可稽诘，此种尤幻。笔墨结构去迭更固远，然迭氏传社会，哈氏叙神怪，取径不同，面目亦异，读者视为《齐谐》可也。畏庐林纾跋。 

　　○《残蝉曳声录》叙 

　　民国元年(1912) 
　　林纾 
　　残蝉曳声者，取唐人「蝉曳残声过别枝」之意，讽柳素夫人之再嫁沙乌拉也。当时罗兰尼亚人恶专制次骨，故并国主之所爱而蔑之。史所不详，余亦未审柳素之有无其人。但书中言革命事，述国王之崄暴，议员之忿睊，国民之怨望，而革命之局遂构。呜呼！岂人民乐于革命邪？罗之政府，不养其痈而厚其毒，一旦亦未至暴发如是之烈。凡专制之政体，其自尊也，必曰积功累仁，深仁厚泽，此不出于国民之本心，特专制之政府自言，强令国民尊之为功、为仁，为深、为厚也。呜呼！功与仁者，加之于民者也，民不知仁与功，而强之使言，匪实而务虚，非民之本心，胡得不反而相稽，则革命之局已胎于是。故罗兰尼亚数月之中，而政府倾覆矣。虽然，革命易而共和难，观吾书所纪议院之斗暴刺击，人人思逞其才，又人人思牟其利，勿论事之当否，必坚持强辩，用遂其私，故罗兰尼亚革命后之国势，转岌岌而不可恃。夫恶专制而覆之，合万人之力萃于一人易也。言共和而政出多门，托平等之力，阴施其不平等之权，与之争，党多者虽不平，胜也，党寡者虽平，败也。则较之专制之不平，且更甚矣。此书论罗兰尼亚事至精审，然于革命后之事局多愤词，译而出之，亦使吾国民读之，用以为鉴，力臻于和平，以强吾国，则鄙人之费笔墨为不虚矣。中华民国元年七月朔，蠡叟叙于宣南春觉斋。 

　　○《深谷美人》叙 

　　民国二年(1913) 
　　林纾 
　　自家族主义一变，欧人之有识者，尽然伤之，于是小说家言，恒谆谆于孝友之一说，非西人之俗尙尽出于孝友也。目击世变之不可挽，故为慈祥恳挚之言，设为人世必有其事，因于小说中描写状态。盖其胸中所欲言，所欲得者，幻为一人一家之事，使读者心醉其家范与其德性，冀其风俗之变。而于女界尤极愼重言之，虽婚姻出于自由，而在在伸以礼防，未尝有轶出范围以外者。呜呼！用心何其厚耶？然而女子参政之说，仍日昌于欧西，至羣雌结社，喧豗政府之门，跳廛肆之上，商旅噪逐，警卫指斥，僇辱至矣，而仍弗悛。近者为议院所格，不听干请，初未知能必终不于请否也？惟女权旣大伸，而为之夫者，纲维尽坠，不敢箝制，则恣其所为，无复过问。又有未经嫁夫而自由，旣无子女之累，则气槪尤极暴烈。此近数年以来之风尙，前此十年未尝有也。西风旣东渐，吾国女界乃加厉焉。但以剪发一节，固万国之所无，或引以为妖孽。余曰：此非妖也。天下之事，大屈之后，必有大伸。中华之缠足，历二三千年，父母误不仁之心以为仁，女子忍辛楚，苦束缚，如在黑狱之中，一旦猝覩天光，心朗神舒，可以匪所不为。缠足者大屈之时，一转而为剪发，则父母丈夫之所不能禁，卽以此为大伸之日，进而不已，将有更甚于此者，未可知也。呜呼！匪风下泉之思，欧西老成亦往往同此心理，风漓俗窳，乃思及古道，始发为歌讴，用讽谕之义以感人，而又不已，则编为小说，演诸梨园。冀观者有所感触，此至不得已之苦心，究之挽回末俗，所获者不得百之二三焉。余老矣，羁旅燕京十有四年，译外国史及小说可九十六种，而小说为多。其中皆名人救世之言，余稍为渲染，求合于中国之可行者。顾观者以为优孟之言，不惟不得其二三之益，而转以艳情为病，此所谓买椟还珠，余亦无所伸其辩矣。此书为英国倭尔吞原著，中叙一孝友之贤女，名曰马佐里，嫁于贵族之弃子和忒士库。而和忒士库礼事其养父，旣以孝称，复恪守其养父遗训，躬承重债，力佣求淸其逋。旣而觅得其生父，承祧袭爵，由贫薄而拥巨产，遂娶马佐里为妻，隐示上帝重赉孝友之人。合此两美，此亦小说中之常格。所难者，叙马佐里之愼守礼防，孝其孀母，事其羸姊，导其弱妹，抚恤孤嫠，力崇俭约，茹百苦而安义命，罢四肢而勤职役，一生安贫信道之心，使人归仰无已。文无他奇，但述庸行，虽名手如迭更而亦不能过也。余以二十五日之功译成，都五万四千余言。旣成，叹曰：中国求妇，必当求之士流之家，外国求妇，必当求之牧师之裔。何者？士流不惟有家庭之教育，百事皆有节制，子女耳目濡染，无分外侈靡之事，犹之牧师家笃信耶苏之道，一言一行，皆系之以天堂地狱，子女生，少巳知爱护其灵魂，故愼守十诫，不敢叛上帝而忤父母，娶之往往足资为助。西人恒言，欧洲女界如啤酒，其上白沬，则贵族之女也，日泡泡然作响，吸之一无所得。其中淸者为牧师之女，有学而守礼，其下渣滓则猥贱而近于勾栏耳。若马佐里者，则酒中之淸者也，余因译之以问世。至于笔墨颓唐，尝念余老，嗤之鄙之，一听诸人。中华民国二年五月七日，畏庐老人书于春觉斋。 

　　○《离恨天》译余剩语 

　　民国二年(1913) 
　　林纾 
　　畏庐曰：余自辛亥九月侨寓析津，长日见闻，均悲愕之事。西兵吹鼓伐角过余门外，自疑身沦异域。八月以前，译得《保种英雄传》，为某报取去，自是遂不复译。壬子九月，移家入都，译得《遗金记》二卷，授之《庸言报》；又译得《情窝》二卷，授之《平报》；又自着得《剑腥录》二卷，授之曾云沛；又译得《义黑》一卷、《残蝉曳声录》一卷、《罗剎雌风》一卷，均授之商务印书馆；兹复译得是篇，自谓较前数种胜也。 

　　着是书者为森彼得，卢骚友也。其人能友卢骚，则其学术可知矣。及门王石孙庆骥，留学法国数年，人旣聪睿，于法国文理复精深，一字一句，皆出之以伶牙利齿。余倾听而行以中国文字，颇能阐发哲理。因忆二十年前与石孙季父王子仁译《茶花女遗事》，伤心极矣。而此书复多伤心之语，而又皆出诸王氏，然则法国文字之名家，均有待于王氏父子而传耶！ 

　　书本为怨女旷夫而言。其不幸处，如蒋藏园之《香祖楼传奇》。顾《香祖楼》之美人，侍姬也，为顽嚚之父母所梗，至于身死落叶之庵，殆其夫仲氏卽而相见，立奄忽以死，词中所谓「纔待欢娱病来矣，细思量浮生无味」者。今书中葳晴之死，则为祖姑所阨，历千辛万苦而归，几与其夫相见，而浪高船破，仅得其尸。至于家人楚痛葳晴之死，举室亦尽死，并其臧获亦从殉焉。文字设想之奇，殆哲学家唤醒梦梦，殊足令人悟透情禅矣。 

　　凡小说家立局，多前苦而后甘，此书反之。然叙述岛中天然之乐，皆涵无怀、葛天时之露，又两少无猜，往来游衍于其中，无一语涉及纤亵者，用心之细，用笔之洁，可断其为名家。中间着入一祖姑，卽为文字反正之枢纽。余尝论《左传楚文王伐随》，前半写一「张」字，后半落一「惧」字，张与惧反，万不能在咄嗟间撇去张字，转入惧字，幸中间插入「季梁在」三字，其下轻轻将张字洗净，落到「随侯惧而修政，楚不敢伐」。今此书写葳晴在岛之娱乐，其势万不能归法，忽插入祖姑一笔，则彼此之关窍已通，用意同于左氏，可知天下文人之脑力，虽欧亚之隔，亦未有不同者。 

　　读此书者，当知森彼得之意不为男女爱情言也，实将发宣其胸中无数之哲理，特借人间至悲至痛之事，以聪明与之抵敌，以理胜数，以道力胜患难，以人胜天，味之实增无穷阅历。余今谨采书中所言者，为之诠释如左： 

　　书中之言曰：文家者立世之范，使暴君乱臣，因而栗惧，而己身隐于草莽之间，忽生奇光，能掩盖帝王之威力。呜呼！孔子作《春秋》，非此意乎？前淸文字之狱，至于族诛，然私家记载，至今未能漫灭。卽以元人之威力，而郑所南之《心史》，居然行诸人间，则文人之力，果足以掩盖帝王之威力也。 

　　又曰：果人人能知后来之事，孰则更愿长生？但使后此有未来之不幸，为我前知，则忧烦愿虑之心，宁何时息耶？果祸事未来之前，克日知其必至，则未被祸之前数日，又何有宁贴之时？故凡事以不推测为佳。呜呼，达哉！长生之人，犹海舶中不眩晕之人也。尽人皆僵皆呕，卽一人独行独饮独食，又何生趣之有？每见年至九十之人，往往为曾、玄之所厌恶，此犹其小者；果见亲知死亡都尽，累年伤心，已不可堪，况祸事尤在不可知之列，知有后来之祸事，则愿长生又何乐趣？且祸事未来，吾已前知，虽以郭璞之能，知所祈禳，如衔刀登厕之类，终亦何补？矧天数所在，又焉能逃？所以名为造化者，正使人以难知之巧，不惟祸至无端，卽福至亦无端。故知命之达人，全不用推测。鄙人生平未尝问卜求祷等等，卽早知其无用，故不为耳。 

　　又曰：天下有太过之事，必有太过之事与之相抵。此言大有史识。魏武之篡汉，而司马氏卽蚀其子孙；司马氏之奸谋，而子元子上，奸乃尤甚，然八王之祸，兄弟屠戮，及于南渡，又为寄奴所有，国中初无宁日，所谓太过相抵者，乃加甚焉。货之悖入悖出，言之悖出悖入，其应如响。故欲立身安命，当自不贪便宜始。 

　　又曰：凡得意之事，应念而来，则欣慰之情亦减，惟阅历久者始知之。饥者之久不得肉，旣得少肉，卽骨胔咀嚼亦有余甘；寒者之久不得衣，旣得木棉，卽鹑衣百结，亦有余暖。膏粱子弟，所以日无欢意，至于穷奢极欲，人望之如神仙中人，不知当局之愿望，亦咸有所不足，正以求则得之，转无意味也。 

　　又曰：凡能激人甘死如饴者，特须臾之勇气，更为人鼓励，卽立捐其躯。呜呼！黄花冈上之英雄，多吾闽之聪眀子弟也，虽未必为人所激而然。然耳听满乎前淸之弊政，又耻为外人所凌轹，故不顾身，于是闻风兴起。少年之言革命者，几于南北皆然。一经事定，富贵利达之心一萌，往日勇气，等诸轻烟，逐风化矣。呜呼！死者已矣，生者尤当知国耻为何物。舍国仇而论私仇，泯政见而争党见，隳公益而求私益，国亡无日矣。 

