<!-- { "loadSidebar": true } -->
　　西人称仙曰安琪儿，书中腓力之女，趫凡离世，翩然若仙人也，遂字之曰安杰拉。安杰拉之居有大橡，可数百年物，下临长湖，而安杰拉又得仙之名，故名吾书曰《橡湖仙影》。仙之事已详吾书，可十六万言，序中固不能简括其词吿吾读者也。然则此序胡用以立言？曰：吾书传此仙，而吾序则但述此仙人之顽亲腓力。腓力者，钱虏也。嗟夫！钱虏之用心立志，行事待人，与人类殊。余初以为硕腹之贾爱财如命，惟吾华人然耳；今而知寡廉鲜耻，背义忘亲，所谓文明之欧西乃大有人在也。夫天下之适用者孰如金钱？国家得之，可以兴学、练军，士大夫得之，可以购美妾、买林墅，卽吾辈酸腐少得之，亦可以翱翔于名山水之间，置书买酒，在在皆可宝贵，不为非俊。然一落钱虏之手，则钱神之尊，尊如道敎之老聃，佛教之释迦，基督敎之耶苏，黄光烛天，不敢正视。屛仁义，去慈爱，梏妻子，绝朋友，靳口腹，栗肌肤，忘躯委心以祀钱神，卽百死亦不敢恤。吾讥之，吾继从而怜之，知天下人情固有所好，好深则神入，外诱无可夺也。宋儒嗜两庑之冷肉，宁拘挛曲局其身，尽日作礼容，虽心中私念美女颜色，亦不敢少动，则两庑冷肉荡漾于其前也。钱虏者，讵无美人、宫室、车马、衣服之好，又岂无礼、义、廉、耻之防，顾此数物者，在彼视之，实明火之巨盗、害苗之蟊贼也。眀火之盗，以力取人之财，美人、宫室、车马、衣服，亦明明炫诸白昼中，而吾财因之以耗，是明火而劫我也，然此犹可备而力遏也。至礼、义、廉、耻，则蠹心滋甚，心一弗宁，财防立溃，是礼、义、廉、耻之贼吾财，害于无形，来于无兆，非翦扑堵御，唾弃歼除，金钱之命，如属丝矣。吾乡有二豪，拥资百万，其力均可以兴学，余作书数万言哀之，乞其合羣力为中学堂，在势二豪之力可举也。顾乃人许六百金，久仍弗出，学堂之议遂罢。余始为乡人哀，究乃自哀其愚。彼二人者，一唾血且死，妻子进山东蜜梨，且却之以为奢；一娶子妇求奁，妇死转喜，以为更娶者将多得奁。之二子者，余乃欲以学堂之大义责之，余彼人心坎中之蟊贼耳。其谬许六百金者，或为余数万言之长篇作虚幌耳，宜余之不能见也。今试问读吾书者，是二豪与我胡仇，吾乃暴之揭之，不令立于人类？须知可为公益而不为，则是人卽贼公者也。而彼二豪者，对吾又讵无说？彼将曰：金钱属我，我力得之，与公何与？而必破耗吾财以益人？且公非富人，公果富者，苟大出己资以兴学，我虽悭啬，亦足步公之后。嗟乎！是语发，畏庐窘矣。《刘子》《随时篇「》曰：「明镜所以照形，而盲者以之盖卮；玉筓所以饰首，而秃妪以之挂杙。」今金钱之于财虏，明镜也，玉筓也，吾少取以兴学堂，则盖卮矣，挂杙矣；矧吾之寒素，又宁足以动之耶？《潜夫论》曰：使处子虽抱颜、闵之贤，苟被褐而造门，人犹以为辱而恐其复来，而况实有损者乎？余今其果损之矣，惟余无颜、闵之行，故降志辱身，与伧荒语，果为颜、闵，又寜识是人者？顾天下大有不可解者，拥资而不为义，如吾乡之二豪；拥资而多行不义，如欧洲之腓力，率皆无动于心。孟子性善之言确乎？呜呼！余之言此，非有所私乞于二豪而不得者，其愤者，愤公益之不立，余乡子弟无以趣于学也。故言之纷乱，初不关涉于是书，乃絮絮言之，如报章之言论，读者当为畏庐哀也。皇帝光绪三十二年六月十五日，闽县林纾序于春觉斋。 

　　○《雾中人》叙 

　　光绪三十二年(1906) 
　　林纾 
　　古今中外英雄之士，其造端均行劫者也。大者劫人之天下与国，次亦劫产，至无可劫，西人始创为探险之说。先以侦，后仍以劫。独劫弗行，且啸引国众以劫之。自哥伦布出，遂劫美洲，其赃获盖至巨也。若鲁滨孙者，特鼠窃之尤，身犯霜露而出，陷落于无可行窃之地，而亦得赀以归。西人遂争羡其事，奉为探险之渠魁，因之纵舟四出，吾支那之被其劫掠，未必非哥伦布、鲁滨孙之流之有以导之也。顾西人之称为英雄而实行劫者，亦不自哥伦布始。当十五世纪时，英所称为杰烈之士，如理察古利弥、何鉴士、阿森亨、阿美士者，非英雄耶？乃夷考所为，则以累劫西班牙为能事，且慷引导其后辈之子弟，以西土多金，宜海行攫取之，则又明明以劫掠世其家矣。今之阨我、吮我、挟我、辱我者，非犹五百年前之劫西班牙耶？然西班牙固不为强，尙幸而自立，我又如何者？美洲之失也，红人无慧，故受劫于白人。今黄人之慧，乃不后于白种，将甘为红人之逊美洲乎？余老矣，无智无勇，而又无学，不能肆力复我国仇，日苞其爱国之泪，吿之学生，又不已，则肆其日力，以译小说。其于白人蚕食斐洲，累累见之译笔，非好语野蛮也。须知白人可以倂吞斐洲，卽可以倂吞中亚。卽如此书所言雾中人者，尙在于可知不可知之间，而黎恩那乃以赤玉之故，三月行瘴疠中，跨千寻之峯，踏万年之雪，冒众矢之丛，犯数百年妖鳄之吻，临百仞之渊，九死一生，一无所悔，志在得玉而后止。然其地犹有瘴也、峯也、雪也、矢也、鳄也、渊也，而西人以得宝之故，一无所惧。今吾支那则金也、银也、丝也、茶也、矿也、路也，不涉一险，不冒一镞，不犯一寒，而大利丛焉，虽西人至愚，亦断断然舍斐洲之窘且危，而卽中亚之富且安矣。吾恒语学生曰：彼盗之以劫自鸣，吾不能效也，当求备盗之方。备胠箧之盗，则以刃、以枪；备灭种之盗，则以学。学盗之所学，不为盗而但备盗，而盗力穷矣。试观拿破仑之勇擅天下，迨摩罗卑那度卽学拿破仑兵法，以御拿破仑，拿破仑乃立蹶。彼惠灵吞亦正步武其法，不求幸胜，但务严屯，胡得不胜？此卽吾所谓学盗之所学，不为盗而但备盗，而盗力穷矣。敬吿诸读吾书者之靑年挚爱学生，当知畏庐居士之翻此书，非羡黎恩那之得超瑛尼，正欲吾中国严防行劫及灭种者之盗也。皇帝光绪三十二年六月六日，闽县林纾叙于京师望瀛楼。 

　　○《拊掌录》跋尾 

　　光绪三十二年(1906) 
　　林纾 

　　李迫大梦 

　　畏庐曰：嗟夫李迫，汝所言，何世之深也？裙腰之专制固非佳，然亦有乐此不疲，不愿趣仙乡，而但乐温柔乡者，惜汝未之见，吾固见之矣。士大夫中有日受其夫人之夏楚，乃感恩踊跃，竭尽心力以图报，近世大有其人，而其人又为显者。叩其所以如此，则夷然无所怫忤。度其人，盖深不愿易世为李迫者也。夫华盛顿事，安可多见，顾不有华盛顿，而帷房谇诟之声，将日闻于人间。顾旣有华盛顿，则女权亦昌，丈夫尤无伸眉之日。惟野蛮之怕妇，与文明之怕妇稍殊。实则娘子军之威棱，非长身伟貌之丈夫所能御也。 

　　睡洞 

　　畏庐曰：训蒙之苦趣，居士历之二十年，今至老，仍为敎习，则蒙师之变相，而头脑面目仍蒙师耳。惟生平未得此肥如竹鸡之女郞为良友，则居士尙自爱，不为非分之获。而同学诸子多文明人，较诸克来思所遇者乃大异。第日夕饱餍长安尘土，不及田家风物远甚，此则不如克来思者也。 

　　纪英伦风物 

　　畏庐曰：大凡城居之士流，其视村居者恒目为伧荒，其荏而无力者，受伧之目，虽含忿莫伸，顾亦不敢自辩，则以力薄而援寡耳。若村居倔起之通人，则又往往以一人之力，推陷彼城居而自大者，此结习然也。欧文产于美洲，必见轻于欧人。然欧人之轻美，正自有素，特欧文者不宜在见轻之列。试观其词，若吐若茹，若颂若讽，而满腹牢骚，载笔墨俱出，而此尙为开场之论。至于《旅行述异》一书，则摹绘名流丑状，至于不値一钱，其人皆欧产也。可见天下之负盛名者，其实最不易副，正以责望者多耳。 

　　海程 

　　畏庐曰：余曾三至台湾，皆遇飓。有所谓深航及伏波轮舶者，余皆附之。伏波主人款余于客室，列广榻，明灯盛馔，为礼至恭。而堂以外则皆戍卒东渡者。是夜风起，船侧，余首倒触床背痛绝，则自左移枕之右，而船复右侧，顚倒惫甚。偶一张眼，见玻璃眀灯，已侧倒屋舱之上，不中悬矣。铁椟易位，磞然触巨案之趺立折，而巨炮流转船面，时时探头向舱间，且下。卧客大呼，舟人四走提炮，如是者竟夜。明日船至，而客堂之上，戍兵争入，纵横卧，便溺交于榻下矣。今读此篇，信欧文之言弗虚也。 

　　耶苏圣节 

　　畏庐曰：每见富贵退老之乡宦，佳时令节，与子妇家人语，必述其微时贫贱之迹，转以为至乐。其语固属得意，不知其心正有所感。大凡严风雪霰中，其中正蕴一番秾春之信，身当其境，但患隆寒，不知跬步所趋，已渐向阳春而去。一到了花眀柳媚时，则春光尽泄，咀嚼转无余味，故往往回想旧时苦趣，转以为乐。欧西今日之文明，正所谓花明柳媚时矣。然人人讲自由，则骨肉之胶质已渐薄，虽佯欢诡笑，而心中实有严防，不令互相侵越，长日为欢，而眞意已漓。欧文华盛顿有学人也，感时抚昔，故生此一番议论。须知天下守旧之谈，不尽出之顽固，而太初风味，有令人寻觅不尽者，如此类是也。 

　　说车 

　　畏庐曰：文章家语，往往好言人之所难言，眼前语，尽人能道者，顾人以平易无奇而略之，而能文者，则拾取而加以润色，便蔚然成为异观。此书原文至细切温雅，而不伤于烦碎，言之缕缕然，盛有文理，惜余不文，不能尽达其意，读者当谅吾力之不能逮也。 

　　耶苏圣节前一日之夕景 

　　畏庐曰：老人英产，力存先英轨范，无取外国之名词，以杂其思想。此语固甚洽余怀也。凡人惟有感念祖国之心，则举事始不忘其故。若漫无决择，见异思迁，此成为何等人者？亦降人耳。吾中国百不如人，独文字一门，差足自立，今又以新名辞尽夺其故，是并文字而亦亡之矣。嗟夫！ 

　　耶苏生日日 

　　畏庐曰：原书写英伦景物至佳，惜余笔力脆薄，不能曲绘其状，可惜也。 

　　圣诞夜宴 

