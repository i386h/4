<!-- { "loadSidebar": true } -->
　　无端忽作太平梦，放眼昆仑绝顶来。河岳层层团锦绣，华严界界有楼台。六洲牛耳无双誉，百轴麟图不世才。掀髯正视羣龙笑，谁信晨鸡蓦唤回。 

　　却横西海望中原，黄雾沉沉白日昏。万壑豕蛇谁是主？千山魑魅无人。靑年心死秋梧悴，老国魂归蜀道难。道是天亡天不管，朅来予亦欲无言。 

　　《新小说》第一卷《新中国未来记》(1903)中作 

　　○西江月*1 

　　吴趼人 
　　精卫不塡恨海，女娲未补情天。好姻缘是恶姻缘，说甚牵来一线？底事无情公子，不逢薄幸婵娟。安排顚倒遇顚连，到此眞情乃见。 

　　广智书局本《恨海》(1906)卷末 

　　*1 《恨海》题词 

　　○题剑雄《自由花》说部 

　　高旭 
　　由来彩凤例随鸦，草草姻缘艳艳花。地棘天荆侬倦矣，无情风雨折兰芽。 

　　声声入破管弦新，酿出神州异様春。万古馨香几媒妁，大家拜倒自由神。 

　　妬色争姸剧可嗤，洗除粉黛露天姿。眼中枉自称豪俊，输却靑梅一女儿。 

　　无量慈悲转法轮，竟将女界荡妖氛。一枝妙笔惊凡俗，合与蒲郞作替人。 

　　《天梅遗集》 

　　○关于《自由结婚》二题 

　　一题《自由结婚》第一编十首 

　　高吹万 
　　匈奴未灭叹无家，亡国人民泪似麻。我表同情心更痛，拟将丝绣自由花。 

　　重重羁绊不知耻，昂首骄人又自豪。怒打狗儿上邱去，居然女界一卢骚。 

　　粗衣恶食未辞艰，威福从今一例删。何物老妪眞觉者，能将词组动关关。 

　　国耻夫仇痛不支，儿生堕地此何时！三哀诗苦难终读，万箭攒心涕已垂。 

　　谓他人父逞头冥，恨我无能荡秽腥。积愤满腔无处泄，一声声骂小螟蛉。 

　　放下屠刀佛便成，总缘骨肉显恩情。妙音亦是眞菩萨，彼岸回头度众生。 

　　难息奇寃莫与伸，喃喃自语性情眞。可知一死何当惜，要步黄将军后尘。 

　　国破家亡莫奈何，可怜走狗亦何多！狱中夜冷声呜咽，唱出英雄革命歌。 

　　一女翩然唤卖花，吉祥语妙动豪家。岂知现出本来相，革命花非富贵花。 

　　同学交情尔我知，家庭腐败竟如斯。倘敎多吸文明气，岂是寻常一女儿？ 

　　《女子世界》第九期(1904) 

　　二题《自由结婚》第二编十首 

　　高吹万 
　　牺牲一己救人眞，托迹勾栏费苦心。我有一言须问尔：从前改造几何人？ 

　　纵身入水渺难寻，一别经年眼泪盈。岂料重逢有今日，妙龄已作女先生。 

　　宏论侃侃不可删，竟令顽媪化奇才。吾于一事尤钦绝：敎育佳儿革命来。 

　　种种譬如昨日死，敢将老朽谢无能。国亡忍念消灾咒，光复篇原是佛经。 

　　已分将身嫁国妻，莫敎失节玷金闺。琅琅演说君听取，愿与同胞一指迷。 

　　惨淡经营五十年，于今团体十分坚。女军人起谋光复，蠢尔须眉快着鞭。 

　　牢室凄凉狱吏狞，索钱莫得苦难名。高声一曲如泉涌，渗入心脾泪欲倾。 

　　国亡更比夫亡痛，举世酣嬉欲语谁？异种欺凌甘受惯，伤心民族太痴顽。 

　　粗知大义解除驱，一片婆心未可诬。生个媚奴眞不肖，算来有子不如无。 

　　奴圈狮吼女英雄，畜类原来是弱虫。闺阁赐将黄马褂，这番纪念也威风。 

　　《女子世界》第九期(1904) 

　　○关于《东京梦》二题 

　　一题《东京梦》六绝 

　　危澜楼主人 
　　徐福逃秦剧可哀，波涛隐泣到蓬莱。只今东海浮槎客，为步云阶捷梯来。 

　　蓬莱竞渡逐鞭先，碌碌尘嚣太可怜。避世桃源何处是？烟云无际海无边。 

　　看桃归去看樱花，双骏轻移七宝车。芳迹香尘留不住，钟声古寺夕阳斜。 

　　一梦黄粱不自恃，十年归去笑狂痴。风云气槪消磨尽，甘伏秋窗学唱诗。 

　　牡丹亭畔偶徘徊，异地楚歌彻耳哀。细谱《会眞》惊艳曲，「秋波转」句悟禅来。 

　　痴心欲负鲁阳戈，沧海曾经奈水何！楚客古今同薄命，秋风木叶洞庭波。 

　　《东京梦》(1909)卷首 

　　二读《东京梦》感题六绝 

　　湘叶楼主人 
　　旭日瞳瞳耀海东，水晶楼阁认芙蓉。秦时五百童男女，描尽靑莲一卷中。 

　　满地樱花逐马蹄，半随流水半沾泥。翩翩裙屐桃郞舞，踏遍靑山几万回。 

　　红粉当垆笑语哗，楼亭一醉总堪夸。酒阑日暮笙歌歇，瞬目风云岁几华。 

　　大厦将倾半壁斜，攘攘鼠雀任纷拿。时人不解侬心苦，错笑飘摇学噪鸦。 

　　秦声燕曲大罗天，舞袖翩翩我亦怜。闲来联袂深樱立，争识神州美少年。 

　　天涯涕泪怅飘零，沧海归来百炼身。雄念壮怀今已矣，诗城酒垒闭门深。 

　　《东京梦》(1909)卷首 

　　○《轰天雷》题词 

　　剑心 
　　威凤高骞仗马瘖，一阳初震閟重阴。竟违梅福乘轺志，空抱朱云折槛心。万里君门瞻北斗，衰朝气节薄东林。愿将待讯圜扉草，写附忠宣浩气吟。 

　　横鲸飞浪撼寰瀛，朝局玄黄覆一枰。自古国亡缘党锢，几人抗疏薄功名。张钧帝许眞狂子，杜甫天怜太瘦生。此后抒辞应作意，乌台旧案认分明。 

　　关河迢递两心同，朋席余欢转瞬空。落月屋梁疑李白，横经太学忆陈东。逐臣文字蛮荒贵，谪宦家园岁月穷。十载江亭留影事，未应销蚀蠧鱼丛。 

　　盲女琵琶拨路歧，中郞身世尽传疑。《桃花扇》底兴亡史，玉茗堂中讽刺词。盛世鸿图资笑剧*1，赵家遗事演支离。黄车周说专门学，卷卷苍凉入梦思。 

　　再版批注本《轰天雷》(1904)卷首 

　　*1 ①见《啸亭杂录》。 

　　○关于《庚子国变弹词》三题 

　　一撰《庚子国变弹词》十四回吿成率书其后 

　　李伯元 
　　蓦地飞来阳九灾，哀丝手理一低徊。昆明池上人何在？剩有胡僧话劫灰。 

　　据《庚子国变弹词》单本(1903)录 

　　二《庚子国变弹词》题词 

　　李伯元 
　　万柳摇风影玉河，年来眉黛已无多。如何凤阁龙楼外，一夜惊闻勅勒歌。 

　　雾牗云窗唤莫应，劫灰甚处问胡僧。可怜转应宫中曲，一例丛残到羽陵。 

　　江上摇落不宜秋，马足车尘望远游。剩有红牙小儿女，梅花阁外唱扬州。 

　　白发宫人说未全，只愁往事易成烟。拚将一副新亭泪，倂入唐山旧管弦。 

　　1902年11月28日《世界繁华报》 

　　三题《庚子国变弹词》应南亭属也 

　　病红山人 
　　鼓打鳞皮动地哀，短衣匹马走强台。廿周革命风潮涌，胎出冰麻世界来。 

　　一夜无端起恶风，尘尘燕蝶变飞蓬。对山歌哭寻常见，事事兜盘业眼中。 

　　坯尘恶业续黄巾，拳石三洲是总因。太劫灰中寻不见，琉璃海里试回轮。 

　　掩袂宫门太怆心，欲歌《黄竹》不成音。试编活历维新史，当作元童叫上林。 

　　据《庚子国变弹词》单本(1903)录 

　　○关于《救劫传》四题 

　　一《救劫传》题词 

　　桃源山人 
　　尘海茫茫郁未开，忧生黄面几轮回。凭君？尽金人泪，持向昆明证劫灰。 

　　秦关乍喜得重生，燕？何人感不平！依旧夕阳无限好，白河官舫赛铜钲。 

　　攘夷大义托尊王，小说虞初进上方。便把兴亡作儿戏，钧天醉梦和宫商。 

　　官家两局错当初，阊阖谁闻恸哭余。且托弹词和腰鼓，盖生孤愤贾生书。 

　　野史阳和笔底分，长歌当哭不堪闻。愿书千万流传本。题作儒家《阴隲文》。 

　　《杭州白话报》 

　　二《救劫传》题词 

　　太虚子 
　　救劫有心君义侠，降魔无术我悲歌。墨痕那及泪痕渍，来日难于前日多。函谷惊尘屯铁骑，洛阳沽酒狎铜驼。白云变幻寻常事，未遇含婆可若何！ 

　　《杭州白话报》 

　　三《救劫传》题词 

　　宋平子 
　　故人三载别，风雨暮春寒。袖中《救劫传》，泪墨不曾干。 

　　四《救劫传》题词 

　　观云 
　　菩萨说法点顽石，一一人前出一舌。八千龙义与修罗，各醒香云换毛骨。 

　　《杭州白话报》 

　　○题《纪念碑》*1 

　　壮靑 
　　记前尘堕欢如梦，蓦把迷魂唤醒。知否三春春已老，稚雨痴风凄紧。试回省，恰隔着？山，惊落鸾云影。伊谁管领，看院落帘阴，妆台粉渍，旧恨新愁幷。再来也，月缺花残露冷，那堪门巷重认。脂香鬓影依稀在，徒惹使君绮恨。休再问，竟兰因絮果，一齐销灭尽。绛愁红病，叹情海渺茫，爱河迷漫，脑蒂深深印 

　　《小说林》第十一期(1908) 

　　*1 调寄买陂塘 

　　○题《双碑记》*1 

　　壮靑 
　　罡风吹散两鸳鸯，欢喜缘成烦恼场。本是山盟兼海誓，可怜地老又天荒。名花证果定情久，蔓草埋香惹恨长。三十年前遗迹在，双碑矻矻亸斜阳。 

　　婚断姻离赴九泉，伤必情种撇云烟。爱河滚滚昏黄夜，孽海茫茫离恨天。厄力有楼标大陆，寃魂无路返何年。铁生却具江花笔，难绕痴呆不了缘。 

　　《小说林》第十一期(1908) 

　　*1 步元韵二首 

　　○题《水浒》 

　　秦风 
　　一读《水浒传》，令人拍案起。我得而名之：强权之原理。维强盗主义，侵略为天职。卽今英法美，多借以立国。 

　　《国民日日报汇编》第四卷(1904) 

　　○梁山泊一百有八人我所欢迎者唯鲁智深武松李逵三人而已为各作三诗以颂之 

　　秦风 

　　鲁智深 
　　鲁达卤莽人，佛法能领受。大雄大无畏，善作狮子吼。 

　　杀人以救人，深识西来意。月照虽奇僧，尙少盖世气。 

　　六十斤锡杖，为众生造福。好个胖和尙，所食惟酒肉。 


　　武松 
　　杀落金莲头，再杀西门庆。哭祭阿兄前，是何等血性！ 

　　武二不飮酒，嫂嫂勿如此。堂堂好男儿，肯做只般事？ 

　　天生万夫力，醉后气益雄。横飞景阳冈，结果一大虫。 


　　李逵 
　　三虎抵一命，母命终难偿。号泣于闵天，孝子心可伤。 

　　昂藏黑大汉，盘旋双铁斧。伟哉军国民，体魄无与伍。 

　　何来假李逵，妆饰欺盲聋。半空霹雳来，跳出黑旋风。 

　　《国民日日报汇编》第四卷(1904) 

　　○英国小说题词 

