<!-- { "loadSidebar": true } -->
　　失名 
　　此是欧洲绝妙词，描摹情态出须眉。谁知海外惊奇客，卽是长安游侠儿。 

　　穷乡安砚复何求？渔猎从他貉一邱。不信此心如止水，无端也便逐东流。 

　　并肩游处两无猜，谁识檀奴计早排？从此香车油壁路，花风齐送玉人来。 

　　登山临水每相从，并辔驰驱广陌中。一自两心联一气，飞花宛尔逐春风。 

　　礼拜堂中倩影扶，双双贴地锦氍毹。敎师忙煞成嘉礼，好补当年嫁娶图。 

　　封爵分符是世家，结姻两族始无差。如何不把门楣配？但爱佳人貌似花。 

　　鳏鱼苦况有谁怜？美眷如花况眼前。羡煞良朋得佳偶，众香国里小游仙。 

　　碧玉原来出小家，桶裙曳地面笼纱。何当领取殷勤意，有女居然赋并车。 

　　阿父防闲意太严，闭门深锁玉钩帘。萧郞独恨无缘甚，从此羞歌《昔昔盐》。 

　　归来病况现维摩，拥榻支离奈若何！药店飞龙惊出骨，痴心终算苦心多。 

　　○题《万国演义》后 

　　金一 
　　洪荒草木有春秋，祖鸟哀龙遍地游。八十万年天不曙，钧天开幕舞狝猴。 

　　创世亚当孙悟空，翻云覆雨仗英雄。诗吟荷马歌维达，演出惊奇惝怳中。 

　　商权海权腓尼基，武育神敎雄波斯。希腊解崩罗马蹶，日耳曼族森林飞。 

　　历山东征出印度，该撒西去入英伦。长驱亚骑凌欧陆，禁煞儿啼铁木眞。 

　　孔佛耶回百劫灰，华拏光焰烛天开。辟新世界哥仑布，不借人间旧舞台。 

　　敎派争平种祸罹，君权推倒戢羣魔。汗靑点点玄黄血，万古兴亡一杀那。 

　　三千余年老大国，二十世纪太平洋。红楼跳舞聊斋梦，满地江湖一宋江。 

　　活剧排人说可怜，武装鼓吹上当筵。格兰斯顿俾斯麦，抵得京华小叫天。 

　　《二十世纪大舞台》第一期(1904) 

　　○关于《巴黎茶花女遗事》六题 

　　一读《巴黎茶花女遗事》 

　　慧云 
　　病中咯血一声声，垂死频呼亚猛名。强起□□犹把笔，写将心事表坚贞。 

　　愿不从心伤命薄，几多苦恼有谁知。掷将性命惟拚诬，恨海淸波岂尽期！ 

　　《国民日日报汇编》第四卷(1904) 

　　二读《巴黎茶花女遗事》 

　　高旭 
　　万种情丝牵不断，无端我得绝交书。此中总有难言处，何竟粗儿不谅渠！ 

　　天生骨相是钟情，死后方知我负。缩命十年拚一哭，病中狂呓泪如倾。 

　　精铁铸闽断情界，逼来理势那能堪！乃翁父道应如此，苟谅予心死亦甘。 

　　《国民日日报汇编》第四卷(1904) 

　　三《茶花女遗事》书后 

　　骨仍 
　　峭风织愁入帘栊，妾泪晓落胭脂红。浓云一角压阶桐，妾梦夜绕巴黎东。泪耶梦耶渺何处？拚与郞绝不敢诉。生离卽是死别时，一坯黄土埋香雾。可怜邯郸大道斜，弹破锦瑟损年华。慧业未修同命鸟，情根已种断肠花。玉珰缄札字不灭，意中之人眼中血。他年宛转达所私，是妾三生愿了时。妾愿已平精卫海，郞情不随烂石改。绡鲛掩面哭墓门，地下唤活茶花魂。 

　　《云南》第十六期(1909) 

　　四咏《巴黎茶花女遗事》二十首 

　　冰溪 
　　七十六天那庾多，重重色界听吾歌。大家打迭情痴去，证取他生乔答摩。 

　　促坐红轮帔角开，当场莫唱紫云回。狂生要证曼陀果，消得花光四照来。 

　　骀荡凌波顾曲余，白騧红幙稳轻车。恩谭街上铜环系，偷觑妆楼恰对居。 

　　鹦鹉传信叩洞门，九琳窗下坐黄昏。殷勤靑鸟衔巾出，认取珠啼粉泪痕。 

　　葡萄融密剥春葱，绣袜生绡映肉红。故遣檀奴伺妆阁，喁喁一对可怜虫。 

　　从此鲽鲽与鹣鹣，消受人间美满缘。一点灵犀通不得，欢情浓处总生怜。 

　　销夏湾占匏止平，柔乡深处护瑶英。白头翁向窗前闹，帘里画眉且莫惊。 

　　五铢衫旧扬流霞，缘饰摇菁萼绿华。妾有痴心不能说，难抛红豆乍丹沙。 

　　碧海靑天敞绮寮，结邻也怯到从蕉。谁家一角鸳鸯瓦，已下珠帘卸翠翘。 

　　雁行债客妬双飞，油碧难歌缓缓归。一领袖肩轻换却，可怜典得又秋衣。 

　　杜宇声声唤去人，梦中惊瘦小腰身。依肩附耳丁宁语，珠泪垂红已染巾。 

　　归来啼态画难成，数刻分离判死生。兰气一丝腰半束，风神未减雪聪明。 

　　误他彩凤逐鸦翔，不住红乡与翠乡。太息鸾胶难再续，郞心可有退魂香。 

　　倭兰一剪锦屏中，跳舞双双烛景红。开落祗凭靑帝力，敢将狼藉怨春风。 

　　如梦坠欢不可寻，瑶华盼到又沈吟。不辞手颤更番写，热血倾干照此心。 

　　罡风一霎葬花枝，离合悲欢纔几时。从古倾城非命薄，斵他颜色是相思。 

　　爱河欲海岂能塡，埋玉何须又换阡。满地繁华好秋色，如花人已忉利天。 

　　多谢文人笔似犀，流传震旦说巴黎。美人事事伤心话，怕见慢郞一卷题。 

　　因果茫茫且漫论，鸿毛弱水有谁存？情天吾说无圆缺，多事还魂与补魂。 

　　烦恼人间有四蛇，香云一一护琼葩。宝珠色相须弥现，香界分栽称意花。 

　　1902年11月17至18日《春江花月报》 

　　五题《茶花女遗事》*1 

　　黎俊民 
　　珠沈沧海玉成烟，传赞无双意惘然。钿盒镜台寻泪迹，巴黎城内落花天。 

　　粉痕狼藉相思史*2，泪点烂斑诀绝书。日暮天寒人倚竹，秋风扶病女相如。 

　　高唐无复梦行云，姹紫嫣红送夕曛。惟有情苗芟不尽，茶花红上美人坟。 

　　邱菽园《挥尘拾遗》卷六(1901) 

　　六闻曼殊将重译《茶花女遗事》集定公句成两绝句寄之 

　　高吹万 
　　震旦狂禅沸不支，本无一字是吾师。天花岂用灵旛护，下笔情深不自恃。 

　　迥肠荡气感精灵，肯向渠侬侧耳听。今日不挥闲涕泪，茶花凝夜吐芳馨。 

　　《南社》七集(1912) 

　　*1 八首录三 
　　*2 ①马克氏有小说一册，为小仲马所购得。 

　　○题英国诗人《吟边燕语》廿首 

　　汪笑侬 

　　肉券一 
　　不知流血原无价，犹太安能灭亡！未许先生割肉去，慢云条约误东方。 

　　驯悍二 
　　凡百季常应愧死，司晨何待牝鸡鸣。降魔不恃金刚杵，好仗雄狮吼数声。 

　　孪误三 

　　几回错认作家公，面貌相同心不同。倘遇孪生双姊妹，二难四美难通融。 

　　铸情四 
　　天敎雠寇成婚媾，归妹偏占载鬼多。纵有押衙终不济，何须成败怨萧何？ 

　　仇金五 
　　感情两散黄金尽，半？私恩半复仇。输与亚东穷措大，全无施报亘心头。 

　　神合六 
　　月圆花好人犹在，警醒君王一片痴。莫信神言眞有验，至诚之道可先知。 

　　蛊征七 
　　妖妇何来言咄咄，无端蛊惑乱君臣。一朝树走将军至，不及班家有后人。 

　　医谐八 
　　岂仅治人兼治己，旣能医国更医家。戒侬三指莫轻下，脱手春回并蒂花。 

　　狱配九 
　　乞怜反作投梭者，执法何期入瓮乎？不是大公能解事，三家眷属尽无夫。 

　　鬼诏十 
　　手刃父仇事已毕，孤儿复命赴黄泉。笑他望帝非灵鬼，夜夜枝头哭杜鹃。 

　　环证十一 
　　鸳鸯拆散复飞还，离合悲欢一指环。非此侍医用闷药，贞魂早化望夫山。 

　　女变十二 
　　女子相夫原美德，不知有父是鸱鹗。同谋幸未成「奸」字，始信甘言利似刀。 

　　林集十三 
　　象弟纵能夺帝位，大王端底得民心。鸾翔凤翥承椿荫，野合私奔不算淫。 

　　礼哄十四 
　　偏敎怨偶成佳偶，倏使良缘变孽缘。好恶俱由人拨弄，几曾参透有情禅。 

　　仙狯十五 
　　等闲莫作神仙妇，眼底提防变相奇。倘把此花汁乱点，误人多少好夫妻。 

　　珠还十六 
　　从来恩爱是寃家，纳履须防田畔瓜。侥幸君王能忏悔，珠仍无恙玉无瑕。 

　　黑瞀十七 
　　天意岂眞骄白种？黑奴到底欠文明。爱妻密友犹难信，更向何人托死生？ 

　　婚诡十八 
　　不变雌雄都瞶瞶，笑他扑朔总迷离。由侬顚倒鸳鸯作，美满姻缘一转移。 

　　情惑十九 
　　不情却笑多情者，一变无情更有情。感情容易非情种，岂仅薄情陷友生？ 

　　飓引二十 
　　顺风不及飓风好，吹散人间万种愁。多谢封家狂婢子，撮成婚媾解雠仇。 

　　以浅陋薄弱之词，写怪诞离奇之事，挂一漏万，绝不敢谓握题珠而涵盖一切也。然跛者不忘履，盲者不忘视，非好为其难，亦聊以自遣云耳。古人曰：「不有佳作，何伸雅怀。」薄海诸大吟坛其亦同此情感乎？盍赐和章，以匡不逮。切盼。竹天农人自记。 

　　《大陆》第三年第一期(1905) 

　　○关于《黑奴吁天录》三题 

　　一题《黑奴吁天录》后 

　　醒狮 
　　专制心雄压万夫，自由平等理全无。依微黄种前途事，岂独伤心在黑奴？ 

　　《新民丛报》癸卯(1903)汇编 

　　二读《黑奴吁天录》 

　　慧云 
　　厉禁华工施木栅，国权削尽种堪哀。黑奴可作前车鉴，特为黄人一哭来。 

　　《国民日日报汇编》第四卷(1904) 

　　三读《黑奴吁天录》 

　　金一 
　　共和旗志十三邦，开作羣奴拍卖场。北省贩奴南省去，米西江畔好斜阳。 

　　短书独抱困长贫，金满家儿气压人。打破半甁红墨水，卖奴券上血？斌。 

　　棘地荆天局蹐难，偶逢贤主笑开颜。乌衣门巷随人换，又到江河河水湾。 

　　缇骑仓皇夜捉奴，猛回螳臂一当车。短枪射杀此獠罢，抵得林肯炮弹无。 

　　牛马鞭棰一听天，忠勤老仆葬南烟。灵魂交代天公去，马利亚神在眼前。 

　　花旗南北战云收，十万奴军唱自由。轮到黄人今第二，鸡栏豚栅也低头。 

　　录自《天放楼诗集》 

　　○读《利俾瑟战血余腥记》 

　　金一 
　　凯旋门外炮声声，道上征车续续停。门对红牛轰飮肆，有人楼上看军行。 

　　华树堡前积雪多，大军新败莫斯科。月圆花小人生日，且度今朝安乐窝。 

　　珠圆时计壳银戗，手把丛花媚女郞。忽地羽书催上道，蹩儿强作健儿装。 

　　四郊多垒阵云深，羣寇如毛不可挦。全仗儿郞金兽膊，国旗拥护到天心。 

