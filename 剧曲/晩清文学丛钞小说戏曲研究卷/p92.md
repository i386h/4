<!-- { "loadSidebar": true } -->
　　英斐立泼斯着。无锡章仲谧、季伟同译。书述索师烹奴公爵之夫人鲁西，忽不别他去。公爵追之。至纽约，为警吏所窘，几误行期。旋至伦敦。时英京贵族有一同盟会，奉王子李尼索为首领，以反对民党，会中以黄笔为记。民党首领为勃洛脱。鲁西亦为贵族党，有殊色，李尼索令其伪名为伯爵女公子来滕，以结交勃洛脱，使转移其政见。勃洛脱惑之，卒为民党人所戕。李尼索亦欲娶鲁西，鲁西愿从公爵，盖与公爵在伦敦已晤数次矣。公爵至柏林，见德皇，因德皇为黄笔会之会长也，面陈王子不法状，会遂解散，王子逃往南美洲。公爵夫妇复璧合。译笔雅饬，处处发明政治实际，贵族与平民之冲突，于中国前途，足引为鉴焉。 

　　悬崖马*39 
　　英麦去麦脱着。吴郡卢达译。书述英人马铁马为公司写字人，收得公司款项，拟攫之赴美洲为营业计。至中途，自悔，折还，为人袭击，晕去。及医愈，则面容被毁，囊金已失。喧传马窃金遁，死于河中，验尸之报吿已登报纸矣。马乃往美洲。马所眷女搿来司华南，守贞不嫁。九年后，马成富人，由美归英，寻其仇人。乃知其妹史推拉受保护于旧同事华南，而袭击窃金者亦卽同事苛来与华南也。旣得罪人，乃与搿来司复成眷属。十年破镜重圆，一旦菟裘偕老，使非悔祸临歧，诞登觉岸，则此悬崖之马，将一失足成千古恨矣。读此足策励人之心志不浅。 

　　聂格卡脱探案八、九、十、十一*40 
　　探案八，分前后二案。前案为《戕姊案》。纽约一空屋，多年锁闭，一日雪后，见草场上留有男女足印，聂入探，见一女子死于室内，聂遭狙击几死，幸警察入救乃。后悉死女名大兰，夫死，遗产甚丰，妹谈娜偶劫盗，计胁大兰入此宅，致之死，己则伪为大兰，居其室。案破，谈娜下狱。后案一名《盗女案》大兰无子，仅有夫之幼妹意嫚，聂护养之，送入圣奈散女校读书。旣长，一夕为盗劫去，适戕姊之谈娜已越狱遁。聂知为谈所为，追踪至巴黎擒之。谈自杀，得意嫚归。 

　　探案九，分前后二案，总名为《假面女子案》。克尔浮园左近，连出窃案。一夕，海斯丁家又被窃去图书表目及底稿等，延聂缉之。据被窃家所见，贼系带假面之女子。而海斯丁家有子一——名亨利，女一，外甥女一——名意丽娜，保护女一——名意赛倍，并其夫人。聂细察，卽决窃贼必为本宅中人。屡侦得之，屡被逸去，且见假装者有二人。及被获，不意非意赛倍，亦非意丽娜，而为亨利，海斯丁遂逐出之，不认为子而结案。后案为意赛倍来访聂。距前案破已一月余，而假面女子复出现。海斯丁在书室，被缚于椅上，人皆以为意赛倍。聂约意夜往探之。及往，被击，晕于秘道中。其友推姆弃派斯单往探，亦为所擒。旣而聂释缚，卽获亨利之友人桀斯胆缚之，且获意丽娜及亨利而置之法。 

　　探案十，共二案。一为《疯子劫杀案》，老人基美建二宅，一自居，一给其子愈那。子不孝，基美逐之。以屋有鬼，售居者輙他徙，最后为派尔荪所租。派新婚，居未几而二人被杀矣。基美吿聂请侦之。聂往侦探，而基美又被缢死于大门中，旋尸又不见。此凶手笑声彻耳，末由得其踪影。旣于书室得秘道之门，岂知绕室秘道，层列至末，凶手自首，乃老人长子克立甫，为愈那之兄，有疯病，疾发，杀人为乐。尙有同党一人，亦疯者，为克立甫所戕，而己亦自杀也。惟克立甫之尸，终不获云。一为《飞刀案》，美人哈华德，白日被刺刀插于胸，同坐者祇哈兰一人，其未婚壻也。咸谓杀人者必彼，哈女亦疑之，竟离婚也。哈兰旣被逮，因与聂善，就商之。聂为探得哈游印度，得印度皇子之金刚石，印人索还，不与，乃以飞刀刺杀之。聂捕印人，而哈兰寃始白，哈女亦悔，复与哈兰结婚焉。 

　　探案十一，共二案。一为《戕父劫女案》，美人理却特与女卡美同居。一日，理却特被杀，卡美失踪。聂侦之，悉凶手名山勒斯，因求婚卡美，其父不许，忿而杀之，并劫卡美，将遁远方。聂侦获之，卡美得归，山勒斯付法。一为《假王案》，卡陆沈国内乱，叛党囚王及后，择貌似王者一人王之，国之臣民皆不知也。将军摩斯削官被禁，就聂商之。聂探确，与其国人共执假王，而眞王及后始得复位，卡乱乃已。 

　　二窟奇缘*41 
　　英蒲斯培着。书述一小鎭上之屋产经理人德伦孟，一日有伯爵夫人龙旦来托租西达氏屋。此屋极荒僻，旣成议，夫人家焉。夫人有一女伴，曰康尧氏，为新招得者。德伦孟屡往来其家，颇悦夫人及康尧氏之美。旣而美洲富豪雪拉史，忽至英而失踪。夫人又诈使德伦孟送一要件于美洲人，不意函中所述，卽为报信雪拉史之行踪，而索价□十万元者。德知被欺，卽偕往报警署，及逮捕，则夫人与其党已遁矣。德卽娶康尧氏为妻。 

　　机器妻*42 
　　日本罗张氏原著。叙言罗君久寓意国，此事喧传意国报纸，实非空中楼阁者。书述意北境密兰府，有一通明巿。少年沙尔退宾为美术家，于车中遇一老人，言及其父死事。旋至密兰府，及将归家，忽见一绝色女子向之微笑，并赠花一枝。沙尔靑年无偶，积思成病，知所见女子为名妓红雪娘，而无由通情愫。时红雪娘有狎客二人，一为熊立铿，一为爱列克，因妓故互相嫉妬。未几，熊为海盗所杀，后再三侦探，始知为爱列克所谋毙。而红雪娘为埃夫大尉之女焦珠，亦为父报仇，托身为妓，得与沙尔结婚。其写云和先生之侠，焦珠之孝，康夫之义，针足洵砭薄俗，主持名敎，不仅事迹讹谲，动人观听已也。 

　　情海魔*43 
　　美国柯怖着。书述美国一海盗名理拿德，据岛称海王，逐一西班牙船，掳得女子绷楷与其老父，艳其美，悦之。但岛中本有爱者亨蔗丽亚，及王归，遂生妬念。而老父则请被掳之船主归取赎金以赎其女。盗王食言不践，然内乱作矣。剿贼之兵又乘之，盗王遂死。其间如兄弟及兄妹相逢，盗妻之守节，婚姻之互缔，情节颇有可观者。 

　　侠英童*44 
　　书述英博士沈伟之子，名哈兰童子，寄居法侯爵客克司家，为伴读。哈兰少年任侠，临难不挠。适法国革命乱起，贵族多被民党所攻，侯爵夫妇及子均陆续被杀，仅遗三女，哈护之而逃，屡濒于死，终乃返英，而与侯爵次女玑娜结婚焉。沈海若译，英文原本。此书不独结构精严，而描写乱离时状态，一朝决裂，玉石不分，殊足戒轻谈国事者。且见民心愤激，压制愈甚，则将来报酬之道亦倍烈。是等小说，有益于国家社会，殊非浅鲜。 

　　里城案*45 
　　英罗蕊原著，沈宾颜译。书述美人李史华，有姊曰马丁特，嫁马利斯，生一女，曰美机邦。马丁特为夫所弃，吿官，下其夫于狱。未几，马亦愤死。李史华抚其女，迁居里城，为避地避人计，惧马利斯出狱报怨也。美年长，与华德交好。华为马利斯族侄。李不允其结婚。一夜，李忽被杀，时马已出狱外游矣。尽疑华德，并及美。侦探章伯尼，探悉凶手为李之子，将被捕，而李子又自杀，遗书白顚末。始知李未曾死，而前所被杀者，实为出狱之马也。情节极曲折，笔亦条达可观。为小本第二集之第二册。 

　　小红儿*46 
　　品花小史落。书述浙江西子湖畔有奇女子小红儿。母死，一侠少年白云子资金葬之。白云子因匿友剑飞于家，官吏来捕，纵之去，遂被逮。小红儿于夜间断县令发，负白云子出狱，旣倂得仇人之首而报焉。白云子始知小红儿抱杀父大仇，故隐居匿迹，以图得当。事迹本末，类多采诸剑侠各传，特词意娟秀，笔墨简洁，有足多耳。为小本第二集之第三册。 

　　凤巵春*47 
　　浙杭蒋景缄着，为一理想小说。因生理学中硏究男女生殖器，男子之阴茎卽可为女子子宫之膣，男子精囊卽可为女子之卵巢，男子精管卽可为女子之喇叭管，男子生元卽可为女子之胞蛋，遂假托病女乔凤英携归治疗，得转女为男，且因他事得甄鸾栖而为之成婚媾焉。设想亦奇，是能于尺幅中具波涛者。为小本第二集之第四册。 

　　香粉狱*48 
　　印度田温斯着，病狂译。是书名为译本，疑亦出于著作。书系田温斯自述其幼年读书时，与寓主人之女花相恋爱。旣卒业，至伦敦游学，船到锡兰，竟宿于游倡家。至英京，遂娼妇，沈溺至二年之久，始得跳出牢笼。书所以名《香粉狱》也。一般靑年学生社会读之，可引为殷鉴。为小本第二集之第五册。 

　　卖解妃*49 
　　一名《狄克传》，鋋夸译。书述罗奈尔特欲得美姬为偶，而同时富人蒲尔斯查特亦悦之。其母夫人拟辞贫而就富，罗遂不得当，忿极欲自杀，又不果，遂飘落为旅客演戏术以自给。遇一卖技女子名赛泼者，颇爱恋，相遇非一次。赛父狠戾，不胜其虐，遂奔狄、辗转相从。旣忽又与美姬遇，约夜会，而为赛所窥，赛求去，狄留之，与之举婚礼，演技如初。赛父寻得，以刀劈狄，赛以身屛之，中焉，伤重死，狄亦倦游归。会兄查弗赖死，父伯爵老而独，遂归养，父子已不相识矣。是书独辟蹊径，余喜其娟媚多姿，曾志数言以弁其首。为小本第二集之第六册。 

　　海门奇案*50 
　　英福格兴原著，一侦探案也。死者名哥伦，或谓与阿利分争婚故致死。又谓死之者系女子，而疑所争婚之女格兰维尔所为。实则哥从弟阿斯谈假为女装，托名格，以书招哥伦夜会于崖上，索重要纸件，相持挤堕而死耳。侦探地落氏侦破是隐，案乃结。 

　　遗嘱*51 
　　英人勃兰郞脱培雷少孤贫，居伦敦，有叔甚富，僻处海岛，十余年不相见。培雷偕友往访，叔不纳。居数日，得晤叔之保护女爱敦，女美甚，培雷悦之，求为妇，叔又不允。乃知叔神志失常，已成疾，前与老姑孚德，同居，孚德又死，叔益顚倒。培雷大疑，潜侦之，始知死者非孚德，实其叔也。事白，孚愤死，培雷得与爱敦成伉俪也。 

　　红闺镜*52 
　　美史兰德原著。吴门华兮译。书述女子爱伦少孤，育于泰雷家，入塾读书，为一男子曼兰所诱，甚悦之，潜与结婚，而不知为盗焉。婚后，曼被拘入狱，遣其党劳霖致女札，索金，许解婚约，女不得已质金饰与之。曼得金，贿狱卒遁去，逻者追之，谓已毙矣。女闻曼死，颇喜。后与亚南订婚，成亲后，遇曼，岁赂以巨款。又遇一女子同行，旋知为曼之弃妇，见曼忿争，为侍婢所知，曼杀婢，伏法。事迹极曲折有致，其轻于许婚，几至成终身之玷，足为靑年女子殷鉴，故易以今名焉。 

　　鸳鸯碑*53 
