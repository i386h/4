<!-- { "loadSidebar": true } -->
　　一日，诸友在座，共叹冷红生手译法国巴黎城之《茶花女遗事》，其情甚属哀艳可传。东莞黎俊民茂才(树勲)凄然成咏云(八首录三)：「珠沉沧海玉成烟，传赞无双意惘然。钿盒镜台寻泪迹，巴黎城内落花天。」「粉痕狼藉相思史(马克氏有小说一册，为小仲马所购得)，泪点斓斑诀绝书。日暮天寒人倚竹，秋风扶病女相如。」「高唐无复梦行云，姹紫嫣红送夕曛。惟有情苗芟不尽，茶花红上美人坟。」 

　　咏明季说书人柳敬亭二首 
　　秦淮呜咽又年年，逋客离愁柳色牵。谁信善鸣今有我，别开生面本无前。词人寄恨《桃花扇》，狎客争翻《燕子笺》尽付诙谐尊酒里，南朝遗老觉凄然。 

　　渔竿老去付东流，湖海豪情未肯休。观取高谭铃阁夜，岂宜重问秣陵秋。过江名士多如许，南郡新书不用求。输与年能解恨，皤皤霜雪奈盈头。 

　　聊斋志异题后 
　　非仙非佛非狂，亦隐亦谐亦庄。寄托美人香草，源流山鬼国殇。夫惟大雅以立，奄有诸家之长。想见先生当日，穷愁落寞何妨。 

　　粤讴之三 
　　国初番禺王蒲衣(隼)，当时诗称岭南名家，卽选定陈、屈、梁三子集者，尝着有《瑟琶楔子》一种，余未之见。其后道光时，有南海人招名(子庸)能以新意运用土风入琵琶曲本，号称《粤讴》，数十年来，流风未沬，亦词场之佳话也。 

　　卷四新小说品 

　　凡例九则 
　　新出小说，花様甚多，骋秘抽姸，俱倾于美的方面，足为文界异彩，因仿昔贤品诗之例，而为此品。 

　　一时下虽多新版，然祇翻印旧本，并非出自新译新著者，不入此品。 

　　一凡非目撃浏览其全，未敢妄品。 

　　一凡虽目撃，无所可否，亦未敢妄品。 

　　一新出之佳本，或流布尙未及远，或鄙人囿未得见，当俟续品。 

　　一此品有褒无贬，凡以张皇同道为志。故抑扬轻重之词，在浮薄者每自喜为善讽，而鄙人輙下笔矜愼，槪不使此话头羼入此品。 

　　一著者才学旣自无穷，阅者见识亦俱日进，徐有新得，爰添新品。 

　　一凡所品列，随忆随书，但求评语惬心，不失撰述眞面。知此旨者，方可与读此品。 

　　一凡所位置，先后从心，无拘次第，见仁见智，乐水乐山，是在不设成心者之善读此品。 

　　《茶花女遗事》，如初写《黄庭》，恰到好处。 

　　英国诗人《吟边燕语》，如夏云奇峯，闲处作态。 

　　足本《迦茵小传》，如雁阵惊寒，声声断续。 

　　《忏情记》，如抽刀断水，不断复流。 

　　《漫郞摄实戈》。如摩登伽女，色相示人。 

　　《天方夜谭》，如吴刚修月，七宝合成。 

　　《佳人奇遇》，如淸商度曲，子夜闻歌。 

　　《银山女王》，如师挚《关睢》，洋洋盈耳。 

　　《世界末日记》，如长康画人，传神阿堵。 

　　《爱河潮》，如屈刀作镜，时露锋铓。 

　　《案中案》，如云傍马头，峯回路转。 

　　《美人烟草》，如盆中种莲，叶细如钱。 

　　《洪罕女郞传》，如调谱淸平，迟声取媚。 

　　《美洲童子万里寻亲记》，如咀嚼哀梨，爽脆可口。 

　　《二十年目覩之怪现状》，如牛渚燃犀，怪无遁影。 

　　《电术奇谈》，如白舍人诗，老妪能解。 

　　《孽海花》，如列子御风，凭虚浩浩。 

　　《撒克逊劫后英雄畧》，如快马斫阵，锐不可当。 

　　《无名之英雄》，如僧繇画龙，点睛飞去。 

　　《埃及金塔剖尸记》，如公孙剑器，天地低昻。 

　　《露潄格兰小传》，如间关莺语，幽咽泉流。 

　　《极乐世界》，如新人织缣，日盈一匹。 

　　《斐洲烟水愁城录》，如观王维画，吾无间然。 

　　《鬼山狼侠传》，如苏子长啸，风起水涌。 

　　《昙花梦》，如绿毛么凤，倒挂身轻。 

　　《侠懋记》，如杨少师书，纯用险笔。 

　　《李觉出身传》，如处女剑术，忽自有之。 

　　《莫爱双丽传》，如将军盘马，弯弓不发。 

　　《金十字》，如饥鹰侧翅，一击卽逝。 

　　《拊掌录》，如释尊拈花，迦叶微笑。 

　　《地心旅行》，如拳石盆鱼，案头淸供。 

　　《环游月球》，如织女金梭，非人间巧。 

　　《鲁滨孙飘流记》，如背水阵法，死而复生。 

　　《鲁滨孙飘流续记》，如短兵巷战，杀人如草。 

　　《美人发》，如白练澄江，余霞散绮。 

　　《黑奴吁天录》，如石钟山下，奇石搏人。 

　　《东欧女豪杰》，如《聂隐娘传》，字挟霜锋。 

　　《英孝子火山报仇录》，如巨厓旋石，不逹不止。 

　　《秘密使者》，如医师之良，兼收并蓄。 

　　《滑震笔记》侦探案，如屠牛坦刃，解十二牛。 

　　《福尔摩斯再生后探案》一至十三，如竹肉竞爽，渐近自然。 

　　《尸椟记》，如穴洞失炬，时曜水光。 

　　《花富庐奇案》，如宜僚弄丸，神闲志定。 

　　《新剑侠》，如起鹘落，不可方倪。 

　　《红茶花》，如蚁穿九曲，因难见巧。 

　　《花因》，如十丈游丝，随风袅漾。 

　　《金风铁录》，如看剑引杯，雄心忽逗。 

　　《旅行述异》，如古伤心人，别有怀抱。 

　　《海底旅行》，如倒啖甘蔗，渐入佳境。 

　　《官场现形记》，如道子丹靑，地狱变相。 

　　《影之花》，如翠羽啁啾，师雄梦醒。 

　　《苏格兰独立记》，如枫叶霜红，停车爱玩。 

　　《窃贼俱乐部》，如调冰雪藕，眀净玲珑。 

　　《妬之花》，如儿女喁喁，恩怨尔汝。 

　　《宜春苑》，如流觞曲水，畅叙幽情。 

　　《侠女碎琴缘》，如湓浦江头，枫荻瑟瑟。 

　　《海上繁华录》，如秦镜照胆，洞一方人。 

　　《彼得警长》，如枯木寒岩，庵主入定。 

　　《新舞台》，如李代郭军，旌旗变色。 

　　《新舞台》中卷，如勾践报吴，焦思尝胆。 

　　《江房记》，如老树着花，坐气远出。 

　　《蛮荒志异》，如一朵晴云，随心舒卷。 

　　《蛮荒志异》，下半部，如竹外一枝，横斜更好。 

　　《黄绣球》，如佳人熨贴，灭尽针痕。 

　　《痛史》，如宋儒为诗，号击壤派。 

　　《女娲石》，如读《镜花缘》，每辟异境。 

　　《剧盗遗嘱》，如鼓铸洪炉，克肖物状。 

　　《新法螺》，如稷下说士，炙輠不穷。 

　　《新法螺续谭》，如大将登坛，指挥如意。 

　　《双孝子噀血酬恩记》，如李广射虎，没石飮羽。 

　　《妖怪百谈》，如江枫渔火，夜半钟声。 

　　《新罗马传奇》如铁板铜琶，大汉高唱。 

　　《反聊斋》如满园春色，红杏出墙。 

　　《暖香楼传奇》，如花瓶茗琖，位置妥帖。 

　　《情侠传》，如正平挝鼓，作金石鸣。 

　　《哑旅行》，如髯参短簿，能喜能怒。 

　　《生死自由》，如苏论汉高，木强而止。 

　　《李鸿章》，如东方曼倩，雅善滑稽。 

　　《思绮室花史》如维摩说法，天花着身。 

　　《新中国未来记》，如七札强弩，开满十分。 

　　《梦游二十一世纪》，如屠门大嚼，亦足快意。 

　　《九命奇冤》，如董其昌书，圆熟姿媚。 

　　《母夜叉》，如孤舟簔笠，独钓寒江。 

　　《长生术》，如印度眩人，一味善幻。 

　　《百合花》，如卓氏文君，远山眉妩。 

　　《俄皇宫中之人鬼》，如淸笳画角，独奏城头。 

　　《双公使》，如断桥流水，掩映夕阳。 

　　《双碑记》，如人影在地，木叶微脱。 

　　批茶女士《五月花》，如双柑斗酒，独听黄鹂。 

　　《离魂病》，如寒蛩砌畔，喞喞通宵。 

　　《日本剑》，如半亩方塘，一间茅屋。 

　　《空中飞艇》，如挟弹少年，意气自许。 

　　《逃缘》，如滕王写生，栩栩然蝶。 

　　《美人手》，如柳岸晓风，其叶湑湑。 

　　《美人黄鹤》，如曹霸画马，骨肉停匀。 

　　《毒蛇圈》，如子猷看竹，不问主人。 

　　《指环党》，如山殽野簌，共话渔樵。 

　　《回天绮谈》，如卢仝七椀，两腋生风。 

　　《十五小豪杰》，如火树吐花，星桥灿彩。 

　　《经国美谈》，如淸风故人，翩然入座。 

　　右小说品百则 

　　卷五客云庐小说话 

　　唐以后，文人始有诗话，宋、元而还，词话、四六话代有踵兴，岂唐以前文人，知文不知话耶？陆机《文赋》，刘勰《雕龙》，尤话之至精者。其时释敎语录犹未盛行，文人启口，率重才语，不比唐以后人见禅宗语录，风靡一世，知话之易入人，因竞智角立，别开话之一门。夫旣以文言行文，则话之名宜不归彼而归于此。近代吾乡梁茝林先生，复创为楹联话、制艺话等书，由是各种文体几于尽皆有话。向者吾师曾廉亭先生，独叹古文一道，历来无话，发愤编纂，属稿未定，便归道山，绝业无成，殊深吊悼。不佞樗栎之材，于吾师无能为役，惟恶旧喜新，愿弥古作之阙，而开今体之幕，窃有同心。志之所存，尝在小说。况迩日芷应香江新小说丛社之邀，担任撰述之文，居易行素，当无多让。因以余墨日草《小说话》数则，邮付印刷人补白。或庄或谐，随得随书，集荟中西，论征今古，虽未必能惬人人之眼帘，而发表己意，于言论所有权固无？焉耳。时太岁丁未小除夕，买醉归来，剪灯漫书于新嘉坡岛上之客云庐。 

　　穷愁著书*30 
