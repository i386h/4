<!-- { "loadSidebar": true } -->
　　小说之足以动人者，无若男女之情，所为悲欢者，观者亦几随之为悲欢。明知其为驾虚之谈，顾其情况逼肖，旣阅犹斤斤于心，或引以为惜且憾者。余译书近六十种，其最悲者，则《吁天录》，又次则《茶花女》，又次则是书矣。其云片冈中将，似有其人，卽浪子亦确有其事，顾以为家庭之劝惩，其用意良也。且其中尙夹叙甲午战事甚详。余译竟，若不胜有寃抑之情，必欲附此一伸，而质之海内君子者。威海水师之熸，朝野之议，咸咎将帅之不用令，遂致于此，固也。乃未知军港形势，首恃炮台为卫，而后港中之舟始得其屏蔽，不为敌人所袭。当渤海战归，卽毁其一二舟，舰队初未大损。乃敌军夜袭岸军，而炮台之守者先溃，卽用我山台之炮，下攻港中屯聚之舟，全军陡出不意，然犹力支，以巨炮仰击，自坏其已失之台，力为朝廷保有舟师，不为不力。寻敌人以鱼雷冒死入港，碎其数舟，当时旣无快船，足以捕捉雷艇，又海军应备之物，节节为部议抑勒，不听备，门户旣失，孤军无据，其熸宜也。或乃又谓渤海之战，师船望敌而遁，是又讆言。吾戚林少谷都督战死海上，人人见之，同时殉难者，不可指数，文襄、文肃所敎育之人才，至是几一空焉。余向欲着《甲午海军覆盆录》，未及竟其事，然海上之恶战，吾历历知之。顾欲言，而人亦莫信焉。今得是书，则出日本名士之手笔。其言镇定二舰，当敌如铁山，松岛旗船死。者如积，大战竟日，而吾二舰卒获全，不毁于敌，此尙言其临敌而逃乎？吾国史家好放言，旣胜敌矣，则必极言敌之丑敝畏葸，而吾军之杀敌致果，凛若天人，用以为快，所云「下马草露布」者，吾又安知其露布中作何语耶？若文明之国则不然，以观战者多，防为所讥，措语不能不出于纪实，旣纪实矣，则日本名士所云中国之二舰如是能战，则非决然逃遁可知矣。果当时因大败之后，收其败余之残卒加以豢养，俾为新卒之导，又广设水师将弁学校，以敎育英隽之士，水师卽未成军，而后来之秀，固人人可为水师将弁者也。须知不经败衂，亦不知军中所以致败之道；知其所以致败，而更革之，仍可自立于不败。当时普奥二国大将，皆累败于拿破仑者，惟其累败，亦习知拿破仑用兵之奥妙，避其所长，攻其所短，而拿破仑败矣。果能为国，卽败亦复何伤？勾践之于吴，汉高之于楚，非累败而终收一胜之效耶？方今朝议，争云立海军矣。然未育人才，但议船炮，以不习战之人，予以精炮坚舰，又何为者？所愿当事诸公，先培育人才，更积资为购船制炮之用，未为晚也。纾年已老，报国无日，故日为叫旦之鸡，冀吾同胞警醒，恒于小说序中摅其胸臆，非敢妄肆嗥吠，尙祈鉴我血诚。 

　　○《玉楼花劫》前编序 

　　光绪三十四年(1908) 
　　林纾 
　　法自经鲁意十六之变，内家咸囚之楼中。后妃公主，下及储贰，虽无琅珰羁绾，然动息必伺以武士，至于补履之匠，亦可鞭挞东宫，则诚从古亡国未有之奇辱。麦桑扈叔者，独变姓名，隐于革肆，志在必出难后于囚拘。遂有任侠之女，以竹子花属诸故家闺秀，通书于难后，后亦几脱扃而出矣，乃事情中梗，变出无方，于是鲁意举家及侠烈之男女，均尽于斧锧之下。读史者悲之，遂演为此书。其中情迹离奇，其尤奇者，则治克斯麦为保皇党魁，乃不惜其爱妻，贡诸民党，以冀万一之济。则吾国忠臣所不屑为之事，而亦为之！究竟法国初变共和，昏乱之事，亦惨无天日。此时事实，证之吾华史书，都无一似，或且劫运使然，因名其书曰《花劫》，托小喩大，观者勿视为小说之荒唐可尔。光绪三十四年二月，林纾识于宣南春觉斋。 

　　○《彗星夺壻录》序 

　　光绪三十四年(1908) 
　　林纾 
　　女权之说，至今乃莫衷一是，或以为宜昌者，或以为宜抑者。如司各德诸老，则尊礼美人如天神，至于膜拜稽首，一何可笑；而佻狡之才士，则又凌践残蔑，极其丑诋然后已，如此书作者之却洛得是也。却洛得书中叙致英国之败俗，女子鼓煽男子，乃如飮糟而醉，则用心之刻毒，令人为之悚然。然而追摹下等社会之妇人，事又近实。似乎余之译此，颇觉其无为。虽然，禹鼎之铸奸，非启淫祠也，殆使人知避而已。果家庭敎育息息无诡于正，正可借资是书，用为鉴戒，又何病其污秽不足以寓目。惟夺壻之事，为古今未有之创局。吾友汪穰卿，人极诙谐，偶出一语，令我喷饭。穰卿极赏吾译之《滑稽外史》，今更以是饷之，必且失声而笑，偿我向者之为穰卿喷饭也。光緖戊申八月三日，畏庐居士林纾叙于望瀛楼。 

　　○《冰雪因缘》序 

　　光緖三十四年(1908) 
　　林纾 
　　陶侃之应事也，木屑竹头皆资为用；郗超之论谢玄也，谓履屐之间皆得其任。二者均陈旧语，然畏庐拾之以论迭更司先生之文，正所谓木屑竹头皆有所用，而履屐之间皆得其任者也。英文之高者曰司各得，法文之高者曰仲马，吾则皆译之矣。然司氏之文绵褫，仲氏之文疏阔，读后无复余味。独迭更司先生临文如善弈之着子，闲闲一置，殆千旋万绕，一至旧着之地，则此着实先敌人，盖于未胚胎之前已伏线矣。惟其伏线之微，故虽一小物、一小事，译者亦无敢弃掷而删节之，防后来之笔旋绕到此，无复叫应。冲叔初不着意，久久闻余言始觉，于是余二人口述神会，笔遂绵绵延延，至于幽渺深沈之中，觉步步咸有意境可寻。呜呼！文字至此，眞足以赏心而怡神矣！左氏之文，在重复中能不自复，马氏之文；在鸿篇巨制中，往往潜用抽换埋伏之笔而人不觉，迭更氏亦然。虽细碎芜蔓，若不可收拾，忽而井井胪列，将全章作一大收束，醒人眼目。有时随伏随醒，力所不能兼顾者，则空中传响，回光返照，手写是间，目注彼处，篇中不着其人而其人之姓名事实时时罗列，如所罗门、倭而忒二人之常在佛罗伦司及乃德口中是也。 

　　吾恒言南史易为，北史难工：南史多文人，有本事可记，故易渲染；北史人物多羌胡武人，间有文士，亦考订之家，乃李延寿能部署驱驾，与南史同工，正其于不易写生处出写生妙手，所以为工。此书情节无多，寥寥百余语，可括东贝家事，而迭更司先生叙致至二十五万言，谈诙间出，声泪俱下。言小人则曲尽其毒螫，叙孝女则揭其天性。至描写东贝之骄，层出不穷，恐吴道子之昼地狱变相不复能过，且状人间阘茸谄佞者无遁情矣。呜呼！吾于先生之文又何间焉！先生自言生平所著以《块肉余生述》为第一，吾则云述中语多先生自叙身世，言第一者，私意也。以吾论之，当以此书为第一，正以不易写生处出写生妙手耳。恨余驽朽，文字颓唐，不尽先生所长，若海内锦绣才子能匡我不逮，大加笔削，则尤祷祀求之。光绪三十四年十一月十九日畏庐林纾识。 

　　○《玑司刺虎记》序 

　　光緖三十四年(1908) 
　　林纾 
　　英特之战，英人狃于常胜，乃不期其能败。枭将见诛，元戎受执，政府戚戚，至通款于布尔，此亦可云智尽能索之时矣。而终不之馁，再接再厉，卒奄有全洲，民主之局遂定。是则天意使然乎？布尔骤胜而骄，英人以必胜为止，宜乎特消而英长也。凡与大国角力，非积上下十余年之功，训练积储，厚而愈厚，伙而愈伙，始堪一战。然使民无怒仇之心，上无善敎之方，粮械虽多而亦无恃。布尔人多不学，惟枪技精，以猎兽者猎人，发匪不中。英人初席长胜之势，以特人为可侮，因之而败。特人又踵英人之辙，以英人为易与，亦因之而败。须知天下无易与之国，不存戒心，无往不败，卽存戒心，不审长计，虽幸胜而亦败。斐洲多山而沮险，英人初来不习地利，故动为特人所制。乃不知英人持久之心，非复布尔所及。罄无数殖民地之财力与布尔战，无论兵力弗及，卽财力宁及之耶！兵事旣平，英人轻鄙布尔，作为是书。至云布尔不知算学，聚三十分令析之，但得二十六之数，则陵蔑至矣。夫以天下受蔑之人，其始恒蔑人者，不长虑而却顾，但凭一日之愤，取罪羣雄，庚子之事，至今尙足寒心。余译是书，初不关男女艳情，仇家报复。但谓敎育不普，内治不精，兵力不足，粮械不积，万万勿开衅于外人也。皇帝光绪三十四年十二月十日，闽县林纾畏庐父序。 

　　○《黑太子南征录》序 

　　宣统元年(1909) 
　　林纾 
　　此书科南全摹司各德，述英国未开化时事。尙勇重美人，若画眉蟋蟀之鬬，均为其雌鬬也。顾其人均爱国，名为英人，抵死未示其宗国之弱，所谓无严诸侯，恶声必反者，近之矣。嗟夫！让为美德，让不中礼，卽谓之示弱。吾国家尙武之精神，又事事为有司遏抑，公理不伸，故皆无心于公战，其流为不义而死之市，或临命高歌，未有所慑。使其人衣食稍足，加以敎育，宁不可使之制敌！果人人当敌不惧，前殭后踵，国亦未有不强者。日本之取金州，搏俄人，死人如麻，气皆弗馁，盖自视一人之身一日本也，身死而同志继之，虽百人死而一人胜，卽可谓之日本胜耳。英人当日之视死如归，卽以国为身，不以身为身，故身可死而国不可夺，然教育尙未普及，而英人之奋迅已如此。今吾国人之脑力勇气，岂后于彼，顾不能强者，卽以让不中礼，若娄师德之唾面，尙有称者，则知荏弱之夫不可与语国也，悲夫！闽县林纾叙于宣南望瀛楼。 

　　○《脂粉议员》序 

　　宣统元年(1909) 
　　林纾 
　　议员安能以脂粉为之？顾用才以隐相其夫，预署稿以壮其议，则议员虽男子，其文章仍出诸女子矣。第吾书之本旨，尙不属此。英人之轻美人，轻其伧久矣，美人固伧，恒能以财力歆动英人，英五等爵之式微者，多涎其奁资而壻之。于是英之有心人多不美人所为，又不能止其旧勋，勿为利而动，乃着为是书，以周丽亚为绳，贯串此两美人，写其尘俗状，虽鬓眉之间，皆含伧气，文之刻毒至矣。顾旣鄙美女之伧荒，又恶英女之过于文明，故描写周丽亚之奸佞，亦不遗余力，于二者均不假借。而书中之最属意者，则薏薇苓也，爱迭司也。薏之态度高，爱之心意诚，高则不失故家之仪度，诚则恪守妇道之范围。由此观之，欧人虽盛言女权，此仍守旧者之言也。为时未久，著者尙存，读者可知其用意之所在矣。宣统纪元六月中澣，闽县林纾畏庐父序于春觉斋。 

　　○《三千年艳尸记》跋 

　　宣统元年(1910) 
　　林纾 
