<!-- { "loadSidebar": true } -->
　　奥国多声息花。徧检百科全书，乃无图。盖卽乳香也。马林奴波儿，花气熏天地。居人咸老于花中，生死亦犹花之开落，而于美人尤肖。此书情迹，均在花时，则以声息花为美人生死之因。观此，能寻因而证果，则温柔乡里事，亦不过一花落花开耳。 

　　○《古鬼遗金记》序 

　　民国元年(1912) 
　　林纾 
　　仆于齐谐志怪之事，恒不属意，以为目所不见，理所难谕者，略之可也。自辛丑乱平，始自京师与吾友魏春叔译英文小说可五十余种，唯哈葛得书，言鬼事甚详。私以为小说家言，好取其虚渺无据者，用自矜衒。而严氏几道谓西人迩来神学大昌，居然见啸梁立堂者之幻态，则争相究难，必据得其形相而后已。又言有所谓四韦陀者，言鬼至有根据。仆欲求其书而译之，至今莫得也。去年避地析津，忽忽然坐视日影之入，不亲笔墨者累月。近始移家入京，与静海陈君邻毗，仍取哈氏之书译之，则又言鬼者也。顾哈氏不惟言鬼，又常言蛮荒：墨西哥也，斐洲也，澳洲也。所述均在未开化以前事，其中必纬之以白种人，往往以单独之白种人蚀其全部，莫有能御之者。宁悉有其事，亦鼓励种人探险之思，蓝本均出诸鲁滨生及哥伦布二氏也。呜呼！白种人于荒外难可必得之利，尙轻百死而求之，吾族乃舍其固有之利，拱手授人，且以客凌主，举四万万之众受约于白种人少数之范围中，何其丑也！仆才薄文劣，虽时时以译述醒我同胞，恒以语怪之书视之，用为谈资而已。老友任公，英雄人也，为中国倡率新学之导师。天相任公，十年归国，今将以《庸言报》贶我同胞。就余索书，而吾书亦适成，上之任公，用附大文之后。嗟夫！吾才不及任公，吾诚不及任公，慷许国不及任公，备尝艰难不及任公，而任公独有取于驽朽，或且怜其丹心不死之故，尙许为国民乎！则吾书续续而上之任公者，或未艾也。中华民国元年十月，闽县林纾叙于宣南春觉斋。 

　　○《云破月来缘》序 

　　民国三年(1914) 
　　林纾 
　　山胡诗庐为陈散原高足。能诗，喜为古文。彬彬然，见者莫知其精于西文者也。过从旣稔，忽约余同译是书。情迹旣奇，而言情处尤婉媚令人心醉。畏庐老矣！近来不喜为言情之作，以眩动人心。顾三百篇首列《关雎》，言情而得情之正，无碍也。余日来专意作画，不恒译书。然而二三至好，如静海陈君家麟、同里王生庆通皆精于英法之文，时时过从，不期成书二种，均四万余言？又及门王生庆骥，德文为同辈之冠，与余译成孟德斯鸠哲学小说一种，可十万言，尙未卒业，已随使节西迈。归时当在冬残。脱稿后，必出而问世矣。甲寅十月畏庐记。 

　　○《荒唐言》跋 
　　民国三年(1914) 
　　林纾 
　　林纾曰：是书语颇不经。盖伊门之传奇，麦里郝斯取之为小传。其体如余之旧译《吟边燕语》是也。顾莎士比亚为诗近情，而伊门则多神鬼事，卽起落亦无笋接处。唯为语甚奇，大抵屠龙者屠寇，诛歧舌之兽者诛谗人也。于古史不经见，不能见。伊门所斥者为何人耳！纾本不能西文，均取朋友所口述者而译，此海内所知。至于谬误之处，咸纾粗心浮意，信笔行之，咎均在己，与朋友无涉也。畏庐识。 

　　○《鹰梯小豪杰》序 

　　民国四年(1915) 
　　林纾 
　　此书为日耳曼往古之轶事。其所言，均孝弟之言；所行，均孝弟之行。余译时，泪泚者再矣。天下安有豪杰能根于孝弟而发为事业者，始谓之眞豪杰？爱得罗司忒尔一姓，瞀然如禽兽也。然其嗣胤，能爱护其女弟，不叛其父母，巳萌孝弟之根荄。自屈雷司替娜以地寒望劣之弱女，本其家庭敎育，入化其哮噬残龁之风，旣挽其夫，复匡其子。子为母氏所感，彬彬孝友，操行过于中朝之士夫，何其盛也！惟事往年湮，在日耳曼中尙为封建时代。诸侯各据藩服，互相戕杀，目无朝廷。而鹰巢尤处化外，与乌鲁木城密迩，风尙迥殊，则与辇毂愈形隔阂矣。自屈雷司替娜至，力劝内附。果唐时藩鎭，有内助导其尊王者，则魏博、成德诸军，何至有封狼生貙之患耶？虽然，日耳曼一族侵蚀罗马以后，尙未臻于文明。讵在狉獉中能敦忠孝友悌之行，亦后来作者救世之心醲，不期以文明之事为野蛮文饰耳。余笃老无事，日以译着自娱。而又不解西文，则觅二三同志取西文口述，余为之笔译。或喜或愕，一时颜色无定。似书中之人卽吾亲切之戚畹。遇难为悲，得志为喜，则吾身一傀儡，而著书者为我牵丝矣。计自辛丑入都，至今十五年，所译稿已逾百种。然非正大光明之行，及彰善瘅恶之言，余未尝着笔也。本非小说家，而海内知交咸目我以此，余只能安之而已。此书无甚奇幻，亦不近于艳情。但蔼然孝弟之言，读之令人感动。想于风俗，不为无补，因草数言弁诸简端。乙卯六月六日，闽县林纾叙。 

　　○《鱼雁抉微》序 

　　民国四年(1915) 
　　林纾 
　　孟氏者，孤愤人也。病法国之敝俗，淫奢荡纵，狂逝而不可救。则托为波斯之人，游历法京，论法俗之异，至于纤微皆悉。然每抉一弊，每举一误，恐不相胶附，不能镕为整片之文，则幻为与书之体。每一翰必专指一事，或一人一家而言，雕锼描画，务穷形尽相而止，殆神笔也。及门生王庆骥居法京八年，语言文字精深而纯熟。一日，检得是书，同余译之。王生任外务，日奔走于交涉，今又随使者至绝域，议库伦事，译事遂中辍。书凡百余翰，其未毕者三十余翰。今先录其前半篇出版问世。呜呼！余译小说至是百余种矣，均无如是书之异。吾国儒者好说理，其吿诫流俗，但为诚语。而外国之哲学家言则否，务揭社会之弊端及其人之习惯与性情，和盘托出。读者虽不满其所言，然言外已足生人栗惧及其愧耻之心，卽吴道子所画地狱变相，用以惩创流俗者也。然其大旨，针砭闺阃为多。波斯女贱于男，而男子善妬，恒酷防其妻妾。羣雌鳞集，复设奄人以监之，藏贮妇女如秘家珍。而欧俗则女子傥荡不检，与男子过从而无忌。妻有外遇，夫不能止。两两相较，各抒写其穷极之处。未尝加以断语，而流弊自见。实则孟氏之意，于波俗法俗，无一惬也。其间入太阳敎一条，兄妹为婚，迹同禽兽。孟氏之存此条，亦《左传》之记齐襄、楚成、卫宣耳。虽然，孟氏口干笔钝，而法俗之奢淫，至今无变。闻近来巴黎跳舞之会，贵妇不袜，露其如霜之足，又袒胸出其两乳，乳峯蒙以金钻，履沿皆缀明珠，则较孟氏之时为甚矣。战事旣肇，浩劫茫茫，未始非苍苍者惩奢戒淫之意也。余于社会间为力，去孟氏不啻天渊。孟氏之言且不能拯法，余何人，乃敢有救世之思耶！其译此书，亦使人知欧人之性质，不能异于中华，亦在上者能讲富强，所以较胜于吾国；实则阴霾蔽天，其中藏垢含污者，固不少也。岁在乙卯，闽县林纾识。 

　　○《血华鸳鸯枕》小引 

　　民国五年(1916) 
　　林纾 
　　斐尼克孟素以杀妻之故下狱。其友忽利尼律师将为末减其罪。此书盖克孟素狱中之笔记，述其被罪之由，恨其妻刺骨矣。情迹甚奇，于小说中别开生面者也。译者记。 

　　○《膜外风光》序 

　　民国九年(1920) 
　　林纾 
　　《庄子大宗师篇》，仲尼谓颜回曰：「吾特与汝其梦未始觉者耶？」又曰：「不识今之言者，其觉者乎？其梦者乎？」意谓若说是觉，安知其非梦？若说是梦，又安知其非觉？卽论今日彼此相对之言，是否在梦中酬答，都不可知矣。呜呼！是言也，卽此书之本旨矣。张怡以无目为福，有目为祸，似无目时快意，卽同梦中。待一恃目光，而失意事卽种种呈露。然而张怡误矣！果能浑梦觉一体，凡所未见之事，自以为福，此特梦中之福耳！旣见之后，一与梦反，则自以为觉矣。一觉卽滋生苦趣，何妨更以梦视之。凡所造皆适者，斯忘适矣。又以忤己者为适，则靡不适矣。乃必以药复其矐，宁非多事！故天下事耳闻最乐，目击最不乐。小说所虚构，皆耳闻者也。必执小说所言，律以身接之事，曾无一事与小说相符。书中李刚杜夫诗春之言，皆造言，犹小说之言也。张怡听而乐之，是也。目疾旣瘳，寻迹三人之所为，求践其所闻，此正自寻苦恼耳！果能如庄子所谓安绯而去化，（排，推移也。安于推移而与化俱去，则入于寂寥而与天为一。）则听若无听，覩若无覩，不盲犹盲，又何往而不适者？张怡惟无庄子之学，必仍自矐其目，而再入于梦，是以人搀天矣。观其言曰：自有此苦，而百苦皆祛。长夜漫漫，复至吾前，一切痛苦皆背驰而去。此语何尝非达，顾已丧其自然矣！书为陆子欣先生所藏，以叶生可立为舌人，俾余以笔之。其中似有哲学，因用庄子之言以进之。庚申二月闽县林纾序于宣南烟云楼。 

　　○《兴登堡成败鉴》序 

　　民国十一年(1922) 
　　林纾 
　　蒲哈德者，武人耳，非著作家。唯其身历行间，与德人大小数十战，而幸不死。又德法世仇，憾之次骨，故为此书以伸其数十年之积忿。多以议论讥弹其大将。且叙事复杂，言之又言。余与林季璋极力节缩之，尙微觉其絮。此书果落仲马父子之手者，则高骋夐厉，读者必且动色。顾蒲哈德非其人也。迩来法人亦渐厌恶古文，通行语体。此亦所谓潮流乎？宜乎中国受其沾染，亦愈趋愈下。古人之菁英，将自此而熸矣！此书原非欧战信史，语出自法人之口，则兴登堡盖世之雄，亦将同其最后之失败，而丧其令名。如拿破伦，其前车也。唯其中顚末粗具，可资考证。余不事译着，可一年矣。旣得此书，虽不详不备，亦不能舍置，姑译之以问世。俟有名作，当更译之。至于读者果厌吾文之絮，则咎不在我。吾不审西文，但资译者之口，苟非林季璋之通赡，明于去取，则此书之猥酿不纲尙不止是也。壬戌正月初三日，闽县林纾识。 

　　○《月界旅行》辨言 

　　光绪二十九年(1903) 
　　鲁迅 
