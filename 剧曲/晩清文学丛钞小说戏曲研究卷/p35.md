<!-- { "loadSidebar": true } -->
　　《中华小说界》第一期编辑旣成，校印方毕，客有造予而问者曰：方今国家多故，外患日逼，民穷财尽，岌岌不可终日，而子乃硏墨调朱，糜宝贵之光阴，损有用之精力，矻矻孳孳，日从事于小说，毋乃急其所缓，而缓其所急，是亦不可以已乎？予曰：客不言，予亦怀欲陈之久矣，请假前席，以毕吾词。夫蒙叟成书，半是寓言之体；虞初着目，始垂小说之名。厥后五总发函，十洲作记，搜神志怪，流衍遂繁。顾言不齿于缙绅，名不列于四部，斥同鸩毒，视等俳优。下笔误征，每贻讥于博雅；背人偷阅，辄见责于明师。凡诸滑稽游戏之谈，绳以诲盗诱淫之罪。洎于挽近，西籍东输，海内文豪，从事译述，遂乃绍介新着，裨贩短章，小说一科，顿辟异境。然而言情侦探，花样日新；科学哲理，骨董罗列。一编假我，半日偷闲。无非瓜架豆棚，供野老闲谈之料；茶余酒后，备个人消遣之资。聊寄闲情，无关宏恉。此由吾国人士，积习相沿，未明小说之体裁，遂致失小说之效用也。夫荟萃旧闻，羽翼正史，运一家之杼轴，割前古之膏腴，则小说者，可称之曰已过世界之陈列所。影拓都之现状，笔代然犀；贡殊域之隐情，文成集锦。支渠兼纳，跬步不遗，则小说者，可称之曰现在世界之调查录。地心海底，涌奇境于灵台；磁电声光，寄遐想于哲理。精华宣泄，知末日之必？；文物发展，冀瀛海之大同。则小说者，可称之曰未来世界之试验品。包括三界，奄有众长。聚鬼谈而不嫌，食仙字而自喜。诙谐嘲讽，本乎自然；熏刺浸提（见饮冰所辑《新小说》一号），极其能事。以言效用，伟矣多矣。兹编之作，尤抱有三大主义，以贡献于社会。一曰：作个人之志气也。小说界于敎育中为特别队，于文学中为娱乐品，促文明之增进，深性情之刺，抗心义侠，要离之断脰何辞；矢志国仇，汪锜之童殇奚恤。有远大之经营，得前事以作师资；而精神自奋，有高尙之理想，见古人已乎着乎，而诣力益坚。无形之鞭策，胜于有形之督责矣。一曰：祛社会之习染也。穿耳缠足，有妨体育，迎神赛会，浪掷金钱。谈星相则妄邀天幸，虐奴婢则惨无人理。尔虞我诈，信誓皆虚；积垢丛污，卫生不讲。凡兹恶点，相习成风。小说界以罕譬曲喩之文，作默化潜移之具，冀以挽回末俗，输荡新机。一曰：救说部之流弊也。凡事不能有利而无害，自说部发达，其势力遍于社会。于是北人以强毅之性，濡染于《三国》《水浒》诸书；南人以优柔之质，寝馈于《西厢》《红楼》等籍。极其所至，狭邪倾心接席，辄自托于宝玉、张生；屠沽攘臂登台，亦比迹于李逵、许褚。摹仿泰西形式，花冠雪服；结婚竟可自由；崇拜虚无党员，炸弹手枪，广座居然暗杀。慕隐形易容之术，胠箧何妨；信祭宝鬬法之谈，揭竿遽起。艳情本以醒世，而恋爱益深；神怪本属寓言，而迷信增剧。小说界务循正轨，取鉴前车；力矫往昔之非，稍尽一分之责。虽然，见仁见智，视乎其人；为毁为誉，期于定论，亦何敢妄自夸诞，见诮于大方哉？客称善而退。爰笔其说，以志简端。 

　　《中华小说界》第一卷第一期 

　　○《二十世纪大舞台》发刊辞 

　　光绪三十年(1904) 
　　亚庐（柳亚子） 
　　风尘澒洞，天地邱墟，莽莽神州，虏骑如织。男儿不能提三尺剑，报九世仇，建义旗以号召宇内，长驱北伐，捣黄龙，诛虏酋以报民族；复不能投身游侠之林，抗志虚无之党，炸丸首，购我自由，左手把民贼之袂，右手揕其胸，伏尸数十，流血五步，国魂为之昭苏，同胞享其幸福；而徒唏嘘感泣，赤手空拳，抱攘夷恢复之雄心，朝视天，暮画地，末由一逞，寤而梦之，寐而言之，执途人而聒之，大声疾呼以震之，缠绵忠爱以感之。然而明珠投暗，遭按剑之叱，陈钟鼓于鲁庭，爰居弗享也。泪枯三字，才尽万言，日暮途穷，人间何世？盖仰天长恸而不能已。 

　　「朝从屠沽游。夕拉驺卒饮。此意不可道，有若茹大鲠。」局天蹐地，郁郁无聊，已耳已耳，吾其披发入山，不复问人问事乎？然而情有难堪矣，张目四顾，山河如死，匪种之盘踞如故，国民之堕落如故，公德不修，团体无望，实力未充，空言何补？偌大中原，无好消息，牢落文人，中年万恨，而南都乐部，独于黑暗世界，灼然放一线之光明，翠羽明珰，唤醒钧天之梦，淸歌妙舞，招还祖国之魂，美洲三色之旌旗，其飘飘出现于梨园革命军乎，基础旣立，机关斯备，组织杂志，以谋普及之方，则前途一线之希望或者在此矣。一缕情丝，春蚕未死，十年磨剑，髀肉复生，吾乃挥秃笔，贡巵言，以供此二十世纪大舞台开幕之祝典。 

　　硏究羣理，昌言民族，仰屋梁而著书，鲰生拘曲，见而唾之，以示屠夫牧子，则以为岣嵝之神碑也。登大演说台，陈平生之志愿，舌敝唇焦，听者充耳，此仁人志士所由伤心饮恨者矣。顾我国民，非无优美之思想，与激剌之神经也。万族疮痍，国亡胡虏，而六朝金粉，春满江山，覆巢倾卵之中，笺传《燕子》；焚屋沈舟之际，唱出《春灯》；世固有一事不问，一书不读，而鞭丝帽影，日夕驰逐于歌衫舞袖之场，以为祖国之俱乐部者。事虽民族之污点乎？而利用之机，抑未始不在此。又见夫豆棚柘社间矣。春秋报赛，演剧媚神，此本不可以为善良之风俗，然而父老杂坐，乡里剧谈，某也贤，某也不肖，一一如数家珍，秋风五丈，悲蜀相之陨星；十二金牌，痛岳王之流血，其感化何一不受之于优伶社会哉？世有持运动社会鼓吹风潮之大方针者乎？盍一留意于是？ 

　　蟪蛄不知春秋，朝茵不知晦朔，其生命短而思虑浅也。麟经三世，有所见世，有所闻世，有所传闻世。大抵钝根众生，往往泥于现在，不知有未来，抑并不知有过去，此二百六十一年之事，国民脑镜所由不存其旧影欤？忘上国之衣冠，而奉豚尾为国粹，建州遗孽，本炎黄世冑之公仇，反嵩高以为共主。以如此之智识，而强聒不舍，以驱除光复之名词，宜其河汉也。今以《霓裳羽衣》之曲，演玉树铜驼之史，凡扬州十日之屠，嘉定万家之惨，以及虏酋丑类之慆淫，烈士遗民之忠荩，皆绘声写影，倾筐倒箧而出之，华夷之辨旣明，报复之谋斯起，其影响捷矣。欧、亚交通，几五十年，而国人犹茫昧于外情，吾侪崇拜共和，欢迎改革，往往倾心于鲁索，孟德斯鸠、华盛顿、玛志尼之徒，欲使我同胞效之，而彼方以吾为邹衍谈天，张骞凿空，又安能有济？今当捉碧眼紫髯儿，被以优孟衣冠，而谱其历史，则法兰西之革命，美利坚之独立，意大利、希腊恢复之光荣，印度、波兰灭亡之惨酷，尽印于国民之脑膜，必有驩然兴者。此皆戏剧改良所有事，而为此《二十世纪大舞台》发起之精神。 

　　波尔克谓报馆为第四种族。拿破仑曰：「有一反对之报章，胜于十万毛瑟鎗。」此皆言论家所援以自豪之语也。虽然，热心之士，无所凭借，而徒以高文典册，讽诏世俗，则权不我操，而阳春白雪，曲高和寡，崇论闳议，终淹殁而未行者有之矣。今兹《二十世纪大舞台》，乃为优伶社会之机关，而实行改良之政策，非徒以空言自见，此则报界之特色，而足以优胜者欤？嗟嗟！西风残照，汉家之陵阙已非；东海扬尘，唐代之冠裳莫问。？帝子孙，受建虏之荼毒久矣。中原士庶，愤愤于腥膻异种者，何地蔑有？徒以民族大义，不能普及，亡国之仇，迁延未复。今所组织，实于全国社会思想之根据地，崛起异军，拔赵帜而树汉帜。他日民智大开，河山还我，建独立之阁，撞自由之钟，以演光复旧物推倒虏朝之壮剧、快剧，则中国万岁，《二十世纪大舞台》万岁。 

　　《二十世纪大舞台》第一期


●卷三 

　　○《官场现形记》二题 

　　一叙 

　　光绪二十九年(1903) 
　　佚名 
　　昔孔子作《春秋》而乱臣贼子惧，孔子曰：「知我者其惟《春秋》乎？罪我者其惟《春秋》乎？」大圣人以敎世为心，固不避宵小辈大奸慝之仇之也。而壹意孤行，为若辈绘影绘声，定一不磨之铁案，不但今日读之，奉为千秋公论，卽若辈当日读之，亦色然神惊，而私心沮丧也。鸣呼！文字之感人也深矣，而今日继起者果谁乎？老友南亭亭长乃近有《官场现形记》之着，如颊上之添毫，纤悉毕露，如地狱之变相，丑态百出，每出一纸，见者拍案叫绝。熟于世故者，皆曰，是非过来人不能道其只字；而长于钻营者，则曰，是皆吾辈之先导师。知者见知，仁者见仁，入鲍鱼之肆，而不自知其臭，其斯之谓乎？夫今日者，人心已死，公道久绝，廉耻之亡于中国官场者，不知几何岁月，而一举一动，皆丧其羞恶之心，几视天下卑污苟践之事，为分所应为。宠禄过当，邪所自来，竟以之兴废立窃之祸矣。戊戌、庚子之间，天地晦黑，觉罗不亡，殆如一线。而吾辈不畏强御，不避斧钺，笔伐口诛，大声疾呼，卒伸大义于天下，使若辈凛乎不敢犯淸议，虽谓《春秋》之力至今存可也。而谁谓草茅之士，不可以救天下哉？《官场现形记》一书者，新学家所谓若辈之内容，而论世者所谓若辈之实据也。仆尝出入卑鄙龌龊之场，往来奔竞夤缘之地，耳之所触，目之所炫，五花八门，光怪万状。觉世间变幻之态，无有过于中国官场者，而口呐呐不能道，笔蕾蕾若钝锥，胸际秽恶，腕底牢骚，尝苦一部廿四史，不知从何处说起。今日读南亭之《官场现形记》，不觉喜曰：是不啻吾意中所出。吾一生欢乐愉快事，无有过于此时者，盖吾辈嫉恶之性，有同然者也。嗟嗟！神禹铸鼎，魑魅夜哭；温峤燃犀，魍魉避影。中国官场久为全球各国不齿于人类，而若辈穷奇浑沌，跳舞拍张，方且谓行莫予泥，令莫予违，一若睥睨自得也者。而不意有一救世佛焉，为之放大千之光，摄世界之影，使一般之嚅嚅而动，蠢蠢以争者，咸毕现于菩提镜中，此若辈意料所不到者也。然而存之万世之下，安知不作今日之《春秋》观，而今日之知我罪我，则我又何所计及乎？是为叙。 

　　按此叙仅见于1903年繁华报馆刊本《官场现形记》卷首，后茂苑惜秋生注本及其它翻本皆不载。 

　　二叙 

　　光绪二十九年(1903) 
　　茂苑惜秋生 
