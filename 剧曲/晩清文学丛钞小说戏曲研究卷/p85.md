<!-- { "loadSidebar": true } -->
　　第四回，写凤美缠绵凄楚，因耳内触着「亡夫」两字，想到我这未婚妻，只怕还不能以此称喜君，酸楚之词，不堪卒读。 

　　第五回，写索债一段，调侃不少。 

　　第六回，写阿卷之劝凤美，忽尔痴呆，忽尔决绝，绝笔歌墨舞之态。 

　　第七回，写凤美在银行中问信，心中犹如开了千朵莲花一般，想到如何见面，如何埋怨，如何体谅，一霎那间，偏有如许波折，不知作者如何体会出来。 

　　第九回，写凤美对侦探说，不肯节外生枝一段，惟至情人方有此至情语，令人痛哭。 

　　第十三回，写凤美在着衣中看破举动，何等机警，掉换酒杯，何等敏捷，区区辉凤，岂是敌手？ 

　　第十六回，写钝三热心处，令人可感，癞虾蟆想吃天鹅肉，拿起镜子一照，不由的灰心起来，寥寥数语，神情活现。 

　　第十七回，写凤美厕身梨园，入于下流社会，论者或为凤美惜。不知外国大戏曲家亦颇有声望，不比华人视优伶为轻贱，盖不如此，何足以动苏士马？读至二十三回，立志不再登台，仍不失尊贵身分。可知此番全为遇士马张本，况又曾经改名乎？君子之过也，如日月之食焉，过也，人皆见之，及其更也，人皆仰之，于凤美乎何害？ 

　　第十八回，钝三说，头脑子痛的好像翻转来是的，是画龙点睛法。 

　　〔家庭小说〕小公子*10 
　　书凡十六回，叙一解意小儿，名锡特黎，本英国特凌考侯爵之裔，幼孤。父哀鲁，为侯爵幼子，母美产，出身微贱，侯以是绝之，居于美。父死，母子二人，零丁孤苦，顾锡甚解事，无异成人。未几侯长次二子均殁，继续无人，遣使迎之归，意谓乡僻小儿，定然顽劣，不意一见后，天眞烂漫，委婉可人。侯虽暴戾性成，亦与俱化，远近赞赏，争以一见为荣。后忽来一少妇，自称曾与侯长子皮弗斯结婚，遗子一，例应袭爵。此妇实系锡友桀克之嫂。底蕴毕露，事破远扬。遂为祖孙如初。于是迎母入城，一家完聚云。 

　　初读此书，颇有静气，其叙锡特黎拯济穷困，并与霍布士、桀克等往还，纯乎一片天眞。叙夫人亦落落大方，居然有名贵气象。至迎锡入侯邸后，曲意承欢，饶有天趣。惜乎喋喋家常，并无变化。至叙锡庚司及奥斯考忒巿已为司空见惯，一望而知。末叙争袭一事，正好大起波澜，以娱阅者之目，乃竟旋起旋伏，易如反掌，毫无波折，甚为可惜。 

　　难者曰：「子言喋喋家常，一似有不满意者然，《红楼梦》独非喋喋家常乎？何以万口同声，推为说部领袖？」应之曰：「此《红楼梦》之所以佳也。不但喋喋家常，卽如吃饭一事，《红楼梦》中屡见不一见，而阅者并不讨厌。他人学之，便同嚼蜡，问之我心，我亦不解，卽问之普天下读小说者，恐亦不能自解也。谓予不信，请质高明。」 

　　〔唯一侦探谈〕四名案*11 
　　此《福尔摩斯包探案》也。华生笔记，多至七十余案。其首先译出而为小说家所欢迎者，始于《时务报》，曾经汇印成册，名曰《包探案》。而商务书馆《绣像小说》中《续包探案》继之，然皆集录之体，自成篇段。惟此书奇情壮采，于离奇变幻中，更寓一段美满姻缘，巧为作合，实为探案中生一特色。嵇序有云：「譬诸讲图学者，摹写一种横槊高歌，看剑引杯之豪情胜槪，必间以红鬟低唱，翠袖提壶情韵以点缀之，倍觉有声有色。书凡十二章，叙一英国女子名梅丽莫敦，父由印度归，忽不见，自后岁岁由邮局寄来明珠一颗，凡六次。又得一匿名信，招之使去。女遂约福尔摩斯与华生同往。至则晤主人名腮杜罅丢，备言女父实死其家，历年寄珠之由，出自伊父遗命，尙有珍宝一箱，价値五十万镑，在兄盘沙路姆处，亦女应分之物，其它语多不解。乃共至其兄处，兄已于是夜被人刺死，宝箱亦失去。经福严密访探，始知该贼思麻得宝后，已乘汽船远遁，倂力穷追及之，仅存空箱，珍宝已为思麻抛入海中。据思麻供：「此宝得之非义，四人共之，实以性命相易，后被腮杜父麦乔及女父甲必丹谋攫，飮恨多年，必有以报，不甘为人所有，故抛诸海。」案旣破，华生遂与女结婚云。 

　　第一章论理审之学，趣味隽永，不愧侦探唯一，惜乎全书人名多至五六字，易启阅者之厌，苟易以中国体例，当更增趣味不少。 

　　〔侦探小说〕案中案*12 
　　是书卽《四名案》，其中情节，一无增减，然依事叙，不及《四名案》之有神韵。书中女名美兰马斯顿，寄珠之人，兄名勃沙洛茂、弟名撒特斯喜尔拖。其余诸人，亦无一雷同者。 

　　〔冒险小说〕靑年镜*13 
　　书凡十八回，卽《新小说》中所刻《二勇少年》。曼殊谓小说回目，不宜草率，若《二勇少年》之目录，虽内容绝佳，亦将减色。浣白子殆因是言，重加修饰，易以今名，于醒目处略加圈点，每回添撰回目。然裁对牵强，仍未出色，顾视原书，则较胜矣。 

　　邹谈一噱*14 
　　书凡二十四回，借《孟子》中事实，参以新学，异想天开，无出其右。初将回目刊布，窃谓题目甚佳，而文字实难着笔，若就题叙，便参呆相，卽使别开生面，亦觉硬派古人，有何趣味。况每回字数约祗二千，安能曲折如志。及第一、二回出，阅之果然，以下可想而知。然回目之裁对新颖，匪夷所思，实足为说部中放一异彩，不可没也。爰备录如下： 

　　齐宣王授室兴大学楚大夫聘传订专科借好游句践出重洋因悦道陈良通四译定馆餐乐正吃番菜辨朝服曹交改洋装考政治滕世子敦谊使聘问宋先生议和述古礼咸邱蒙订朝仪裁宂禄北宫锜商官制权邮政暂委公孙丑厘税则特派戴盈之练兵处愼子作将军仕学馆周霄论君子通轨道高子督工程测水性白圭习驾驶毕战新插矿地标陈臻力办账捐票讲国际调停用万章融宗敎介绍由徐辟明人伦责善恕匡章背师说变夷规陈相为神农言许行通商证皋陶事桃应修律谈农政揠苗病宋人创工艺斲木怒齐匠梁惠王课桑实业孔距心立畜牧公司习唱歌王豹歌淇论图画彭更画墁通古今庄暴出开音乐会钧大小公都来阅体操场畜囿鹿敷设幼穉园观追蠡扩充陈列所齐王子独冠亲贵冑淳于嫂权充女敎员东家处子行文明结婚式北宫勇士编完全巡警章廉士妻缫丝充监督乞人妇习练作包探馆上宫滕人疑作窃宿昼邑齐客强留行死矣盆成括愤蹈海滨异哉子叔疑贪登垄断捐私塾巨室获优奬图公款乡愿敛巨赀停科举旁求天下士设文部豫备王者师 

　　〔艳情小说〕忍不住*15 
　　书凡四卷，叙一世家子，姓顾，字愚葊，席先人余赀，广购姬妾。最宠者曰欢娘，吟咏倡酬，极尽缱绻。死后，愚葊伤之，门客芙初百端劝慰，久之，遂悟。第一卷风流旖旎颇有淸趣。后三卷写芙初淸谈拉杂，似觉太费。 

　　〔社会小说〕昙花梦*16 
　　此萨拉斯苛夫自悼其亡妻风莲而作也。风莲为俄国警察总监麦撒罗夫之女，投身虚无党，反抗政府。以一弱女子抱此热肠，较我国之所谓才女闺秀，相去不啻霄壤。书中叙结党之秘密，爱友之眞挚，捐产之慷，救父之委婉，俱奕奕有生气。卒之麦撒罗夫脱离政界，养疴巴黎，不及于难。盖风莲为萨氏妻，故纪载独详云。 

　　〔传奇小说〕海天啸*17 
　　余素不谱曲，故未敢评曲。曲之合谱与否，姑不必论，但观其第一出押韵，忽尔「尤」、「有」、「又」，忽尔「东」、「董」、「栋」，忽尔「经」、「景」、「敬」，演唱颇不顺口。且中间忽插入尾声。所见词曲，虽不甚广，亦不下百余种，似觉无此体例。 

　　泉唐天虚我生陈君蝶仙，为近时词曲家名手，举以质之，亦不赞一辞，但问何处出版，吿以小说林社，伊乃瞠目久之。 

　　〔艳情小说〕万里鸳*18 
　　书凡三十三回。叙英国一女子名白兰姬，因胞兄古兰芬在美办矿，三年无信，存亡未卜，托兄好友罗腾郞访查。适美国墨霍孙亦访古兰芬而至。罗以其行踪诡秘，避之。古有姑表兄马格兰夫，以谓古之必不返也，谋占其产。白兰姬乃与罗腾郞航海追寻，墨亦继至，初古之在美也，与西班牙皇族富来拉之女耐珠互结爱情，为马所妬，置富于死地，并陷古于狱，意谓道远莫之知也。卒为墨探得，遂偕罗腾郞等赴救得出，乃与耐珠并返。马谋之毕生，始终失望，无颜共处，遂附轮他往，不知所终。罗与白兰姬亦订婚焉。 

　　写墨霍孙访友，来得突兀，初似热心可取，乃行踪诡秘，忽隐忽现，令人莫测，所以此是笔墨狡狯处。 

　　第六回，写马格兰夫对罗腾郞纯是满心满意语，开首再不肯露出破绽，让人看破云云。匣剑帷灯，读者可以意会。 

　　第十四回，百忙中忽插入白兰姬与罗腾郞因爱生感，因感生情一段，及二十回「情切切并肩求好约，意绵绵对面结同心」，细腻风流，遂觉文情异常鲜艳。 

　　第二十二回，写马格兰夫忽然惊倒，此中情节，不言而喩，自是写生妙手。 

　　第二十五六回，写越狱之后，又生风波，文情曲折，便觉好看。 

　　第二十八九回，古兰芬自谈历史，有顿挫，有跌宕，自是绝好一篇传记。 

　　〔滑稽小说〕大除夕*19 
　　书凡十五回。叙一跛足更夫信丞，于大除夕夜，雪冷难行，命儿子吉儿代巡。吉儿本与罗花姐有约，途遇幽篱庵皇子戴面具出行，互换装束，吉遂入宫，赴跳舞会。所遇诸人，皆误以为皇子，吉亦随机应对，一无破绽。至十二点钟，始易原装。时皇子巡更，唱歌骂人，为警察所追，俱执之面君，以游戏，赦之。吉本习种花树之业，皇子遂赏银五千圆，命作园丁。吉返，详述之父母，与花姐皆喜。于是与花姐成婚。 

　　此书以吉儿与花姐为主脑，配以洒脱诙谐之皇子，顾天下断无更夫可以入宫冒充皇子者，亦断无皇子代作更夫者，虽各国风尙容有不同，且此事原属一时游戏，然游戏亦须近理，方有趣味可寻。若此书所述，未太觉离奇矣。管见如是，请质高明。 

　　〔言情小说〕禽海石*20 
