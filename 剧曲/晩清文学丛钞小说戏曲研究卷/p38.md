<!-- { "loadSidebar": true } -->
　　呜呼！我中国以廿二行省之广，四百兆人民之多，益以土壤之美，物产之富，甲于五洲，诚有如英将威士勒云：中国人有蹂躏全球之资格。惜乎负此资格而不能发有为，与列强相见于竞争之战场，徒使外人笑我同胞，辱之胯下，按之泥涂，举左右手挞之，都不以为意，但思起身时拾地下黄金以去。又若日本，区区岛国也，亦谓中国国辱兵败而不知耻，叩头求活于他人之宇下，唾面自干而毫无发之情，后生大事惟黄金是贮，甚至比我于嘘言八百、贪贿赂、破约束、亡国之印度。呜呼！以震旦文明而受此五千年来历史未有污点，能不痛心欤？吾不知大陆睡狮其梦竟何日觉，举世病夫厥竟何日瘳也？吾于是借楮墨为舞台，演瀛寰之活剧。又私念文言之不如质言之，因取官私诸书十数种，釆辑通商始末，而成是书，俾人易晓易于愧勉。盖中国不能人人读《左》、《国》，而无一人不读《列国演义》，不能人人读历史，而无一人不读《三国演义》，此二书固说部之巨观，而亦说部中最完善者。其它有一战争，卽有一传记，惟驳而不纯，儒者弗道。然自文人学士，祇知奉高头讲章乡会程墨，为弋科名地，遂有老死而不知其书之名。其甚者并三皇五帝亦不知为何年何代人物，反让贩夫走卒酒后茶余口讲而指画，博览而详说，于历代兴亡大略，往往犹能言之历历，甚矣说部之有益于人之易读易晓固如是哉！虽然，其有功于世，使人易于愧勉，尤彰彰也。而《三国》为甚，故有武夫闻而踔厉发扬，勇气百倍，一跃上马杀贼者；有叛逆闻而回心革面，勉为忠良，欲窃比武侯者。呜呼！岂非以其事、情眞、眞语眞、意眞，又是非之心、好恶之良、人所同具，因而观感易、激发易，较父诏兄勉，尤得力乎？不但此也，上自搢绅先生，下至草莽齐民，于诸子百家之书，或不能悉备，备亦不能悉读，而独至稗官野史则必搜罗殆徧，读亦殆徧。至《列国》、《三国》，则尤家置一编，虽妇人女子，略识之无者，且时时偷针？余闲，团坐老幼，以曼声演说之，为消遣计。仆本不文，窃取兹义，用成是书。以中国人记中国事，当非僭妄。又事征诸实，情出乎公，非有襃贬私意于其间，意者无所谓投鼠忌器乎？虽然，无论工拙，我不暇计，卽知我罪我，我亦不暇计，但使人读是书，人知自励，变因循之积习，振爱国之精神，其知我者，我固为我同胞幸；其罪我者，我亦得与共白此心之无他也。是为叙。光绪三十二年，太岁在丙午，十一月，啸庐识于海上之蛰庵。 

　　○《庚子国变弹词》二题 

　　光绪二十八年(1902) 

　　一叙 

　　李伯元 
　　读《长生殿》传奇矣，至李年说开天遗事，激昂慷，酣畅淋漓。又读《桃花扇》传奇矣，至柳敬亭、苏昆生说扬州兵变，凄楚入骨，悲愤塡胸。由其大书深刻，笔舌互用，故能遥吟俯唱，声泪相随。夫唐与明迄今数百年，区区故简陈编，后人犹触无穷，低徊不置。何况神州万里，忽吿陆沉，咸阳三月，同归灰烬，愁形惨状，荟萃一编，有不伤志士之心，而王国民之气者，无是理也。庚子之役，海内沸腾，万乘之尊，仓皇出走。凡目之所见，耳之所闻，缄札之所胪陈，诗歌之所备载，斑斑可考，历历如新。和议旣成，羣情顿异，骄侈淫佚之习，复中于人心，敷衍塞责之风，仍被于天下，几几乎时移世异，境过情迁矣，著者于是有《国变弹词》之作。删繁就简，由博返精，自谓于忠奸贤佞之途，功罪是非之列，尙不随人俯仰，与物周旋。书成汇付梓人，以质知者。亦曰，此人忧天之语，托于俳优相戏之词云耳。时士寅十月旣望，著者自叙于酒醒香销之室。 

　　二叙 

　　光绪二十八年(1902) 
　　历劫不磨生 
　　今夫芳草斜阳，前村中郞之唱；后庭玉树，隔江商女之歌。属在词章，播诸弦管，亦旣汗牛充栋，又皆土饭尘羹。若乃蒿目方艰，忧未已，别开生面，特创新声。坠珥遗簪，白头宫中之语；金戈铁马，赤眉关内之兵。不同过耳秋风，可作当头喝棒，如此编是矣。回忆芙蓉阙下，析木津头，削梃挞坚，揭竿为乱。黄巾张角，患起腹心；碧眼贾胡，命悬砧釜。以至六军擐甲，万骑投鞭，胡马遥来，眞龙已出。俳优相戏，愁闻二圣之环；我公不归，泪洒三年之雨。似此前尘往事，都付豪竹哀丝。辞不嫌芜，语无妨絮。大似台城杨柳，重翻白雁之歌；何当棚底豆花，对话红羊之刧。时在光绪壬寅孟冬之月，历刧不磨生书于海上寓庐。 

　　○《昕夕闲谈》小叙 

　　同治十一年(1872) 
　　蠡勺居士 
　　小说之起，由来久矣。虞初九百，杂说之权舆；《唐代丛书》，琐记之滥觞。降及元明，聿有平话，无稽之语，演之以神奇浅近之言，出之以情理，于是人竞乐闻，趋之若鹜焉。推原其意，本以取快人之耳目而已，本以存昔日之遗闻琐事，以附于稗官野史，使避世者亦可考见世事而已。予则谓小说者，当以怡神悦魄为主，使人之碌碌此世者，咸弃其焦思繁虑，而暂迁其心于恬适之境者也。又令人之闻义侠之风，则激其慷之气；闻忧愁之事，则动其凄宛之情；闻恶则深恶，闻善则深善，斯则又古人启发良心，惩创逸志之微旨，且又为明于庶物、察于人伦之大助也。且夫圣经贤传，诸子百家之书，国史古鉴之纪载，其为训于后世，固深切着明矣，而中材则闻之而辄思卧，或并不欲闻。无他，其文笔简当，无繁缛之观也；其词意严重，无谈谑之趣也。若夫小说，则妆点雕饰，遂成奇观；嘻笑怒骂，无非至文；使人注目视之，倾耳听之，而不觉其津津甚有味，孳孳然而不厌也，则其感人也必易，而其入人也必深矣。谁谓小说为小道哉！虽然，执笔者于此则不可视为笔墨烟云，可以惟吾所欲言也。邪正之办不可混，善恶之鉴不可淆，使徒作风花雪月之词，记儿女缠绵之事，则未近于导淫，其蔽一也。使徒作豪侠失路之谈，纪山林行劫之事，则未近于诲盗，其蔽二也。使徒写奸邪倾轧之心，为机械变诈之事，则未近于纵奸，其蔽三也。使徒记干戈满地之事，逞将帅用武之谋，则未近于好乱，其蔽四也。去此四蔽，而小说乃可传矣。今西国名士，撰成此书，务使富者不得沽名，善者不必钓誉，眞君子神彩如生，伪君子神情毕露，此则所谓铸鼎像物者也，此则所谓照渚然犀者也。因逐节翻译之，成为华字小说，书名昕夕闲谈，陆续附刊，其所以广中土之见闻，所以记欧洲之风俗者，犹其浅焉者也。诸君子之阅是书者，尙勿等诸寻常之平话、无益之小说也可。壬申腊月八日，蠡勺居士偶笔于海上寓斋之小吉罗庵。 

　　○《巴黎茶花女遗事》引 

　　光绪二十五年(1899) 
　　林纾 
　　晓斋主人归自巴黎，与冷红生谈巴黎小说家均出自名手，生请述之。主人因道仲马父子文字，于巴黎最知名，《茶花女马克格尼尔遗事》尤为小仲马极笔。暇辄述以授冷红生，冷红生涉笔记之。（1899年） 

　　○《黑奴吁天录》二题 

　　林纾 

　　一序 

　　光绪二十七年(1901) 
　　考美利坚史佛及尼之奴黑人、在于一千六百十九年，嗬囒人以兵舰载阿非利加黑人二十，至雅姆斯庄卖之，此为白人奴待黑人之始，时美洲尙未立国也。华盛顿以大公之心官其国，不为私产，而仍不能弛奴禁，必待林肯，奴籍始幸脱。迩又寖迁其处黑奴者，以处黄人矣。夫蝮之不竟伸其毒，必囓草木以舒愤，后人来触死茎亦靡不死。吾黄人殆触其死茎乎？国蓄地产而不发，民生贫薄不可自聊，始以工食于美洲，岁致羡其家。彼中精计学者，患泄其银币，乃酷待华工以绝其来，因之黄人受虐，或加甚于黑人。而国力旣弱，为使者复馁慑，不敢与争。又无通人纪载其事，余无从知之。而可据为前谳者，独《黑奴吁天录》耳。录本名《黑奴受逼记》又名，《汤姆家事》，为美女士斯土活着。余恶其名不典，易以今名。其中累述黑奴惨状，非巧于叙悲，亦就其原书所著录者，触黄种之将亡，因而愈生其悲怀耳。方今嚚讼者已胶固不可喩譬，而倾心彼族者又误信西人宽待其藩属，跃跃然欲趋而附之。则吾书之足以儆醒之者，宁云少哉？是书假诸求是书院，仁和魏君聪叔易口述其事，余泚笔记之，凡六十有六日毕。光绪辛丑重阳节，闽县林纾琴南序于湖上望瀛楼。 

　　二跋 

　　光绪二十七年(1901) 
　　斯土活，美洲女士也。卷首署名不以女士加其顶者，以西俗男女并重，且彼原书亦不自列为女士，唯跋尾见之，故仍而不改。斯氏自云：是书多出诸一身之闻见，本事七八，演者二三耳。卷中士女名多假托，实则具有其人。余与魏君同译是书，非巧于叙悲以博阅者无端之眼泪，特为奴之势逼及吾种，不能不为大众一号。近年美洲厉禁华工，水步设为木栅，聚数百远来之华人，栅而钥之，一礼拜始释，其一二人或踰越两礼拜仍弗释者，此卽吾书中所指之奴栅也。向来文明之国，无私发人函，今彼人于华人之函，无不遍发。有书及「美国」二字，如犯国讳，捕逐驱斥，不遗余力。则谓吾华有国度耶？无国度耶？观哲而治与友书，意谓无国之人，虽文明者亦施我以野蛮之礼，则异日吾华为奴张本，不卽基于此乎？若夫日本，亦同一黄种耳，美人以检疫故，辱及其国之命妇，日人大忿，争之，美廷又自立会与抗。勇哉日人也！若吾华有司，又乌知有自己国民无罪，为人囚辱而瘐死耶？上下之情，判若楚越，国威之削，又何待言？今当变政之始，而吾书适成，人人旣蠲弃故纸，勤求新学，则吾书虽俚浅，亦足为振作志气，爱国保种之一助。海内有识君子，或不斥为过当之言乎？辛丑九月，林纾识于湖上望瀛楼。 

　　○《露漱格兰小传》序 

　　光绪二十七年(1901) 
　　林纾 
