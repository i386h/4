<!-- { "loadSidebar": true } -->
　　《飞龙传》为述宋太祖龙兴时事，叙世宗登极及陈桥兵变，似是而非。至云太祖有鸾带一条，伸之卽为巨棒，此与孙悟空耳中金箍棒事相埓。余家居时，门临池上，毗舍卽为社公之庙，戏台高出池上，阴凉四合。有陈华者，日讲演义，雅有声色，余亦时就听之。乡有老人年八十二矣，忽谓予曰：「赵匡胤能使棒耶？」余前数月适观《铁围山丛谈》，卽应之曰：「宋徽宗讲汉武帝期门故事，出时，宦者必携从二物，一为玉拳，一则铁棒。铁棒者，乃艺祖仄微时，以至受命后所持铁杆棒也。」据此以观，则使棒事或有之。小说家用孙悟空事，称为鸾带所化，谬矣。 

　　《宋史》载刘豫降金，杀其骁将关胜，胜不从逆故也。按《水浒》有关胜。《癸辛杂志》，龚圣与作《关胜赞》云：「大刀关胜，岂云长孙？云长义勇，汝其后昆？」以其时考之，宋江作乱，正在宋末，然则刘豫所杀之关胜，卽《水浒》之关胜耶？世之图关胜者，赤面大刀，其状似壮缪，于是凡关姓者，匪不赤面，匪不大刀，而《施公案》之关太出矣。太号小西，盖自命为山西人，似卽壮缪之后。小说家无识盗袭，可笑。 

　　淸高宗数下江南，颇伤烦费，松筠力谏，几死，遂无敢言者。厉太鸥方无聊，谱《迎鸾新曲》以贡媚，旣不敢将乘舆代以优伶，入剧场演唱，无可着笔，则请出许迈、葛洪诸仙，约会迎鸾，是强使神仙势利矣。又不已，则引及西王母；又不已，则引及水仙王；至于乌介虫亦来迎驾，无数仙眞水族羣集于行宫门外，喧天之闹，而乘舆不见不闻，眞可谓善说鬼话。诗人无聊，何所不至，樊榭且然，况其它乎！ 

　　当日京师三庆班中，有丑脚赶三者，能谲谏，孝钦在时，颇悦其人。癸未年，余初入都，见赶三演《变羊计》。赶三为女巫，牵羊至一人家。其妻妬悍，以绳缚夫之足，系于门次。巫入，易之以羊，纵夫令去。妻出，失夫而得羊，则大哭。巫伪过门外，妻延巫入问。巫为其祖先附体，大肆谯詈。同社王小沂以为构思甚奇，林希村曰：「此见宋文玘《开颜录》。」余知《开颜录》在《说郛》中，乃髣髴不能记。后此检得原书，果如希村言。末载士人旣归，妇问曰：「多日作羊，不乃辛苦耶？」夫曰：「犹忆噉草不美，肚中痛耳。」妇愈悲，自此不复妬忌矣。因叹希村之健记。 

　　《铁笛亭笔记》 

　　○小说丛话 

　　侗生 
　　英人哈葛德所著小说，不外言情，其书之结构，非二女争一男，卽两男争一女，千篇一例，不避雷同，然细省其书，各有特色，无一相袭者。吾国施耐庵所著《水浒》，相类处亦伙。卽以武松论，性质似鲁智深，杀嫂似石秀，打虎似李逵，被诬似林冲，然诸人自诸人，武松自武松，未尝相犯。曹雪芹所著《石头记》，所记事不出一家，书中人又半为闺秀，闺秀之结果，又非死卽苦，无一美满。设他手为此，不至十回，必致重复，曹氏竟纡徐不迫，成此大文。其布局如常山率然，首尾互应；如天衣无缝，无隙可寻。尤妙者，写黛玉一身，用无数小影，黛玉与小影，固是二人；卽小影与小影，亦不少复。可见中西小说家，每能于同处求异。同处能异，自是名家。盖不深思，则不异；不苦撰，又不得异。深思而苦撰，其不为名家者几希？ 

　　近代小说家，无过林琴南、李伯元、吴趼人三君。李君不幸蚤世，成书未多。吴君成书数种后，所著多雷同，颇有江郞才尽之诮。惟林先生再接再厉，成书数十部，益进不衰，堪称是中泰斗矣。总先生所译诸书，其笔墨可分三类：《黑奴吁天录》为一类，《技击余闻》为一类，余书都为一类。一以淸淡胜，一以老练胜，一以浓丽胜。一手成三种文字，皆臻极点，谓之小说界泰斗，谁曰不宜？ 

　　林先生所译名家小说，皆能不失原意，尤以欧文氏所著者，最合先生笔墨。《大食宫故余载》一书，译笔固属绝唱，《拊掌录》之《李迫入梦》一节，尤非先生莫办也。 

　　西人所著小说虽多，巨构甚少，惟迭更司所著，多宏篇大文。余近见《块肉余生述》一书，原著固佳，译笔亦妙。书中大卫求婚一节，译者能曲传原文神味，毫厘不失。余于新小说中，叹观止矣。 

　　《孤星泪》一书，叙一巨盗改行，结构之佳，状物之妙，有目共赏。嚣俄氏善作悲哀文字，是书尤沈痛不忍读。余读是书，三舍三读，未终篇也。书末未署译者姓氏，余颇以为歉。 

　　林先生所译《神枢鬼藏录》出版，某报讥之。实则该书虽非先生杰作，详状案情，形容尽致，有足多者。惟近译《贝克侦探谭二编》，事实译笔均无可取。转思某报所言，似对是书而发者，贝克、贝克，误林先生不浅也。 

　　余不通日文，不知日本小说何若。以译就者论，《一捻红》、《银行之贼》、《母夜叉》诸书，均非上驷。前年购得小说多种，中有《不如归》一书，余因为日人原著，意未必佳，最后始阅及之。及阅终，觉是书之佳，为诸书冠（指同购者言），恨开卷晚也。友人言：「是书在日本无人不读，书中之浪子确有其人，武男片冈至今尙在。」又曰：「林先生译是书，译自英文，故无日文习气，视原书尤佳。」 

　　《天囚忏悔录》一书，亦林先生所译，事实奇幻不测，布局亦各得其当。惟关节过多，以载诸日报为宜，今印为单行本，似嫌刺目，且书中四十章及四十五章间有小错，再版时能少改订，方成完璧。 

　　《雌蝶影》时报馆出版，前年悬赏所得者也。书中所叙事物虽似迻译，然合全书省之，是书必为吾国人杜撰无疑。书中有一二处颇碍于理，且结果过于美满，不书生识见，惟末章收束处，能于水尽山穷之时，异峯忽现，新小说结局之佳无过此者。友人言此书为李涵秋作，署包某名，另有他故。 

　　《新蝶梦》前半颇可观，惟结处过远事理。冷血所著小说，多有蛇尾之讥，此书尤甚。 

　　《双泪碑》，亦时报馆出版，篇幅甚短，寓意却深。时报馆诸小说，此为第一。《双罥丝》与此书为一人所著，远逊此书。前人谓文字有一日之短长，观此二书而益信。 

　　《新法螺》一书，以滑稽家言，为众生说法，用意善良苦，文笔亦足达其意，滑稽小说中上乘也。末附《法螺先生》谭，亦有可取。 

　　《埃及金塔剖尸记》一书，半言鬼神，有吴道子绘地狱之妙，其叙儿女私情处，亦能曲绘入微。 

　　英人哈葛德工于言情，尽人皆晓，然守钱虏之丑态，武夫之慷慨，一经哈氏笔墨追摹，亦能惟妙惟肖。《玉雪留痕》中之书贾，《玑司刺虎记》中之大尉，形容如生，可歌可泣。《洪罕女郞传》，兼武夫钱虏而有之，宜见特长，然其中着墨处，反逊二书。似哈氏状物最工，今遇其善状之人，不应如是。再三思之，中有一理：哈氏身为小说家，书贾之性质，哈氏所最晓；《玑司剌虎记》中之大尉，身在兵间，其事足为国人范，想亦哈氏所乐述。一切于身，一关于国，言之较详，理也。《洪罕女郞传》之大尉，固属赋闲，且于本书无绝大之关系，故不能偏重。书中之小人，为哈氏所唾骂者，又不仅一钱虏，势不能少分墨渖以状余人，以是故不能如二书之详尽。 

　　侦探小说最受欢迎，近年出版最多，不乏佳作，如《夺嫡奇寃》、《福尔摩斯侦探案》、《降妖记》等书，其最著者也。 

　　《孽海花》为中国近着小说，友人谓此书与《文明小史》、《老残游记》、《恨海》四大杰作。顾《孽海花》能包罗数十年中外事实为一书，其线络有非三书所及者。为其笔之诙谐，词之瓌丽，又能力敌三书而有余。惜印行未半，忽然中止。天笑生承其意，为《碧血幕》一书，文笔优美，与《孽海花》伯仲，未数回亦止。神龙一现，全豹难窥，见者当有同也。 

　　《新茶花》一书，旣多袭《茶花女》原意，且袭其辞，毫无足取。余尝谓中国能有东方亚猛，复有东方茶花，独无东方小仲马。于是东方茶花之外史，不能不转乞于西方。尤幸《茶花女》一书先出于七八年前，更省迻译之苦，于是《新茶花》竟出现于今日。 

　　《小说月报》第二年第三期（1911） 

　　○说小说 

　　恨海 

　　新厂 
　　予友南海吴君趼人，性好滑稽，雅善词令，议论风生，滔滔不倦，每一发声，輙惊四座，往往以片辞只义，令人忍俊不禁，盖今之东方曼倩也。尤善文章，下笔千言，不假思索。君与予为莫逆交，倏忽将十年矣，予非敢阿其所好也，盖从未见君作文尝先用一纸草稿云。君性喜小说，于古今人所著译之篇，殆无所不读，而尤喜自作小说，与予有同嗜焉。君所著小说，无体不备，纸贵一时，海内君子莫不知之，予亦不必赘陈矣。尔日广智书局复出版一新书—写情小说，题曰《恨海》，亦吴君所撰也。书分十回，都四万言，洋洋洒洒，淋漓尽致，情文兼至，蕴藉风流，笔墨之妙，无以复加。惟书中情节，哀艳非常，予尝尽半夜之力，循诵再过，而于心有戚戚焉。盖写情小说，大抵总不出「悲欢离合」四字，今是篇所述，为庚子拳乱中迁徙逃亡，散失遭难之事，荡析流离，疮痍满目，所以有悲无欢，有离无合。用情之深，所以足多者在此；写情之难，所以足多者亦在此。盖欢场之情，不特易用易见，而写之亦殊易，然如是等情，总不近于轻薄淫邪，故写情小说，人每目之为诲淫之书者，良有以也。是书独出心裁，不落窠臼，一往情深，皆于乱离中得之。夫乱离之情，不特难有少见，而写之亦綦难。故其为情也，如松风明月，如淸泉白玉，皎洁淸华，温和朗润，诚为天地男女之至情哉！夫以写情之作，而以《恨海》名之，则其所解于此情字者可以见矣。故自有写情小说以来，令予读之，匪特不能欣欣以喜，转为悁悁以悲者，此其第一本矣。虽然，予之所以读此篇而感不绝于予心者，岂伤心人别有怀抱耶？毋亦悲吾中国风俗之不良耳。综观此事始末，皆早婚不良之结果而已。士宦温厚之家，每喜为弱小女子早订婚媾之约，而卒乃演此悲惨之剧，不其傎欤！予愿善读书者，其各以早婚为戒，而毋再蹈此覆辙焉。然则此文也，岂得仅以写情小说目之哉！ 

　　新盦谐译 

　　紫英 
