<!-- { "loadSidebar": true } -->
　　刀雨横飞肉薄前，炮声摧倒肉飞仙。血潮点点都成冻，剩有情人脑蒂镌。 

　　身为折臂老新丰，病院相思春酒浓。苹果花开书又到，敎儿女不英雄。 

　　秋高霖雨苦凄凄，马踏尸行复转泥。叵耐敌军三十万，怒潮狂拥向巴黎。 

　　鼓角旌旌城下盟，金冠还上布儿彭。八千子弟魂应哭，悔把头颅买太平。 

　　录自《天放楼诗集》 

　　○关于《埃斯兰情侠传》二题 

　　一读《埃斯兰情侠传》 

　　金一 
　　夺壻相持又夺娇，瞋痴哀怨起相撩。诸天大地多情种，不为冰洲冻热潮。 

　　情魔翻出女魔神，难道凶蟆幻是眞。雪满山头人在抱，一时穷岛瘴花春。 

　　色敌相逢决鬬狂，莫云沙叱利难当。流人终有刀环日，花烛筵前看剑光。 

　　神力天生是伟男，冲破浴血了能堪。复仇底用含光剑，三尺霜锋截枕函。 

　　求死今将死愿酬，洞房春色美人头。郞为勇士生天国，苦是沈冥妾女流。 

　　无双死适王仙客，一妹去随李药师。生死去来难摆脱，怎敎名誉戴情痴。 

　　录自《天放楼诗集》 

　　二仿竹枝体八首题《埃斯兰情侠传》 

　　冒广生 
　　妾愿死郞郞死妾，无郞无妾不成欢。郞心一夜温馨过，洞口雪花寒不寒？ 

　　妾家门对狐牙石，石上横飞百道泉。如此风波郞竟渡，知郞心比石还坚。 

　　覆发识郞骑竹马，见郞今日发毵毵。妾年二十郞廿五，郞若归来妾廿三。 

　　郞坐海船浮海去，送郞船上见郞情。愿郞自顶至郞踵，一一都题妾姓名。 

　　妾身誓不属乌齿，郞心亦不贪希儿。希儿顚倒迷郞意，妾住天南那得知？ 

　　感郞相救羊磴石，为郞深入墨司山。墨司山深不可久，与郞齐去埃斯兰。 

　　郞死妾兄妾不恨，妾妹死郞郞莫嗔。愿郞收拾白火剑，剑气森森愁煞人。 

　　宵来妾梦不可说，妾死郞亦何聊生？灵魂倘不堕地狱，日夜绕绕随郞行。 

　　《小说集新》本《情侠传》尾(1903) 

　　○读《露漱格兰小传》 

　　高旭 
　　郞情似海深无比，妾腹如蛇毒不支。痴绝可怜虫快活，井中忆否纪念碑？ 

　　乔治痴情几成疯，勃忒至性疑是疯。露漱遗传云有疯，送入疯院永为疯。 

　　如此隐情如此险，美容慧骨又兼之。只此区区难买口，让他蠢汉逞谈词。 

　　至诚透露机械破，侠骨深心事可师。一对璧人眞艳绝，靑山绿水耐人思。 

　　不为私情废公理，此公用爱我称贤。登车洒泪出门去，强割情丝亦可怜。 

　　《国民日日报汇编》第四卷(1904) 

　　○读《秘密使者》 

　　金一 
　　新宫夜燕奏笙簧，勘破天颜一种光。禁籞忽传军报绝，敎飞使渡龙荒。 

　　战地风云捷足先，尹邢相避又相牵。衣春骅畔鞭头锐，百劫修成忍辱仙。 

　　东行豺虎窟中来，姐妹花枝邂逅开。疲马悲嘶人度岭，亚欧天脊起风雷。 

　　错认佳儿熨眼看，《可兰》经咒目双刓。愿睁最后靑瞳子，一瞬刀光火焰攒。 

　　盲人瞎马夜驱驰，侠义相逢电信师。又见椟棺冥室惨，仁罗冢上插花枝。 

　　浪传天语闯围城，假使还将眞使迎。帐殿披帷呈秘密，裂开双眼看尸横。 

　　录自《天放楼诗集》 

　　○纂《大仲马传》脱稿卽书其后并题小像 

　　曾朴 
　　艳曲当筵妙誉驰，平生应悔奥伦知。季长西第伯喈哭，一様伤心入幕时。 

　　豪情落拓《三鎗卒》，哀史苍凉《岩窟王》*1。遥想一篇初跳出，拂笺应让梵莉娘。 

　　《小说林》(1908) 

　　*1 ①卽《水晶岛》，日本黑岩泪香译作《岩窟王》。 

　　○译嚣俄重展旧时恋书之作 

　　马君武 
　　此是靑年有德书，而今重展泪盈裾。斜风斜雨人增老，靑？靑山事总虚。百字题碑记恩爱，十年去国共艰虞。茫茫天国知何处，人世仓皇一梦如。 

　　《南社》八集(1914) 

　　○读《八十日环游记》 

　　金一 
　　圆球方罫一盘棋，赌胜金圆复得妻。我作夸父人逐我，者番公案太离奇。 

　　人海抽身托浪游，骇闻大盗不戈矛。脚根无线轮蹄换，三大名洋四大洲。 

　　象座冰车价绝高，金圆六万购船烧。千锾赎得双鞋去，如此生涯亦太豪。 

　　间关容易度关难，断逸光阴一瞬间。只苦旅行新艳伴，旱莲大坑拔将来。 

　　日向西时我向东，痴奴时计会堂钟。一般守着伦敦晷，话到嬴余日再中。 

　　摸金何事苦中郞，胜利须看最后场。八十日程圆满日，豪赀仍拥摆林塘。 

　　自《天放楼诗集》录 

　　○《卖国奴》题词 

　　金为 
　　浮生会了国殇中，马革舆尸作鬼雄。佳耦不偕同命鸟，男儿元是可怜虫。荆天棘地皆奇福，粉骨糜躯实令终。安得人人有是子，庸奴卖国可心恫？ 

　　中译苏德蒙《卖国奴》(1905) 

　　○关于《迦茵小传》二题 

　　一买陂塘*1 

　　林纾 
　　秋气旣肃，林居寡欢，仁和魏生，时时挟书就余谈译。斋舍临小桥，槐楡苍黄，夹以残柳，池草向瘁，鸣螀四彻，寥然不觉其词之悲也。回念身客马江，与王子仁译《茶花女遗事》，时则莲叶被水，画艇接窗，临楮叹喟，犹且弗怿，矧长安逢秋，百状萧瑟，而《迦茵》一传，尤以美人碧血，沁为词华，余虽二十年庵主，几被婆子烧却，而亦不能无感矣。为书旣竟，仰见明月，涉笔窗间，却成此解。 

　　倚风前，一径幽恨，盈盈珠泪成瘿。红瘢腥点鸳鸯翅，苔际月明交颈。魂半定，倩药雾茶云，融得春痕凝。红窗梦醒，甚恨海波翻；愁台路近，换却乍来径。楼阴里，长分红幽翠屛，消除当日情性。篆纹死后依然活，无奈画帘中梗。试省，碧潭水，阿娘曾蘸桃花影。商声又警，正芦叶飘萧，秋魂一缕，印上画中镜。 

　　中译本《迦茵小传》(1905) 

　　二积雨卧病读琴南《迦茵小传》有感 

　　夏曾佑 
　　万雨堆里垂垂老，悔向人前说古今。薄病最宜残烛下，暮云应作九洲阴。旁行幸有伽娄笔*2，发喜难窥大梵心*3。会得言情头已曰，捻髭想见独沈吟*4 

　　中译本《迦茵小传》(1905) 

　　*1 足本《迦茵小传》题词幷序 
　　*2 ①悉？三密钞称：伽娄仙人造右行迦书。印度与希腊通。在通中国前，迦书殆希利尼文也。 
　　*3 ②如德亚之上帝，印度之大梵天王也。发喜者，谓梵王以造地狱，而喜见瑜珈师地论。 
　　*4 ③闻琴南多髯，然余未见也。 

　　○关于《玉雪留痕》三题 

　　一齐天乐*1 

　　林纾 
　　玉颦香怨相逢地，盼伊纤步。药鼎枯烟，花廊碎月，春锁愁乡深处。游丝万缕，甚袅到帘西，欲抽还住。语淡心醲，绿房阴透夜来雨。凉波吹却浪蕊，但苍云四卷，沙际孤屿。鲗墨浓鑴，鹅黄嫩咽，争说因郞辛苦。余生半黍，竟画里挪舟，带珠还浦。试看雕梁，弄春双燕语。 

　　中译本《玉雪留痕》(1905) 

　　二齐天乐*2 

　　金为 
　　风裳水佩栖瑶岛，凌波洛神微步。棋局中心，栊半面，回首故乡何处？香瘢缕缕，问底事干，替渠留住。鲗墨痕殷，背人障袖泪如雨。无边春色旖旎，借好风吹送，仙云离屿。爱种愁芽，恩媒怨妁，生受奇甘偿苦。温回谷黍，忆立瘦斜阳，送君南浦。望断沧溟，寄书希便羽。 

　　载原中译本《玉雪留痕》(1905) 

　　三金缕曲*3 

　　金为 
　　爱国非吾事，判料理，？绵歌哭，为情甘死。便令刳心喷热血，脔肉一？而已。况谭笑劙皮代纸。却羡春痕留玉雪，剔香瘢，取次谐连理。侥幸者，有如此。含瓤瓣瓣成瓜字，浑不似，桃花薄命，梅阴结子。知否大千三千界，情种弥天罄地。舍悲爱更无佛谛。騃女痴儿皆至性，借丹忱，搘拄人间世。法华轮，一弹指。 

　　中译本《玉雪留痕》(1905) 

　　*1 《玉雪留痕》题词 
　　*2 《玉雪留痕》题词和补柳翁 
　　*3 《玉留雪痕》题词和补柳翁 

　　○关于《红礁画桨录》五题 

　　一烛影摇红*1 

　　林纾 
　　情海生波，情丝牵傍愁边岸。恹恹抱梦坠梨花，梦带梨花颤。恨事塡胸渐满，数今生，伤心未半。寄怀何许？画里鸥波，绿漪风善。天际书来，书词能做冬心暖。回看纤影兀伶俜，那値人儿伴。画艇重撑又懒，峭金风，声声断雁。日斜钟定，草长帘深，眼中人远。 

　　中译本《红礁画桨录》(1906) 

　　二解语花*2 

　　林纾 
　　山支瘦碧，树着新丹，相见年光短。暮寒侵幔，离魂影，睡里半鬟虚绾。唇樱送暖，绿窗掩，暗香零乱。端正看，依约衫痕，栉栉银云浅。花底惊魂乍遣，甚私窥山枕，偷贡香翰。蝶乖蜂蹇，愔愔地，怪底万愁都鰎。阑干半面，容解道，人来偷眼。看翠澜，鱼沫吹时，刚玉销烟散。 

　　中译本《红礁画桨录》(1906) 

　　三烛影摇红*3 

　　十万护花铃谒者 
　　河激慵歌，淸才秾福知难再。枝摇瘦女儿腰，满把离愁载。雨雨风风可奈？到无花，空枝底釆。半程痴梦，万缕春魂，鎭塡情债。雪白兰熏，香心一寸藏蕤耐。分甘嘘苦共辛酸，入骨深镌爱。却怨碧翁狡狯，偏人间，团圞几辈？惺惺惜惜，鹃血啼干，漏天枯海。 

　　中译本《红礁画桨录》(1906) 

　　四解语花*4 

　　十万护花铃谒者 
　　礁钟潄雪，桨鼓揉香，荡得秋魂醒。翦愁筛恨，文波腻，依媚一双鸳影。珠沈玉霣，堕情网，万丝婾引。最销凝，捣麝拗莲，慧绝翻成钝。林下风来忒劲，甚云霄平地，鸿毛飞迅。凤灵鸾蠢，被花恼，一味杨梅忍俊。奇酸骨沁，怕绮梦，逡巡难稳。任嫩凉，氷透琉璃，粉碎犹胜整。 

　　中译本《红礁画桨录》（1906） 

　　五解语花*5 

　　黄侃 
　　晴漪漾碧，夜汐流红，摇散文鸳影。泪珠溅镜，芙蓉老，谁遣怨魂轻醒？鲛宫正冷，收情网，断慵整。空自怜，塡海寃禽，此恨随年永。溟涨愁澜无定，送虚舟何处，奇兴难并。碎萍漂梗，乘潮远，似与阿侬同命。娇郞更病，算往事，殷勤犹省。招桂旗，岩畔相逢，终是凄凉境。 

　　《南社》五集（1912） 

　　*1 《红礁画桨录》题辞 
　　*2 《红礁画桨录》题辞 
