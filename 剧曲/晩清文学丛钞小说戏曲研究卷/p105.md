<!-- { "loadSidebar": true } -->
　　○《劫灰梦传奇》题词 

　　狄楚卿 
　　沉沉大陆三千载，黯黯愁云一万重。无量恒河无量劫，是谁先到妙高峰？ 

　　我公慧舌吐金莲，信手拈来尽妙诠。议种菩提参结果，愿身普度出人天。 

　　《新民丛报》壬寅（1902） 

　　○满江红*1 

　　柳亚子 
　　燕子春灯，记半壁南朝断送。偏又演蛮烟瘴雨，兴亡旧梦。骂贼书生肝胆热，骑箕上相头颅重。叩天阊招得鬼雄归，霓旌拥。家国泪，万般涌。儿女恨，千秋共。笑降王无赖，笯鸾囚凤。红粉销沈拚一掷，黄冠落拓谁长恸？猛回头换了汉衣冠，侬心痛。 

　　*1 题《满江红传奇》 

　　○《碧血碑》题词 

　　程嘉秀 
　　湖山淸响入哀词，埋玉埋香不讳痴。如此深情兼侠骨，愧他男子号须眉。 

　　棠梨落尽吊斜阳，一角栖霞暗断肠。留得墓碑三尺在，靑山靑史自生香。 

　　幽草幽花护殡宫，香苓荐罢怨东风。千年碧血千行泪，收入零丝断笛中。 

　　《小说林》第十一期（1908） 

　　○摸鱼儿*1 

　　王锺麒 
　　又无端，几番惆怅，阿谁写入粉牒。赚侬多少酸辛泪，洒向西风黄叶。君听彻，君不见，行间都是鸳鸯血？声声凄切，有一缕幽魂，飞来卷里，一读一呜咽。中心事，待与何人细说？看予头上冰雪，霎时惊醒黄粱梦，猛换旧时宫阙。愁欲绝，但私祝，根株莫被风吹折。芳菲未歇，愿年少男儿，誓心恢复，努力补天缺。 

　　*1 自题《血泪痕传奇》 

　　○关于《桃花扇》 

　　一自题《桃花扇》新戏 

　　汪笑侬 
　　风流输与杨龙友，扇底桃花画出来。却被云亭收拾去，侬今一跃上歌台。 

　　欧刀刬尽牡丹芽，偏写人间薄命花。儿女英雄流热血，一齐收拾付红牙。 

　　南朝金粉兴亡，无主残红自主张。谁谱《桃花》新乐府，扇头热血几时凉！ 

　　饶他燕子弄簧舌，谁解《桃花扇》底铃？我是登场老赞礼，将身来替孔云亭。 

　　《大陆》二年七期（1904） 

　　二自题《桃花扇》新戏 

　　汪笑侬 
　　梅花岭底衣冠葬，遗恨将军不断头。太息孤臣报恩处，满天血雨下扬州。 

　　延秋门外北风劲，吹断秦淮红板桥。指点夕阳残照里，亭边花柳不弯腰。 

　　伤心无限寄《桃花》，破碎山河日已斜。怕向枝头听杜宇，不如归去苦无家。 

　　《春灯》十错空相认，叵测穷奇未死心。百子山樵眞辣手，更将缺斧伐东林。 

　　有明仅剩福王一，尙自征歌选乐工。忍向东皇开笑口，桃花从此笑春风。 

　　靑衣谁复识龙种，留与强良献宝来。皇帝一枚如可赠，无愁天子亦心灰。 

　　《大陆》第二卷第八期（1904） 

　　三题汪笑侬《桃花扇》京剧卽以寄赠 

　　梦和 
　　沉沉日月天何醉，惨惨笙歌我独来。一曲《桃花》南渡影，是谁恸哭到西台！ 

　　人自酣嬉国自亡，《春灯》、《燕子》太仓皇。斜阳不照冬靑树，剩有寒蛩泣晓霜。 

　　钩党纷纷祸有芽，朅来扇底问桃花。眼前多少兴亡恨，敢为苍生惜齿牙。 

　　旧曲翻成新乐府，伤心不数《雨零淋》。若容怀酒论肝胆，君是昆生我敬亭。 

　　《二十世纪大舞台》第一期（1904） 

　　○关于《瓜种兰因》四题 

　　一自题《瓜种兰因》新戏 

　　汪笑侬 
　　拒虎前门原不易，岂知后户引狼来。驱除异族仍无救，种敎相同亦祸胎。 

　　几番铁血破工夫，议政堂间草木枯。滋蔓阶前君不管，拚敎多少好头颅。 

　　尙有国旗在世上，几分权利或能争。一朝树倒猢狲散，再想猢狲弄不成。 

　　国香散尽野兰芳，七月食瓜热血凉。请就前因谭后果，感情焉得不心伤！ 

　　多少人才难救国，却因众志未成城。一家犹自分门户，无怪强邻界限争。 

　　《大陆》二年七期（1904） 

　　二自和《瓜种兰因》原作五首 

　　汪笑侬 
　　一纸条约催命贴，内伤外感一齐来。良医国手竟无效，妙药终难打祸胎。 

　　南北已开无限路，东西空筑不羹城。黄旗靑盖寻常事，谁复登台大竞争。 

　　无端运动到庸夫，一战功成万骨枯。漫道华拿容易学，问君生有几头颅？ 

　　可怜志士心头血，洒向疆场努力争。几度不能光复旧，人谋眞个逊天成。 

　　幽兰空谷失芬芳，恨煞天寒露气凉。不肯移根生净土，念家山破最心伤。 

　　《大陆》二卷八期（1904） 

　　三《瓜种兰因》题词用汪笑侬原韵 

　　章荣钦 
　　是谁引水入墙去，从此开门揖盗来。铸铁九州岛难铸错，当年遗祸已成胎。 

　　明知大局虽回挽，借一何妨战背城。首鼠目虾缘底事，利权输与外人争。 

　　几多肉食鄙愚夫，无定河边骨已枯。卧榻岂容酣睡者，可怜辜负好头颅。 

　　前车之覆后车鉴，当日波澜起竞争。请向场头观现象，瓜分惨剧已排成。 

　　惟尔能流百世芳，兴衰谱出太凄凉。年一自谈天宝，怀抱琵琶自感伤。 

　　《扬子江小说报》第五期（1909） 

　　四读《瓜种兰因》剧本 

　　崇冷庐主 
　　伤心怕读波兰史，第二波兰世罔知。前虎后狼方逐逐，瓜分豆剖岂迟迟。强权主义原天演，弱种人羣失地皮。无量感情何处寄？一灯靑对一编披。 

　　《月月小说》第八期（1907） 

　　○为沪学会撰《文野婚姻》新戏册旣竟系之以诗 

　　惜霜 
　　床笫之私健者耻，为气任侠有奇女。鼠子胆裂国魂号，断头台上血花紫。 

　　东邻有儿背佝偻，西邻有女犹含羞。蟪蛄宁识春与秋，金莲鞋子玉搔头。 

　　河南河北间桃李，点点落红已盈咫。自由花开八千春，是眞自由能不死。 

　　誓度众生成佛果，为现歌台说法身。孟不作吾道绝，中原滚地皆胡尘。 

　　○关于《燕子笺》二题 

　　一潇湘夜雨*1 

　　柳亚子 
　　小小蛮笺，多情燕子，衔来飞过红桥。崔徽图画太妖娆。谁更信，佳人难再，偏一样，燕怯环娇。团？处，双双鸳谱，两两鸾绡。无愁天子，风流狎客，苦忆南朝。记熏风殿里，眞个魂销。收拾起，江山锦绣，分付那，檀板银箫。飘零甚，长江东去，呜咽秣陵潮。 

　　《南社》三集（1911） 

　　二《燕子笺》题词八章 

　　高旭 
　　宜雅宜风宛巨裁，儒林毕竟少怜才。当年我做陈公子，定许奄儿入社来。 

　　半是情丝半泪丝，结成宇宙为相思。干卿底事衔笺去，不独人痴燕亦痴。 

　　仗剑从征气吐虹，万人齐说卞参军。英雄退步温柔窟，打作巫山一片云。 

　　胡骑凭陵彼一时，宗邦荆棘有余悲。一篇檄草相如手，胜抵平羗十万师。 

　　关山戎马正仓皇，生折鸳鸯恨断肠。入幕谈兵人似玉，雀屏缓射射天狼。 

　　十胡云有九胡骚，胡阮原来官运饶。袴子裆中公作相，不堪回首恨南朝。 

　　漏网余生好托身，此儿有笔妙传神。纵然输却《桃花扇》，才调翩翩也可人。 

　　柔情侠气未嫌多，谱入红牙入调歌。不遇福王君便死，惹人顚倒更如何？ 

　　《南社》二集及《未济庐诗集》（1911） 

　　*1 题《燕子笺传奇》 

　　○读吴梅村《秣陵春》乐府 
　　吴梅 
　　秣陵春色愁如许，知尔萧条身世悲。法曲凄凉谁按拍？不堪流涕说兴衰。 

　　金华殿上题名日，白袷飘然一少年。老去塡词多感，龙髯攀泣渺南天。 

　　○读尤西堂《钧天乐》乐府 

　　吴梅 
　　靑衫似草可怜生，独自崎岖上帝京。莫怪年来头易白，愤王庙下泪如倾。 

　　文人口孽在词章，暮雨潇潇午梦堂。千古蛾眉同一哭，还魂记与返生香。 

　　○读朱素臣《秦楼月》乐府 

　　吴梅 
　　旧家词客数吴郞，哀乐中年鬓易霜。记取玉箫来世约，虎山山下碧鸡坊。 

　　花终古艳江都，重谱虹桥仕女图。十里隋堤曾走马，不知陌上有罗敷。 

　　○读李玄玉《眉山秀》乐府 

　　吴梅 
　　蜀江水碧蜀山靑，不信风时尙性灵。若论琼枝依碧月，夫人恰是护花铃。 

　　报答红儿绝妙方，新词解唱《满庭芳》。闭门推出窗前月，却喜梅花有主张。 

　　○读舒铁云《缾笙馆》乐府 

　　吴梅 
　　当垆拥髻艳千秋，修月乘槎赋壮游。绝似豆棚风露里，水天闲话夜窗幽。 

　　琵琶弹碎王郞曲，铜柱诗成遍百蛮。留得一生歌哭地，南天怅望铁云山。 

　　《南社》九集（1914） 

　　○寿楼春*1 

　　吴梅 
　　招淸虚纤阿，问开元影事，凄艳如何？记得长生秋夕，绛河微波。题玉燕，悲铜驼，算自来欢场愁多。便锦袜留痕，香囊忏梦，愁过马嵬坡。梧桐雨，秋宵矬，指棠梨一树，谁吊靑娥？可惜优昙身世，不如鹦哥。南内夜，无人过，掩镜眉，依稀双蛾。祗天上人间，《霓裳羽衣》《长恨歌》。 

　　《南社》九集（1914） 

　　*1 题洪昉思《长生殿》乐府 

　　○关于《桃花扇传奇》四题 

　　一阅《桃花扇传奇》题后 

　　林枫 
　　河洛燕秦半壁空，中原父老泪痕红。南朝天子风流甚，甲马声中唱懊侬。 

　　四鎭纷纷各拥兵，何人万里树长城？将军解读名臣传，只把区区座位争。 

　　壮士持戈夜不眠，梨园鞠部尙纷然。中兴衣钵眞同调，《蟋蟀经》还《燕子笺》。 

　　白马淸流恨未灰，鸡鸣埭上鼓如雷。酒酣快听渔阳掺，落落江南五秀才。 

　　戈船十万下荆襄，淮北连营撤戟忙。太息勤王偏负友，将星一夜陨湖湘。 

　　半局残棋着手难，梅花岭上雪迷漫。何人更上西台哭？呜咽空江夕照寒。 

　　纸灰如雪逐风扬，麦饭椒浆酹夕阳。谁识空山老道士，泪痕满眼话沧桑。 

　　旧院歌阑草不春，胭脂宫井亦灰尘。御沟尙有桃花片，苦忆刘郞是故人。 

　　狎客归山唤奈何，蛾眉老去礼维摩。旧人惟有何戡在，满目河山感多。 

　　一曲重登傀儡场，江山六代几兴亡。可怜三百年来事，付与渔樵话夕阳。 

　　《听秋山馆诗钞》卷一 

　　二题《桃花扇》 

　　严昌钰 
　　少小君王爱舞腰，歌场扶醉度淸宵。休嫌时节匆匆甚，半载风流抵六朝。 

