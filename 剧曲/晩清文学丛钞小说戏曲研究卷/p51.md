<!-- { "loadSidebar": true } -->
　　又曰：欧洲之视工人，为格滋卑，谓长日劳动，与机器等。田夫之见轻于人为尤甚，工艺则较农夫略高。呜呼！此为中国今日言耶？抑为欧洲昔日言耶？欧洲昔日之俗，卽中国今日之俗。卢骚去今略远，欧俗或且如是。今之法国，则纯以工艺致富矣；德国亦肆力于工商，工商者国本也。独我国之少年，喜逸而恶劳，喜贵而恶贱，方前淸叔末之年，纯实者讲八股，佻猾者讲运动，目光专注于官场，工艺之衂，商务之靡，一不之顾，以为得官则万事皆足，百耻皆雪，而子孙亦跻于贵阀。至于革命，八股亡矣，而运动之术不亡，而代八股以趋升途者，复有法政。于是父兄望其子弟，及子弟之自期，而目光又专注于官场，而工艺之衂，商务之靡，仍弗之也。譬之赁舆者，必有舆夫，舆乃可行，今人咸思为生舆之人，又人人恒以舆夫为贱，谁则为尔抬此舆者？工商者，养国之人也，聪眀有学者不之讲，俾无学者为之，欲与外人至聪极明者角力，宁能胜之耶？不胜则财疲而国困，徒言法政，能为无米之炊乎？呜呼！法政之误人，甚于八股，此意乃无一人发其覆，哀哉，哀哉！癸丑三月三日畏庐林纾记。 

　　○《滑稽外史》短评数则 

　　民国三年(1914) 
　　林纾 
　　迭更司，古之伤心人也。按其本传，盖出身贫贱，故能于下流社会之人品，刻划无复遗漏，笔舌所及，情罪皆眞，爰书旣成，声影莫遁。而亦不无伤于刻毒者，以天下旣有此等人，则亦不能不揭此等事，示之于世，令人人有所警醒，有所备豫，亦禹鼎铸奸，令人不逢不若之一佐也。 

　　书中述老而夫事，则心蛇蝎而行虎狼，卽俗所谓冷血物也。老而无子，积资谁属，初不之计，但解离人之妻，孤人之子，陷人之穉弱，覆人之家产，一不之动。其机心大类火车、轮舶之马力，火车、轮舶二物，非长日看人离别者耶？然其机自运弗已，轧轧之声，万不因人之伤离哭别为稍停；又类东巿决囚之伍佰，无论忠臣、义士，一落其手，但有断头，初不能偶然有感于心者，其人固以司杀为职也。老而夫职不司杀，又非无知之机器，而其作用乃与二者正同，吾方知利令智昏一语，非无见而漫言者也。 

　　冒利之夫，终身未尝虑祸，又未尝虑及果报，正自有说，金钱之进如流水，存而不用，一心泰然。见人皆觉可怜，顾怜人而仍不肯施舍者，正谓吾以苦心虑贫之故，经营而得此资，若因施舍而罄，是自趣于贫，其智讵不更出贫者之下？故怜人之贫，正复自怜其智，殆谓我今破资以赈汝，我一落寞，又谁从而赈我者？我惟不贫，而有防贫之思，故不趣于贫。且汝贫又何与我事？日复一日，善念渐遏，防贫之计亦渐精，以为偶一施舍卽足取贫，吾何不智至此？于是刻核施之亲戚，抑勒待其子孙。而子孙眼热金多乃不能用，又思此产属我，汝死，产又焉遁？则又不念彼祖彼父之居积取盈，心皆为己，但觉积金不予，事同困己。迨钟漏一歇，而黄金遂散走如飞尘，惜高卧于棺中者，乃皆无见，为可哀也！ 

　　大凡逐利之夫有二种焉：曰刚，曰柔。老而夫者，毗于刚者也；阿塞者，毗于柔者也。虎之吮血，刚也；蛭之吮血，柔也，其实皆谓之冷血物，不可名之为人。 

　　力里威克亦钱虏也，其人颇类老而夫，顾中道改悔，悉其产授之金威格司，令立其后者，何也？其人尙有爱情也。力里威克能爱女优，则不能谓之无情；迨为女优所窘，则翻然悟其初计之不善，故尙有归宿之一日。若老而夫一生未尝爱人，于其妻尙刻剥构陷，则宜乎于其亡弟终落落，而又何有于其侄尼古拉司？盖老而夫者，铁炉也，炉但屑人之物，己身未尝一落其屑，试思天下人果如炉者，人之触之者，宁复有幸？ 

　　全书关键，本属教习司圭尔瓦克福，然其事大悖常理，为中国之所无，可以不论。中国今日之敎习，正患不能得生徒之欢，又何敢施其威福？中国学生之语敎习曰：「汝奴隶，待饲于我。我不特意，汝立行，汝妻子亦立馁。」而教习又多寒士，一见学生，已胆慑不敢出其正之言，讲堂之上，一听之学生，而敎习特同木偶，卽间有匡正，已哗然散学，必屏逐此敎习然后已。吾又惜中国无迭更司别着一书，为学生正其谬戾。 

　　迭更司写尼古拉司母之丑状，其为淫耶？秽耶？蠹而多言耶？愚而饰智耶？乃一无所类。但彼言一发，卽纷纠如乱丝，每有所言，均别出花样，不复不，因叹左、马、班、韩能写庄容不能描蠢状，迭更司盖于此四子外，别开生面矣。 

　　赤里伯尔兄弟之好善，亦人世中不复多见之人。吾意迭更司旣出贫贱，则老而夫或卽其亲属，凌蔑旣深，故成此书，以报复其虐待；亦里伯尔兄弟，又必有恩于迭更司者也，此节原序中巳述及之。惟有老而夫之虐，愈形赤里伯尔之仁，二者对举成文，实为报私恩、私怨之笔墨，又欲自泯其迹，平空立一司圭尔为全书宗旨。谓尧克歇埃学堂积习，一皆如是，此书之成，卽欲警醒家有子弟者，勿赴尧克歇埃，则此书成为有关社会之书。实则非是，但论其描写俗情，一一都足增人阅历，已大有功于社会矣，何待斥驳司圭尔，于社会始名有功？ 

　　天下文人每叙及钱虏，必加痛掊，此亦局量褊狭之处。须知畏庐之眼，见钱虏宁止二十以外，使一一均加痛掊，则畏庐之笔记，不啻一百万言，而其可笑可恨之事，尤不止如迭更司之所论列，顾一言以蔽之曰：愚无知也。闽人之求科名者，必祠魁星；而其求利者，多祠财神。财神之与魁星，仇同水火，必财神去后，而魁星始来，究其但祠魁星者，迨得官发财，则又舍魁星而兼祠财神，及彼子侄怠惰不学，于是财神、魁星始并去其家。然则祠财神者得耶？祠魁星者得耶？吾不得而知之矣。 

　　畏庐家贫，而吾季父静庵先生则贤而恤我。同族中亦无老而夫其人，然与同里闬者，固眀明有老而夫也，曾于《橡湖仙影》序中明斥其人，然尙未足以尽此二豪之罪状。 

　　嗟呼！魑魅出没之地，不在穷山，而在阛阓。人心之险，岂能一一诛锄。不过世有其人，则书中卽有其事，犹之画师虚构一人状貌印证诸天下之人，必有一人与象相符者。故语言所能状之处，均人情所或有之处，固不能以迭更司之书，斥为妄语而弃掷之也。畏庐识。 

　　○《孝友镜》序 

　　民国七年(1918) 
　　林纾 
　　林纾曰，此书为西人辨诬也。中人之习西学者，恒曰男子二十而外必自立，父母之力，不能筦约而拘挛之，兄弟各立门户，不相恤也。是名社会主义，国因以强。然近年所见，家庭革命，逆子叛弟，接踵而起，国胡不强？是果眞奉西人之圭臬？亦凶顽之气中于腑焦，用以自便其所为，与西俗胡涉。此书为比国贵族其兄弟之难，倾家以救，至于破产无依，而其女能食贫居贱，曲意承顺其父，视听皆出于微渺中，孝之至也。父以友传，女以孝传，足为人伦之鉴矣。命曰《孝友镜》，亦以醒吾中国人，勿诬人而打妄语也。戊午二月二十日记。 

　　○《黑奴吁天录》二题 

　　一序 

　　光緖二十七年(1901) 
　　魏易 
　　今使卒然问于人曰：尔愿举动自由乎？愿奔走自效乎？必曰愿自由。又卒然问于人曰：尔将厚待子孙乎？将厚待臧获乎？必曰厚子孙。问其何以愿自由，必曰：自由主也，自效奴也。问其何以厚子孙？必曰：子孙家人也，臧获外人也。呜呼！此心此理，固合古今中外圆颅方趾之人所同具，而未尝或异者也。然易尝读《南雷集》谓后世所求乎草野者，不过欲得奔走服役之人。草野之应乎上者，亦不出奔走服役，跻之仆妾之间而以为当然。又读俄罗斯报，则谓中国本有外人执政之例，至近年美洲驱逐华工，而我支那之人，且欲为奴而不得矣。夫奴隶可耻也，奴隶于异域尤可耻也，至求为奴隶于异域而不可得，而我使臣且出而争之，而争之又不能胜，诚不知我支那之人自居何等，而列邦待我支那之人又居何等也？易尝闻先生长者言：吾支那人奴隶性质，萌芽于秦，枝干于宋，充实蕃衍于明，故秦以后朝廷得而奴隶之，宋以后同洲异族得而奴隶之，明以后则天下五洲各国得而奴隶之，盖理学八股之效，如是其彰彰也。虽然，及问我支那之人，愿自由不愿自效，厚子孙不厚臧获，此心此理，仍与古今中外圆颅方趾之人，未尝或异。意者读孔孟书，其尙有几微独立之性，未尽汨没者耶？然易闻法之汪勒谛，昌明正学，恒假小说以开民智。近得美儒斯土活氏所著《黑奴吁天录》，反复披玩，不啻暮鼓晨钟。以告闽县林先生琴南，先生博学能文，许同任翻译之事。易之书塾，与先生相距咫尺，于是日就先生讨论，易口述，先生笔译，酷暑不少间断，阅月而书竣，遂付剞劂，以示吾支那同族之人。语云：前车之覆，后车之鉴，窃愿读是编者，勿以小说而忽之，则庶乎其知所自处已。光绪辛丑年秋月，仁和魏易自叙。 

　　二读《黑奴吁天录》 

　　灵石 
　　《黑奴吁天录》者，美国女士斯土活所著，而闽县林琴南纾、仁和魏充叔易两先生所译者也。前后四卷，分四十二章，计华文十四万言。两人且泣且译，且译且泣，盖非仅悲黑人之苦况，实悲我四百兆黄人将为黑人续耳。且黄人之祸，不必待诸将来，而美国之禁止华工，各国之虐待华人，已见诸实事者，无异黑人，且较诸黑人而尤剧，则他之日苦况，其可设想耶？ 

　　灵石欲买此书而未遂，至高时若处借得焉。挟归于灯下读之，涕泪汍澜，不可仰视，孱弱之躯，不觉精神为之一振，且读且泣，且泣且读，穷三鼓不能成寐。噫！此书不过据斯土活一人之见闻，掇拾数事，贯串成书。其叙黑人之苦况，不过若神龙之一爪耳。 

　　全球人之受制于白人，若波兰、若印度、若缅甸、若越南、若澳大利亚洲、若南洋羣岛、若太平洋、大西洋羣岛，无一而非黑人类乎？则此书不独为黑人全种之代表，并可为全地球国之受制于异种人之代表也。我黄人读之，岂仅为沈醉梦中之一警钟已耶？ 

　　白人之狂者，堂皇演说，欲地球尽归白人为主，别种人于家畜上别制贵重之名以名之，而屛诸人类之外，或他种人皆称人，位于畜之上，白人则别立贵重名目，以高据于人类之上。嗟乎！白人假文明之名，行野蛮之实，眞乃惨无人理矣。虽然，国必自伐，而后人伐之，己不自立，于人乎何尤？ 

