<!-- { "loadSidebar": true } -->
　　【川拨棹】〔贴〕深感激恩和义。我儿行当记取。〔生外〕会有日身上云梯。会有日身上云梯。这深德焉能负亏。〔合〕愿恩荣返故庐。愿恩荣返故庐。 
　　【前腔】〔旦〕早赋归期莫待迟。念白发慈亲频倚闾。〔生外〕但只恐旅泊天涯。但只恐旅泊天涯。万里思归不可归。〔合〕这离怀欲诉谁。这离怀欲诉谁。 
　　【意不尽】〔合〕辞亲舍。赴帝畿。奈万水千山迢递。频寄缄书慰母妻。 
　　〔生〕骨肉伤情为别离。　　　　〔外〕好将三策献明时。 
　　〔贴〕十年窗下无人问。　　　　〔合〕一举成名天下知。 

　　第六出　途叙 
　　【鹊桥僊】〔生上〕花飞江路。鸟啼红苑。过眼流光指捻。〔外上〕思亲回首望家乡。又隔断靑山不见。〔净末上〕山程历尽。水程经遍。骥足康庄未展。〔合〕方今天子网英贤抱玉向明庭投献。 
　　〔末〕水流花谢两无情。送尽东风过楚城。〔生〕蝴蝶梦中家万里。杜鹃枝上月三更。〔外〕天涯游子高堂母。一度沾巾一回首。〔净〕相逢逆旅且停骖。借问酒家何处有。动问尊兄高姓。〔生〕姓张。〔净〕甚表。〔生〕九成。〔净〕此间老兄。〔外〕亦是姓张。〔净〕甚表。〔外〕九思。〔净〕想必与此间昆仲了。〔生〕正是。〔净〕僊乡何处。〔生〕毗陵。〔净〕此位老兄高姓。〔末〕姓樊。〔净〕甚表。〔末〕光远。〔净〕僊乡何处。〔末〕梁溪。〔外〕足下高姓。〔净〕第一。〔外〕那有此姓。〔净〕百家姓上第一。〔末〕是姓赵。〔外〕贵表。〔净〕做出来。〔外〕僊乡何处。〔净〕吴兴。诸公在此。大家乡土。要说一个出产之物。以古人诗为证。〔生〕只凭足下道来。〔净〕兰陵出产。〔生〕好酒。〔净〕怎见得好酒。〔生〕李白有诗云。兰陵美酒郁金香。玉碗盛来琥珀光。〔净〕其实好。老兄见赐一两甁。〔生〕路途中那裏带得。〔净〕九思老兄有何出产。〔外〕春茗。〔净〕怎见得。〔外〕卢仝有诗云。天子未尝阳羡茶。百草不敢先开花。〔净〕樊老兄有何土产。〔末〕泉水。〔净〕水是那裏没有。〔末〕是天下第二泉。〔净〕怎见得第二泉。〔末〕姚合有诗云。何时定买梁溪棹。同试山中第二泉。〔净〕将就。〔末〕僊乡出产。〔净〕我那裏有十分好物。〔末〕请道。〔净〕我那裏出得好大萝卜。〔末〕怎见得。〔净〕俗语云。湖州萝卜赛过金坛藕。〔诨介〕一个是好酒。一个是好茶。一个是泉水烹茶。就没有下酒。小子出萝卜做小菜。有何不可。〔末〕这不是古人诗句。〔净〕古诗甚有。小子因习举业文章。没工夫去记。这句言语。也是古人传下来的。〔末〕那些叫做是古非今。〔净〕适来见张兄说了兰陵好酒。忍不住流涎。况又行路辛苦。同诸公那裏市上沽三杯。少解劳顿如何。〔生〕此间荒僻去处。没有酒店。趱行前面扬州城裏歇息则个。〔净〕也说得是。趱行趱行。 

　　【朝元歌】〔生〕花边柳边。燕外晴丝卷。山前水前。马上东风软。自叹行踪有如蓬转。盼望乡山留恋。鴈素鱼笺。离愁满怀谁与传。日短北堂萱。空劳魂梦牵。〔合〕洛阳遥远。几时上九重金殿。几时上九重金殿。 
　　【前腔】〔外〕十载靑灯黄卷。萤窗苦勉旃。雪案费精硏。指望荣亲。姓扬名显。试向文场鏖战。礼乐三千。英雄五百争后先。快着祖生鞭。行赡尺五天。〔合前〕 

　　【前腔】〔末〕携取琴书笔砚。行装只半肩。客计甚萧然。水宿风餐。怎生消遣。天晚长途人倦。芳草芊绵。王孙岂不思故园。看落日下平川。归人争渡喧。〔合前〕 

　　【前腔】〔净〕滚滚红尘拂面。东风花满烟。春事正睻姸。对此韶华。且宜游衍。谁道人离乡贱。宝剑靑毡。行囊尽余沽酒钱。何处卸行躔。向长安都市眠。〔合前〕 

　　〔生〕子规啼断落花风。　　　　〔外〕游子伤情客路中。 
　　〔末〕正是十年成底事。　　　　〔净〕致令羸马走西东。 

　　第七出　题诗 
　　〔丑上〕杨柳靑靑间杏花。淸风翠幔出林斜。停骖谩许游人醉。抱瓮无妨稚子赊。浮腊蚁。泛晴霞。缾罇曲蘖是生涯。中山传得神僊术。不比寻常买酒家。自家开一个小店。在扬州城外津要路口。多有官员人客来到沽酒。不免净扫屋宇。铺设坐位。伺候则个。〔末扮吕洞宾上〕朝游北海暮苍梧。袖裏靑蛇胆气麤。三醉岳阳人不识。浪吟飞过洞庭湖。自家烟霞色相。土木形骸。眞海外之僊流。岂尘中之幻质。朝游吴楚。暮返齐梁。浮踪不定。两舃只似飞凫。变态无常。一身犹如化鹤。口诵黄庭两卷经。修成宝箓。肘传丹篆千年术。养就金砂。曾陪王母宴。见方朔偷桃。尝过蔡经家。被麻姑鞭背。开山种玉。点石成金。壶中甲子潜消。洞裏乾坤不老。数着残棋江月晓。一声长啸海天秋。贫道吕岩的便是。曾授管霄霞长生不死之术。二百年浪迹于三山五岳间。人皆知为道人。今日经过睢阳城外。此间有一个酒肆。不免取醉一回。酒保那有。〔丑〕师父有何分付。〔末〕好酒取三五百文钱的过来。〔丑〕自家开一个小店在此。来来往往并不曾见有人吃得四五十文钱的酒。这个道士就要买三五百钱。看他也不是凡间人相。岂不闻黄鹤楼老妪之事乎。且不要与他论价。只将酒器多多铺设在此。看他吃得多少。正是神僊留玉佩。卿相解金貂。〔下末坐飮酒介净扮渔翁上〕罢钓归来不系船。江村月落正堪眠。纵然一夜风吹去。只在芦花浅水边。〔见末介〕店官买酒。〔末〕渔翁不要用钱买。我尽沽得在此。就吃了几瓯去。〔净诨介〕客官。你是那裏。感承你赐酒。十分快活。我唱一个曲儿与你吃。 

　　【刬锹儿】鱼竿钓罢菰蒲岸。扁舟泊在蓼花滩。濯足楚江晚。时过杏坛。〔合〕相逢此间。传杯弄盏。那管世途风波满眼。 
　　【前腔】〔末〕山盂半杓胡麻饭。僊瓢数粒九华丹。从敎白石烂。沧溟水干。〔合前〕 

　　【前腔】〔净〕烟波万里谁为伴。忘机数点白鸥闲。东西没牵绊。风宿水餐。〔合前〕 

　　【前腔】〔末〕身穿紫帔烟霞暖。腰横宝剑雪霜寒。云踪任萧散。朝游暮还。 
　　〔合前净作醉介末〕这个渔翁他到来问我是那裏。你怎么晓得我。 

　　【沽美酒】我采山花可疗饥。收木叶可纫衣。身似流云迹似飞。呑六气。去三尸。经几度伐毛洗髓。一颗粟密藏人世。三尺剑快斩妖魑。挥羽扇能分江水。握神符曾为霖雨。老渔翁你好痴。要知我住居。笑指着白云天际。 
　　〔题诗介〕鸿雁联登第。豺狼不可当。沙场千万里。会合紫香囊。〔下〕醉余回首是归路。数点远峯苍海东。〔下净醒介〕呀。道士那裏去了。我也唱个山歌回去了罢。 

　　【山歌】杨柳靑靑江水平。菰蒲深处钓舟横。瓦盆沽酒醺醺醉。不脱蓑衣卧月明。〔下〕 

　　第八出　投宿 
　　【似娘儿】〔生上〕客路换风烟。家渐远望眼悬悬。〔外上〕思亲情緖难消遣。〔末净上〕忙投旅邸。同寻酒店。暂且留恋。 
　　〔画堂春〕〔生〕声声杜宇怨残春。不堪游子初闻。〔外〕感时伤别倍思亲。几度消魂。〔末〕飞絮欲随去骑。落花应恋征轮。〔净〕解衣今夜宿江村。沽酒论文。〔末〕路途辛苦。诸公。寻宿歇如何。〔净〕正合下怀。此间有酒店。当共诸公典衣一醉。酒保那有。〔丑上〕酿成春夏秋冬酒。醉倒东西南北人。官人有何分付。〔净〕有好酒么。〔丑〕随官人要甚么样酒。〔净〕胡说。你有多少样酒。〔丑〕洞庭春。石冻春。罗浮春。土窟春。梨花春。竹叶春。珍珠红。葡萄绿。玉膏靑。秋露白。桂髓椒浆。兰英桑落。乌程白堕。醥醑醍醐。般般有。品品高。直须仪狄齐名。那许新丰夺市。〔净〕我只要扫愁箒和那钓诗钩。〔丑〕这个酒不晓得。〔净〕便吃我问倒了。罢罢。你只拣上品香醪取过来。〔丑〕正是三杯和万事。一醉解千愁。〔下净〕诸公在此吃酒。中间要说个文字令。道不出的便罚酒。〔生〕怎的道。〔净〕要一个五字数。顶着两句五言诗。〔末〕什么五字数。〔净〕便如五行金木水火土之类。〔生〕小子道五位公侯伯子男。男儿立大节。不武便为文。〔净〕好好。且是气象。〔外〕小子道五数一十百千万。万里人南去。三春雁北飞。〔净〕好好。〔末〕我道五色靑黄赤白黑。黑上生红本。黄猿领白儿。〔净〕都说得好。不罚酒。〔末〕今次轮到足下了。〔净〕我道五常仁义礼智信。信使可覆。器欲难量。〔末〕后面这两句不是诗。又只是四言。不中。〔净〕小子再道五样酒淸甜滑辣香。〔末〕将就。要顶诗句来。〔净〕迟日江山丽。春风花草香。〔末〕诗虽好。只是不顶着香字。〔净〕有什么难。便作回文念。香草花风春。丽山江日迟。〔末〕不准。请罚三杯。〔生〕〔西江月〕断送一生惟有。破除万事无过。〔外〕花开如绮鸟如歌。不飮傍人笑我。〔净〕诗兴凭他唤起。春愁莱尔消磨。〔末〕杯行到手莫辞多。谁识醉乡奇货。〔净递酒介〕 

　　【排歌】内苑糟丘。中山醴泉。须敎渴吻流涎。相逢拚取杖头钱。一斗休论价十千。〔合〕金兰嫩。玉薤鲜。长安市上酒家眠。淸如圣。浊似贤。玉楼人醉杏花天。 
　　【前腔】〔生〕菽水违情。莺花枉姸。持杯使我凄然。空闻急管与繁弦。懒与时人学少年。 
　　〔合前净〕你道古人好酒的有谁。 

　　【前腔】〔外〕放达刘伶。风流阮宣。休夸草圣张顚。知章骑马似乘船。苏晋长斋绣佛前。 
　　〔合前净〕好酒的如此。樊兄便说多少人品。 

　　【前腔】〔末〕学士黄封。佳人绣筵。争如解佩神僊。古人何必爱逃禅。试看鲸吸百川。 
　　〔合前众看壁诗介末净〕呀。鸿雁联登。张兄昆玉必然高中。况张兄又带香囊。正合诗意。恭喜恭喜。 

　　〔净〕莫厌伤多酒入唇。　　　　〔生〕淸歌妙舞乐靑春。 
　　〔外〕相逢不飮空归去。　　　　〔末〕洞口桃花也笑人。 

　　第九出　忆子 
　　【薄幸】〔贴上〕淑气驱寒。东风扇暖。看小庭芳草。落红零乱。也知春与镜中颜换。〔旦上〕僊郞远。把凤管。吹残楚调。几度见秦楼月满。 
　　〔菩萨蛮〕〔贴〕一番风雨催春老。夜来花落知多少。〔旦〕杜宇自无情。偏教思妇惊。〔贴〕春愁知几许。愁极浑无语。〔旦〕芳草易斜阳。行人悲故乡。〔贴〕媳妇。自从孩儿去。又是两月光景了。怎的书信也没有一封回来。〔旦〕婆婆。想必路途迢递。人事蹉跎。是以便音难寄。〔贴〕去时节花柳芳姸。早春天气。如今又见绿暗红稀。已是淸和时景了。 

