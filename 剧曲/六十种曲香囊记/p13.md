<!-- { "loadSidebar": true } -->
　　【扑灯蛾】〔贴〕荷蒙频宠招。怀恩怎生报。〔外〕重感故人意。对酒且须倾倒也。念离多会少。论友朋亲义似同胞。〔合〕总然是范张管鲍。这情深契厚。不啻生死交。 
　　【意不尽】〔合〕寸肠莫为闲愁搅。且对景酣歌喧笑。凭取淸尊破寂寥。 
　　〔贴〕柴门风雪晓寒加。　　　　〔末〕飮罢淸尊酒更赊。 
　　〔丑〕休恋故乡生处好。　　　　〔外〕受恩深处便为家。 

　　第三十五出　南归 
　　【满庭芳】〔生上〕客梦阑珊。乡心迢递。瞢腾似被余酲。〔外上〕风沙吹鬓。月冷晓霜淸。〔生〕娄大人怎生不见。〔末上〕十载淹留边地。叹征裘染尽膻腥。〔净负行李上合〕重回首。帝城何处。诣阙请长缨。 
　　〔外〕西山东海莫容身。芒履萧萧万里尘。〔生〕游说尙存三寸舌。死生惟有一慈亲。〔末〕丹心故国江云冷。白骨他乡塞草春。〔合〕俯仰乾坤成浩叹。黄金横带是何人。〔生〕洪大人。娄使臣。昨日王侍御怜我有老母在堂。把他的符节与我。着下官潜自逃回。正是万死一生。实出无奈。如今且喜脱离朔漠王庭。只恐前路尙有阻滞。〔外〕旣有符节在手。料无方碍。〔末〕你看星河错落。烟雾横斜。想是四更时分了。恐有追骑后来。只得趱行几步。 

　　【甘州歌】〔生〕残星破暝。想夜寒关隘未有鸡声。归心如箭。怎惮路途驰骋。〔外〕闻得汉臣苏武。留此十九年。始得归国。〔生〕丹心尙存容鬓改。持节还乡悲子卿。〔合〕瞻亲舍。脱虏庭。遥随星斗向南征。趋王命。转帝京。腰横长剑气峥嵘。 
　　【前腔】〔外〕东方日未生。见破云残月尙随人影。愁烟霏雾。一望裏野色冥冥。〔生〕这个台是汉李陵的望乡台。〔外〕高台望乡空在眼。降虏当年羞李陵。〔合〕思乡念。游宦情。哀鸿过处旅魂惊。丹心老。客鬓星。何时飞舃拜朝廷。 
　　【前腔】〔末〕川原一望平。在路途何意顾瞻风景。阴山闲静。难禁这爽气严凝。着处草都是白的。这搭儿草怎么靑。空怜汉妃孤冢在。草色经寒犹自靑。〔合〕风尘卧。霜露征。骖騑驰骤骆驼轻。狼烽堠。骠骑营。貔貅彪虎怎留停。 
　　【前腔】〔净〕胡笳几处鸣。又数声谯角呜呜相应。旌旗成阵。愁遇着逻骑游兵。〔末〕这个铁柱。是晋时南平太守所立。〔净〕当时晋臣征战地。勋业尤存铁柱名。〔合〕经沙障。涉水程。千山纔过万山迎。胡尘暗。猎火明。愁云低锁汉长城。 
　　【尾声】〔合〕叹飞蓬何时定。忧亲恋国思无凭。泪洒西风一片冰。 
　　〔生〕思家恋阙共沾襟。　　　　〔外〕迢递关河思不禁。 
　　〔末〕正是路遥知马力。　　　　〔净〕须知日久见人心。 

　　第三十六出　强婚 
　　【七娘子】〔旦上〕人离业败家何在。念亲姑几回伤慨。数载漂零。何时欢会。也知否极当通泰。 
　　兔丝附蓬麻。引蔓固不长。嫁女与征夫。不如弃路傍。暮婚晨吿别。无乃太匆忙。佳人多薄命。底须重悲伤。允矣君子心。岂是薄幸郞。奈为王事縻。宦游赴边疆。彼苍不憗遗。婴此锋刃殃。征魂谁为招。白骨委沙场。嗟予未亡人。十年尙居孀。不须怨截耳。不须歌采桑。素心坚似石。淸节凛如霜。三复寡鹄公。凄凉断人肠。奴家自从夫丧。守志如昨。了无辱身之虑。寄居于此。朝不保暮。几欲自经于沟渎。奈婆婆漂流他处。身无下落。望天可怜见。早晚得一相会。奉事以终天年。全此节孝之名。实为万一之幸。忧惶偃蹇。思不能堪。昨日又被那老乞婆来恼一场。心上好闷。正是龙逢浅水遭虾戏。凤入深林被雀欺。 

　　【生查子】〔净上〕桃源旧主人。恩遇心难背。菽水奉晨昏。自愧无鲑菜 
　　〔见介〕孺人。连日见你眉间黄色。莫不有些喜事来也。〔旦〕周老妪也来取笑我。自从丈夫去后。身经患难。借居于此。将及数载。苟有禽兽之行。却不连你也玷辱了。昨日这个老乞婆好生轻觑我。如若再来无礼。定不与他干休。〔净〕孺人不要怪他。他是做媒的。受人央凂只要婚姻事成就。自古道树正不怕月影斜。且自耐心。 

　　【前腔】〔丑带香囊上〕张家纔歇迎。李家忙接待。奔走不曾停。只是贪财贿。 
　　〔见介〕周妈妈。我昨日回去。那赵舍人自到我家裏抵死相央。就将聘礼来。选定十五吉日。就要成亲。望妈妈赞襄。自当重谢。〔净〕他是我的主母。怎敢多言。张媒婆。不知将什么定礼来。〔丑〕只将此香囊为定。临到吉日。别有羊酒礼物上门。〔净〕老奴不晓得。这个绣囊。直得几文钱。〔丑〕你不识得。古人重义。曾有荆钗作聘。这香囊到是无价古物。望娘子容纳则个。〔旦〕老乞婆恁般无礼。 

　　【桂枝香】流离顚沛。一身狼狈。谁怜我寡鹄陶婴。守困蓬门七载。念结发旧恩。念结发旧恩。移天难再。如何纳采。老乞婆。笑你虽为媒。便有蓝田玉。今生事不谐。 
　　〔丑〕周妈妈。好言一撺掇。 

　　【前腔】〔净〕看他眉攒愁黛。容含羞态。堪怜守寡樊姬。怎肯把初心更改。〔旦〕不要采那老乞婆。〔丑〕娘子。你不要假乖。〔净〕不须用论争。不须用论争。娘行休罪。只应宁耐。笑良媒。枉付靑鸾信。须知事不谐。 
　　【前腔】〔丑〕娘子。伊家休怪。非妾轻凂。奈缘他富室檀郞。要选那娇娥为配。想赤绳系足。想赤绳系足。姻缘厮对。也是无如之奈。周妈妈。我惯为媒。已定蓝桥约。何愁事不谐。 
　　周妈妈。这个赵丙舍人。倚官托势。豪强无比。见说此间娘子。容貌绝人。定要为婚。已选正月十五之吉成亲。特着老娘将此香囊为定。再无辗转。周妈妈。你就做一个主张。终不然要娘子自家出口。〔净〕张媒婆。不要恃强做事。必须通个商量。〔丑〕商量商量。做过难当。凭你作见。收了香囊。正是情到不堪回首处。一齐吩咐与东风。〔下净〕好笑好笑。这个张媒婆不由分说。撇下聘物。到加祸在老娘身上。孺人。这般无籍。如何对付他。〔旦接香囊悲介〕 

　　【玉胞肚】乞婆无赖。故生狞强纳聘财。全不顾礼义纲常。向人前满口胡柴。寻思就裏。敎人覩物泪盈腮。谁信香囊是祸胎。 
　　【前腔】〔净〕娘行听解。且休为闲非恼怀。料阴霾暂掩靑天。有一日雾散云开。他花言巧语。夸张聘物胜金钗。羞杀温家玉镜台。 
　　【前腔】〔旦〕香囊堪爱。我姑嫜亲自制裁。叹于今物在人非。念夫壻去时曾佩。追思往事吾家旧物是何来。老乞婆。教你舌剑唇鎗反受灾。 
　　〔净〕孺人。你旣怪那老乞婆无礼。不要收他聘物便了。适来怎么执着香囊。到有留恋之意。〔旦〕周老妪。岂不闻李氏断臂。淸风满耳如生。文君夜奔。遗臭千年未冺。你虽与我数年同处。那里知道衷曲之事。〔净〕想必是爱此香囊做得好样制。故此留意。〔旦〕我在流离之际。那有此闲情。这个香囊。原是我婆婆做的。丈夫佩带二十多年。因见军中身死。被一个军士在那战场内拾回。如今不知怎么又落在那无籍之徒手裏。却将来做聘物。覩物伤情。以此不胜哀苦。〔净〕不钻不穴。不道不知。我那里晓得这个香囊原是老安人做的。又是大官人带的。流落在战场内。千乡万里。又被军士拾回。想必为赵运使家买了。今日却将来做聘物。姻缘幅辏。事有如此。孺人。这个赵舍人家势豪横。临期定来促逼。早要思量计策回他。〔旦〕周老妪。古之列女。节重生轻。我所以不能自尽者。只为婆婆尙存之故。倘若强暴果来无状。岂肯恋惜残生。有玷名节。〔净〕孺人。闻得有个观察使大人。将按临本府。我随侍你且到城中尼姑寺寄居数日。待大人下马。就带这香囊一竟到察院裏陈吿。以绝其念。〔旦〕也说得是。 

　　〔净〕孤贫无倚受人欺。　　　　〔旦〕覩物伤情感旧时。 
　　〔净〕雪隐鹭鹚飞始见。　　　　〔合〕柳藏鹦鹉语方知。 

　　第三十七出　得书 
　　【破阵子】〔贴上〕绿鬓因愁变尽。朱颜为病凋残。〔外上〕远书有雁何由到。长铗无鱼只自弹。几时怀抱宽。 
　　〔重叠金〕〔贴〕东风吹尽山川冻。梅花枝上春光动。〔外〕独有宦游人。偏惊物候新。〔贴〕北来鸿雁少。塞上音书杳。〔外〕沙晚鹡鸰寒。谁能故急难。〔贴〕孩儿。乡园自遭兵火之难。客舍在蹇大人家。又是十年光景。嫂嫂的消息。竟没处寻问。你哥哥留在虏地。总为朝廷之事。身不由己。如何书信也没有一封寄来。我心上好烦恼。〔外〕母亲且省愁苦。料只是路途间阻。没有便风。 

　　【懒画眉】〔贴〕看那寒襦上点点泪痕斑。晨镜裏萧萧形影单。怎能够佳儿佳妇再团圞。只因故里遭兵难。几处凄凉百事难。 
　　【前腔】〔外〕谁道是诗书误儒冠。岂是高卧衡门学素餐。聊将菽水奉亲欢。喜得逆旅逢靑眼。免使破甑生尘愁范丹。 
　　【不是路】〔末上〕渡水登山。边塞萧条行路难。风霜苦。今朝幸喜到乡关。暂偷闲。为故人就裏传书简。〔贴〕孩儿。门外有甚么人来。〔外〕未审何人到此间。好启柴门看。如逢故友忙迎款。〔见介〕呀。使君枉临何干。 
　　【前腔】〔末〕大人。我是故友朱弁。〔外〕从何处来。〔末〕五国城中奉使还。状元处。一封书寄报平安。〔外〕重劳烦。家兄未审何时返。〔末〕未得回家。为王事间关滞外藩。〔外〕朱大人。裏面请坐。〔末〕不必留坐了。就此吿别。天将晚。一心去速还朝伴。恐违钦限。 
　　〔下贴〕孩儿。是谁。〔外〕朱使臣附寄哥哥书来。〔贴〕且喜且喜。孩儿。书上怎么说。 

　　【小桃红】〔外〕九成百拜。母亲尊前。到此离程远。岁时屡迁。料媳妇能调膳。〔贴悲介外〕兄弟解承颜。恨此身滞犬戎。困辱终难免。未审何时返故园。偶有人归便。略付寸笺。魂断南云万里天。 
　　〔贴〕恁的几时能够回来。 

　　【蛮牌令】我衰年値乖蹇。他绝塞苦顚连。空敎神思乱。望得眼儿穿。我终日裏愁肠九转。到如今尺素空传。越敎人中心惨然。料为忧愁断送残年。 
　　【前腔】〔外〕他一身累轩冕。万里困腥膻。我十年劳梦寐两地望风烟。念骨肉何由会面。况夷夏阻绝山川。论忠孝应难两全。且请慈亲暂自消遣。 
　　〔贴〕弟念兄兮母念儿。　　　　〔外〕一封书到更添悲。 
　　〔贴〕天长地久有时尽。　　　　〔外〕此恨绵绵无绝期。 

　　第三十八出　治吏 
　　【普贤歌】〔净上〕靑灯黄卷恨无缘。充补粮房一吏员。上司不见怜。腌臜受万千。峻法严刑忧怎免。 
