<!-- { "loadSidebar": true } -->
　　〔合前〕圣旨已到。跪听宣读。诏曰。风化之原。实系纲常。人伦之本。莫先孝悌。其有节义者。可不奬劝。以勉将来。迩者常州郡守申奏。观察使张九成。持节十年。不屈身于戎虏。抛家万里。恒切念于庭闱。报国以忠。事亲以孝。张九思弃官就养。克尽事母之诚。赴难求尸。尤切爱兄之义。其母崔氏。授经教子。志有逮于轲亲。勉子成名。行不忝于滂母。其妻邵氏。服劳奉养。操行贞廉。不遗亲于顚沛之间。终守节于流离之际。孝忠之道。萃于一门。节义之风。轨乎万世。张九成升授兰陵郡公。张九思升授金紫光禄大夫。母崔氏封懿德夫人。邵氏封兰陵郡夫人。其父张廉。追赠吴兴郡公。兼访得礼部侍郞洪皓。秉忠义而不忘乎主。际艰危而不辱其身。司谏蹇伦。弃职而怀嫉奸之心。纳交而厚恤难之义。都元帅岳飞。治兵仁勇。而屡收征讨之功。报国精忠。而卒堕奸权之计。侍御王伦。全节事君。不惭先令公之德。舍生死友。诚有古烈士之风。丞相秦桧。误国谀佞欺君。潜怀虏寇之私。有失人臣之道。行人汤思退。屈节于腥膻之区。俛首有狗彘之行。曰忠曰义。惟佞惟奸。洪皓升授资善大夫柱国。蹇伦升授浙江提刑使。岳飞追赠鄂武穆王。王伦追赠礼部尙书。秦桧汤思退并加诛削。呜呼。旌善惩恶。申公匪私。死者旣沐恩光之贲。生者宜享爵位之荣。钦此钦遵。谢恩。〔众〕万岁万岁万万岁。 

　　【山花子】〔生〕举家飘荡遭兵火。连年困辱腥膻。幸全躯生还故园。岂图耀后光前。〔合〕圣明朝褒功尙贤。黄麻紫泥丹凤传。仙槎使节来九天。亿兆腾欢。四海传宣。 
　　【前腔】〔外〕萱庭幸得身康健。荆花喜复枝连。锦云袍文章灿然。鹤冠凤帔联翩。〔合前〕 

　　【前腔】〔旦〕钗荆寄食甘贫贱。冰霜苦节弥坚。喜鸾胶再续断弦。乐昌破镜重圆。〔合前〕 

　　【前腔】〔贴〕诗书敎子惟吾愿。难效孟母三迁。喜鸾章褒封暮年。恩光又贲及黄泉。〔合前〕 

　　【节节高】〔众〕煌煌昼锦旋。耀山川。天恩特厚褒封典。金章炫。花诰鲜。门楣显。丹书五彩云霞绚。举头谁道天颜远。〔合〕荫子封妻世应稀。加官进爵人争羡。 
　　【前腔】〔众〕淸朝紫禁僊。抚黎元。观风四国巡行遍。持天宪。节义全。经纶展。臣忠子孝从来鲜。须知百行为冠冕。〔合前〕 

　　【余文】人间善恶宜惩劝。管取紫香囊五伦新传。万古丹心照简编。 
　　忠臣孝子重纲常。　　　　慈母贞妻德允臧。 
　　兄弟爱恭朋友义。　　　　天书旌异有辉光。 

　　香囊记终 
