<!-- { "loadSidebar": true } -->
　　【黄莺儿】风雨杏花残。卷帘时人倚阑。长途游子悲春晚。愁肠刃剜。愁眉翠攒。奈衡湘信杳无鱼雁。〔合〕望长安。天高日远。人在五云端。 
　　【前腔】〔旦〕人去妾身单。为多愁损旧颜。晓临妆镜心慵懒。香消麝兰。钗分凤鸾。紫箫声断行云散。〔合前〕 

　　【簇御林】〔贴〕山迢递。水渺漫。叹人间行路难。倚门慈母空肠断。怎能勾他平步登霄汉。〔合〕省愁烦。金钱问卜。多应是锦衣还。 
　　【前腔】〔旦〕身劳悴。力苦艰。奉高堂菽水欢。只愁他日近桑楡短。问苍天人去也何时返。〔合前〕 

　　〔贴〕聚散空嗟类转蓬。　　　　〔旦〕春光欲尽思无穷。 
　　〔贴〕鱼书欲寄何由达。　　　　〔旦〕水远山长处处同。 

　　第十出　琼林 
　　〔丑扮令史上〕少小须勤学。文章可立身。满朝朱紫贵。尽是读书人。自家乃是礼部衙门内一个令史。今年张状元及第。赐宴琼林。本官着我铺排筵席。点检食次。众官到也。不免在此伺候则个。 

　　【哭岐婆】〔末扮首领官上〕金鞍骠袅。宫花压帽。封章奏了。新承恩诏。琼林赐宴集时髦。僊仪拥入蓬莱岛。〔合〕嗹哩哩啰啰哩嗹嗹哩哩啰啰哩嗹。 
　　自家乃是礼部一个首领官。张状元兄弟登科。今日赴琼林宴。堂上委着下官提调令史每太仆寺掌鞍马祗候。怎生不见。〔丑叫介净上〕厅上一呼。阶下百诺。覆大人。有何钧旨。〔末〕今日状元游街。鞍马完备了未。〔净〕俱已完备了。且是好马。〔末〕怎见得好马。有多少名色。〔净〕〔西江月〕只见赤电超光越影。奔雷蹑景踰辉。晨凫挟翠绝尘飞。紫燕浮云翻羽。〔末〕更有甚么。〔净〕更有腾雾骅骝叱拨。追风騄駬纤离。的卢一跃过檀溪。争似乌骓千里。〔末〕怎生模样。〔净〕〔临江僊〕点点流珠凝赤汗。腾腾口吐红光。骖骖龙尾棹云长。竹批双耳峻。花趁四蹄香。〔末〕怎生妆扮。〔净〕金凳纤纤垂绣络。雕鞍闪闪银妆。文丝袅袅紫游缰。锦鞯花烂熳。朱鞚玉叮当。〔末〕旣完备了。只在午门外伺候。〔净〕正是金勒马嘶芳草地。玉楼人醉杏花天。〔下末〕排设的令史。筵席完备了未。〔丑〕吿大人。俱已完备了。〔末〕什么食品。〔丑〕〔西江月〕翠釜驼峯骨耸。银盘鲙缕丝飞。凤胎虬脯素麟脂。犀筯从教厌饫。〔末〕更有什么。〔丑〕异品朱樱绿笱。香葅紫蕨靑葵。五齑七醢与三臡。总是僊庖珍味。〔末〕怎生铺设。〔丑〕〔临江僊〕只见馥郁沈烟喷瑞兽。氤氲酒满金罍。绮罗缭绕玳筵开。人间眞福地。天上小蓬莱。绣褥金屛光灿烂。红丝翠管喧豗。琼林潇洒绝纤埃。纷纷人簇拥。候取状元来。〔末〕状元来了未。〔丑〕远远望见一簇人马纷闹。想是状元来了。〔末〕兀的你伺候着。〔丑〕只教他酒淹衫袖湿。花压帽檐低。〔末〕玉殿传金榜。君恩赐状头。英雄三百辈。相逐步瀛州。 

　　【窣地锦裆】〔生外上〕洛阳新林染宫袍。特领天恩下九霄。羽林冠盖竖旌旄。方显得男儿志气高。〔合〕嗹哩哩啰啰哩嗹嗹哩哩啰啰哩嗹。 
　　【哭岐婆】〔净上〕长安御道。东风芳草。游人闹吵。桃花争笑。红楼帘卷美人娇。多情却被无情恼。〔合前〕 

　　【窣地锦裆】〔末〕琼林春色醉僊桃。圣泽千年此日遭。诗成珠玉在挥毫。池上于今有凤毛。 
　　〔合前末〕此是杏园。请状元住马。〔净〕见说状元赴宴琼林。都有作诗旧例。状元请先赋一诗作倡。然后资次赓和。老夫叨于年末。亦当效颦。如诗不成。罚依金谷酒数。〔末〕状元请。〔生诵诗介〕天下英雄入彀时。纷纷随我步龙墀。云程直上九万里。月桂高攀第一枝。银瓮香分官寺酒。彩毫先赋杏园诗。北堂慈母春秋迈。敢把泥金报喜迟。〔净〕妙妙。如今该张探花作。也要步韵。〔外〕金銮忆昨拜恩时。衣惹天香下玉墀。中廐马从乘上驾。内园花许折高枝。预沾王母蟠桃宴。曾赋湘灵鼓瑟诗。十九人中最年少。功名到手肯嫌迟。〔净〕好好。又强似乃兄之作。〔末〕老进士。如今轮到足下了。〔净〕老夫已作过了。〔末〕不曾。〔净诨介〕适来虽不曾。在先作得尽有。老夫如今年迈。没心緖搜索枯肠。偷今换古。就把老年登科作一首。〔末〕愿闻。〔净〕开宝二年来应举。绍兴三载始成名。〔末〕开宝是太祖皇帝宝号。你到是一百七十岁了。〔净〕老夫年衰昏眊。是差了。卽是元佑二年。〔末〕后末句。〔净〕饶他白发簪中满。谁信靑云足下生。观榜已无朋友在。到家惟有子孙迎。也知年少登科好。方信龙头属老成。〔末〕这诗虽好。一来是古人梁状元做的。二来不曾和前韵。不准不准。〔净又诨介末〕请。〔净〕七步之才。打什么紧。〔诵诗介〕年老今非少壮时。诸公挈我拜丹墀。金杯御酒呑三盏。乌帽宫花插一枝。腹内自知全欠学。人前不敢强吟诗。骅骝趷踏争先去。莫笑鸳骀进步迟。〔末〕诗便好。但后有趷踏两个字。〔净〕老拙信口嘲来。不可求全责备。拚得罚酒了。 

　　【画眉序】〔生〕三策献重瞳。独占鳌头圣恩重。念鲰生何幸。此日登庸。云程远方旧鲲鹏。天阙近争来麟凤。〔合〕大家同赴琼林宴。人人在锦绣丛中。 
　　【前腔】〔末〕才子气如虹。下笔文源似泉涌。羡难兄难弟。并列儒宗。谩夸他千里神驹。争似你双飞灵凤。〔合前〕 

　　【前腔】〔外〕文史勉三冬。经济才华愧晁董。喜文场一战。奏捷词锋。奋身夸荀氏八龙。览德羡河东三凤。〔合前〕 

　　【前腔】〔净〕四海乐时雍。圣主垂衣御天统。看尧庭叠见。总是英雄。起贤佐渭水飞熊。表嘉瑞岐山鸣凤。〔合前〕 

　　【滴溜子】〔生〕微臣的。微臣的荷蒙圣躬。今日裏。今日裏喜沾厚宠。感恩空怀惭悚。叶心赞庙谟。赓歌圣宋。期取功名勒鼎锺。 
　　【大和佛】〔净外〕阆苑蓬壶春正浓。宫花压帽红。琼膏玉髓。僊酿泻黄封。鲸吻吸千锺。〔合〕都拚取解下金龟醉春风。都拚取解下金龟醉春风。 
　　【前腔】〔末〕僊庖异馔传供奉。无非翠釜紫駞峯。金屛绣褥。香暖绮罗丛。觞咏且从容。〔合〕直吃到醉后人扶上靑骢。直吃到醉后人扶上靑骢。 
　　【双声子】〔合〕天街晚。天街晚。归马缓。黄金鞚。人骤处。人骤处。彩簇引。笙歌拥。明月上。明月上。花影重。花影重。看欢声鼎沸。笑脸春融。 
　　【余文】〔合〕从今更撰贤臣颂。报国丹心务秉忠。愿追踪伊吕簉羽夔龙。 
　　〔生〕酒痕狼籍污春衣。　　　　〔净〕宴罢琼林竟落晖。 
　　〔外〕一色杏花红十里。　　　　〔合〕僊郞归去马如飞。 

　　第十一出　看策 
　　【普贤歌】〔丑扮堂候官上〕衮衣天上未朝回。人拥沙堤相府开。公文满案堆。六曹星火催。执事纷纷专等待。 
　　自家乃是秦丞相府中一个堂候官。俺丞相入朝奏事。此时相将回府。恐有差命。免不得在此伺候。 

　　【夜游朝】〔净上〕燮理阴阳调鼎鼐。依日月位正台阶。世掌丝纶。门盈冠盖。堪忿书生狂态。 
　　自家官居黄阁。位逼丹霄。赞廊庙之谋谟。为朝廷之耳目。顺两仪。遂万物。须教玉烛调和。鎭百姓。抚四夷。愿保金瓯无缺。眞是八柱擎天。高明之位列。以致四时成岁。停毒之功存。堂堂舟楫济川材。落落盐梅调鼎手。这几日朝廷有事。下官不曾得暇检阅省中案牍。见说新状元张九成廷试三策。专言大臣失职。时政有乖。明明诋毁下官。尀耐书生纔得进步。辄敢如此无礼。正是恨小非君子。无毒不丈夫。堂候官那有。〔丑〕覆恩相。有何钧旨。〔净〕你去中书省取出新状元御试策三道来看。〔丑〕理会得。〔下取策上〕状元策在此。〔净看策笑介〕第一策道。奉迎二帝于朝廷。宜尽父子温凊之礼。修治诸陵于中土。当雪祖宗愤耻之雠。第二策道。省徭赋以苏久困之民。固城池以备不虞之患。这个也罢。第三策道。权臣误国。而奸佞盈朝。边将寝兵。而英雄丧气。这两句分明直指下官主和议之非。呀。多少勋旧大臣。尙且箝口结舌。不敢诽谤于我。况是一个闾阎竖子。反来如此无礼。堂候官。更要寻思计策。好生区处他。〔丑〕领钧旨。 

　　【前腔】〔末扮黄门官上〕紫府潭潭深似海。九重丹诏凤衔来。雨露沾恩。云霞散彩。启沃鼎臣元宰。 
　　朝廷有旨。官吏每香案迎接。〔净丑跪介末〕新状元张九成。探花张九思。兄弟二人上表乞恩养亲。着中书省议报。〔净丑〕万岁万岁万万岁。使臣请坐看表。〔净看表笑介〕他旣有老母在堂。当元先谁着他兄弟同来赴选。忠孝怎能两全。罢罢。如今只着张探花回家就禄养亲。闻得张状元有文武全才。就选他做督府参谋。一同岳元帅领兵北伐便了。堂候官。着他卽日辞朝谢恩前去。此系军旅急务。不许停留。〔丑〕领钧旨。〔净笑介〕 

　　【琐窗郞】笑狂生质类驽骀。献廷策太不才。专非内省历诋西台。他凭河暴虎。如今难悔。〔合〕管敎他风尘千里向边塞。亲战伐受顚沛。 
　　【前腔】〔末〕绿衣郞独占高魁。乃国家梁栋材。〔净〕他什么梁栋材。〔末〕丞相。你恩沾九命。位列三台。尊贤礼士。何必深罪。〔合前〕 

　　【前腔】〔丑〕这书生好是痴呆。掉笔舌生祸胎。方图贵显。反受飞灾。〔跪介〕恩官雅度。只须宽贷。 
　　〔合前净〕堂候官。恐张状元兄弟来参见。着他休要入来。〔丑〕领钧旨。 

　　〔净〕尀耐书生谤大臣。　　　　〔丑〕管敎漂泊陷边尘。 
　　〔净〕平生不作皱眉事。　　　　〔丑〕世上应无切齿人。 

　　第十二出　分岐 
　　【西地锦】〔生上〕折槛无人廷诤。左袵忍及生灵。封章朝奏匡时政。夕贬万里边城。 
　　一封朝奏九重天。夕贬潮阳路八千。东去伯劳西去燕。断肠回首各风烟。自家为亲命强来赴选。忝中高魁。奈老母在堂。恐报刘之日短。故与兄弟一同进表乞恩归省。不想廷试二策。违忤权臣。致生祸衅。蒙圣恩除授督府参谋。卽日监兵北伐。本欲再上疏陈情。又非臣子之礼。罢罢。王阳不失为孝子。王尊不失为忠臣。忠孝怎能够两全。旣得兄弟还家养母。已付大事。下情虽得宽慰。但恐关塞迢遥。音书阻绝。如何是好。好闷呵。 

　　【前腔】〔外上〕满眼春风桃杏。争如棠棣联荣。锦衣归省躬温凊。服劳夜寝晨兴 
