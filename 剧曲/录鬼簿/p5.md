<!-- { "loadSidebar": true } -->
　　周仲彬【名文质。先建德人。体貌清癯，学问该博，资性工巧，文笔新奇。家世儒门。善丹青，能歌舞，明曲调，谐音律。性尚豪侠，好事爱客。余与之交二十余年，未尝跬步离也。抱病五月，虽医足踵门，而无瞑眩之药，遂卒。呜呼，惜哉！余编此集，公及见，赘其姓名于未死鬼之列。尝与论及亡友，未尝不握手痛惋，而公亦中年而卒，则余辈衰老萎惫者，又何以久于世也。噫！往者不可追，来者不可期，此余深有感于公也。】

　　丹墀未叩玉楼宣，黄土应埋白骨冤。羊肠曲折云千变，料人生、亦惘然，叹孤坟落日寒烟。竹下泉声细，梅边月影圆，因思君歌舞十全。
　　杜韦娘
　　苏武还朝【持汉节苏武还朝】
　　教女兵【孙武子教女兵】
　　唐庄宗【戏谏唐庄宗】

　　○已死才人不相知者

　　王思顺【有《题包巾》及《镜儿搂带》套数，皆出人意表。】

　　李齐贤【与余同窗，后不相闻。有乐府播传。】

　　苏彦文【有『地冷天寒』〔越调〕及诸乐府，极佳。】

　　屈英甫【编《一百二十行》、《打看钱奴》院本等。】

　　李用之【松江人。戏谑乐章极多。】

　　顾廷玉【松江人。】

　　俞姚夫【杭州人。有乐府。】

　　张以仁【湖州人。有乐章，甚丽。】

　　李齐贤乐府咏包巾，编『地冷天寒』苏彦文，作《镜儿搂带》王思顺，捻灵怪湖州张以仁。李用之戏剧多闻。顾廷玉云间出类，俞纯夫钱塘越群，屈英甫编《一百二十行》《看钱奴》院本絶伦。

　　刘宣子【字昭叔。与余同舍，后不得会，故不知详。所编乐府极多。亦以高才见弃，补淮东宪吏卒。】

　　锺君昭叔昔同居，会后分离各自处。笔端多有香奁句，填词章、作乐府，登仕途、吏部迁除。熬年月，听选补，淮东吏身卒。

　　右所録若以读万卷书、作三场文，上夺巍科、首登甲第者，世不乏人；其或甘心岩壑、乐道守志者，亦多有之。但于学问之余，事务之暇，心机灵变，世法通踈，移宫换羽，搜奇索怪，而以文章为戏玩者，诚絶无而仅有也。此哀诔之所以不得不作也。观者幸勿诮焉。古汴锺继先志。

　　○方今知名才人

　　吴仁卿【名弘道，号克斋。历官至府判致仕。有《金缕新声》行于世，亦有所编《曲海丛珠》。】

　　克斋弘道老仁卿，衣紫腰金府判升。银鞍紫马敲金镫，锦乡中、过一生，老来也致仕心宁。《手卷记》、《子房货剑》，锦乐府、天下盛行，《曲海丛珠》、《金缕新声》。
　　手卷记
　　正阳门【火烧正阳门】
　　子房货剑

　　秦蕳夫【元都人。近岁在杭。】

　　文章官样有绳规，乐府中和成墨迹。灯窗捻出新杂剧，《玉溪馆》、煞整齐，晋陶母剪发筵席　《破家子弟》，《赵礼让肥》，壮丽无敌。
　　赵礼让肥【宜秋山马武施恩孝义士赵礼让肥】
　　剪发待宾【范学士荐贤举善晋陶母剪发待宾】
　　破家子弟【西邻友生不孝儿男东堂老劝破家子弟】
　　玉溪馆

　　乔梦符【名吉。太原人。号笙鹤翁，又号惺惺道人。美容仪，能辞章。有《天风环佩》、《抚掌》二集。】

　　《天风环佩》玉敲金，《抚掌》文集花应锦，太平歌吹珠璻渗。《金钱记》、《扬州梦》、振士林，《荆公遣妾》、文意特深。《认玉钗》、珊瑚沁，《黄金台》、翡翠林，《两世姻缘》、赏音协音。
　　认玉钗【香合佳人认玉钗】
　　扬州梦【李梦娥花月洞房春杜牧之诗酒扬州梦】
　　黄金台
　　两世姻缘【韦元帅百年风月玉箫女两世姻缘】
　　金钱记【韩老卿勑赐锦花袍唐明皇御断金钱记】
　　荆公遣妾

　　赵文寳【名善庆。饶州乐平人。以卜术为业，阴阳教授。】

　　《姜肱共被》弟兄情，《糜竺收资》货币盈，褚良北诏忠直性。居饶州、住乐平，为阴阳教授经营。《骊山七德舞》，《孙武教女兵》，德在明明。
　　七德舞【周幽王骊山七德舞】
　　负亲沉子
　　掷笏谏【褚遂良掷笏谏】
　　糜竺收资
　　教女兵【旦本】
　　姜肱共被【敦友爱姜肱共被】

　　屈子敬【名恭之。英甫侄。与余同舍。有乐府。以学官除教授卒。乐章华丽自然，不在小山之下。】

　　学官子敬屈恭之，本路新除教授资。乐章洒落通街市，便小山、何到此。宋上皇三恨师师。汉司马题桥柱，齐田单复旧时，各辨妍媸。
　　李师师【三恨李师师】
　　相如题柱【升仙桥相如题柱】
　　田单复齐【纵火牛田单复齐】

　　王仲元【杭州人。余与之交有年矣。所编者皆佳。】

　　于公为阴德起高门，袁盎因夫人却汉文。历像演史全忠信，将贤愚善恶分。戏台上考试人伦。大都来一时事，搬弄出千载因，辨是非好歹清浑。
　　于公高门【厚阴德于公高门】
　　袁盎却座【郎中令袁盎却座】

　　张小山【名可久。庆元人。路吏转升民首领官。有《今乐府》盛行于世，近有《吴盐》、《苏堤渔唱》。】

　　水光山色爱西湖，照耀乾坤《今乐府》，《苏堤渔唱》文相助，又《吴盐》余意续，《新乐府》惊动林苏。荆山玉，合浦珠，压倒群儒。

　　钱子云【名霖。松江人。弃俗为黄冠，更名抱素，号素庵。类诸公所作，名曰《江湖清思集》；自作乐府为《醉边余兴》。词话极多。】

　　弃俗中路戴黄冠，草履麻绦袖袍宽。《江湖清思》三千段，屡清风明月当，集《醉边余兴》多端。白雪黄茅煅，坎离频倒搬，素庵中稳坐蒲团。

　　黄子久【名公望。松江人。先充浙西宪吏，后在京，为权豪所中，改号一峰，以卜术闲居。弃人间事，易姓名为苦行净坚，又号大痴。公之学问不在人下，天下之事无所不知，薄技小艺亦不弃。善丹青，长词短曲，落笔即成，人皆师事之。】

　　浙西宪吏性廉直，经理钱粮获罪归。号一峰卜术将人间弃，易姓名为净坚号大痴。天下事无不周知，学问深不加文饰。一家丹青妙笔，与人为宗主时习。

　　徐德可【名再思，好食甘饴，号甜斋。嘉兴路吏。多有乐府行于世。为人聪敏秀丽，与小山同时。其子善长，亦有才，颇能继其宗风。】

　　甘饴良好咂甜时，自号甜斋名再思。交游高上文章士，习经书、看鉴史。青出蓝、善长文词。名下无虚士，高门出贵子，根基牢发旺宗枝。

　　顾君泽【名德润，道号九仙。松江人。杭州路吏。自刊《九仙乐府》、《诗隐》二集，售于市肆。】

　　君泽德润住云间，路吏杭州称九仙，迁平江当领驱公案。乐府共诗集开板刊，售文籍市肆停安。情恬淡，心懒坦，九仙在尘寰。

　　曹明善【名德。衢州路吏。甘于自适。在都下赋《长门柳》之词者，乃先生也。】

　　公曹路吏任衢州，夺立文章第一筹，神京独赋《长门柳》。士林中、逞俊流，万人内、占了鳌头。风连月，花伴酒，肥马轻裘。

　　汪勉之【庆元人。由学官历浙东帅府令史。鲍吉甫所编《曹娥泣江》，内有先生两折；其余乐府极多。】

　　名虽传道职学官，风韵清标貌胜潘，胸中星斗文章焕。心贯通、体广胖，尊瞻视、楚楚衣冠。历帅府浙东令史，补《曹娥泣江》两端，伴黄沙白草漫漫。

　　高敬臣【名克礼，号秋泉。任县尹。小曲、乐府极多，其工巧人所不及。】

　　碧桃红杏说高蟾，黄阁风流夸士廉，铨衡权凖宗行俭。文章习子瞻，任县宰才胜江淹。生子学双渐，娶妻如蔡琰，秋泉公归去陶潜。

　　王守中【名位。任芦花场司令。其制作清雅不俗，难以形容其妙趣，知音者服其才焉。】

　　庭前盛茂种三槐，纸上芳名播九垓。画中诗诗中画传宗派。芦花场司令该。有玄微妙趣吴才。通街市，知稼穑，躲不了深土培埋。

　　萧德祥【名天瑞。杭州人。以医为业。号复斋。凡古文俱櫽括为南曲，街市盛行。又有南戏文。】

　　武林书会展雄才，医业传家号复斋。戏文南曲衠方脉，共传奇乐府谐。治安时何地无才。人间着，《鬼簿》载，共弄玉同上春台。

　　陆仲良【名登善。维扬人。江淮省改江浙。其父以典掾来杭，因而家焉。为人沉重简默，能词能歌，有乐府、隐语成集。】

　　贞元始祖谥宜公，嗜着《茶经》桑苎翁。父维扬典掾清名重，改淮南、江浙同，住杭城、家道松□。词诗歌唱，诗禅贯通，一代文风。

　　朱士凯【自幼意不俗，与人寡合。小曲极多，所编《升平乐府》甚工。类集群公隐语，标曰《包罗天地》，又有《谜韵》一集。】

　　梨园乐府永升平，沉默敦笃念信诚。《包罗天地》曹娥镜，诗禅隐语精，振江淮独步杭城。王彦中弓身侍，陈元赞拱手听，包贤□持拜先生。

　　王日华名晔。杭州人。体肥而善滑稽。能【词章乐府，临风对月之际，所作工巧。有与朱凯题《双渐小卿问答》，人多称赏。】

　　诗词华藻语言佳，独有西湖处士家，滑稽性格身肥大。《金斗遗事》厮问答，与朱士凯来往登达。珠玑梨绣，日精月华，免不得命掩黄沙。

　　吴纯卿【名朴。平江人。余至姑苏，与公相识。所作皆工巧，人多不及。】

　　行兵远祖习韬书，挂剑徐君信矣夫。文章光耀天之赋，生而知、为上乎。杜衡门养志姑苏。有学问多人贬妬，通性理甘贫晏居，天！天！其道何如。

　　○方今才人闻名而不相知者

　　高可道【小曲极多，皆行于世。】

　　董君瑞【冀州人。隐语、乐府多传江南。】

　　李邦杰【有隐语、乐府，人多传之。】

　　高安道【有《御史归庄》〔南吕〕、《破布衫》〔哨遍〕等曲行于世。】

　　乘除加减有盈亏，用舍行藏有道理，贤愚善恶合天地。四名公、行上纸笔，将高贤、文学出处标题。《鬼簿》上分开名姓，继先翁定了事迹，老夫将头尾挽吊收拾。

　　已上诸公卿大夫、高贤逸士鸿儒总括一篇：
　　锺君《鬼簿》集英才，声价云雷震九垓。衣襟金玉名仍在，着千年、遗万载。勾肆中般演诜谐。弹压着莺花寨，凭凌着烟月牌，留芳名纸上难揩。
　　
　　●録鬼簿续编

　　锺继先【名嗣成。古汴人。号丑斋。以明经累试于有司，数与心违，因杜门养浩然之志。着《録鬼簿》，实为己而发之，其德业辉光，文行温润，人莫能及。善音律，能隐语，有文集若干卷，藏于家。所编小令、套数极多，脍炙人口。惜其传奇皆在他处按行，故近者不知，人皆易之。后之君子，读其《鬼簿》则知其为人也。】

　　章台柳【寄情韩翊章台柳】
　　钱神论【讥货赂鲁褒钱神论】
