<!-- { "loadSidebar": true } -->
　　曹伯明错勘赃
　　信安王断复贩茶舡
　　李元真松阴记
　　驴皮记

　　于伯渊【平阳人。】

　　丁香回回鬼风月
　　莽和尚复夺珍珠旗
　　吕太后饿刘友
　　尉迟公病立小秦王
　　白门斩吕布
　　狄梁公智斩武三思

　　戴善甫【真定人。江浙行省务官。】

　　陶秀实醉写风光好
　　关大王三捉红衣怪
　　柳耆卿诗酒翫江楼
　　伯瑜泣杖
　　诸宫调风月紫云亭

　　王廷秀【山东益都人。淘金千户。】

　　秦始皇坑儒焚典
　　周亚夫屯细柳营
　　石头和尚草庵歌
　　盐客三告状

　　张时起【字才英。东平府学生。长芦居】

　　霸王垓下别虞姬
　　昭君出塞
　　赛花月秋千记【六折】
　　沈香太子劈华山

　　费唐臣【大都人。君祥之子。】

　　苏子瞻风雪贬黄州
　　斩邓通
　　汉丞相韦贤籯金

　　赵子祥

　　太祖夜斩石守信【次本】
　　崔和担土
　　风月害夫人【次本】

　　姚守中【洛阳人。牧庵学士侄。平江路吏。】

　　褚遂良扯诏立东宫
　　神武门逄萌挂冠
　　汉太守郝廉留钱

　　李好古【保定人。】

　　巨灵劈华岳
　　张生煮海
　　赵太祖镇凶宅

　　赵文殷【彰德人。教坊色长。】

　　张果老度脱哑观音
　　渡孟津武王伐纣
　　宦门子弟错立身【次本】

　　张国寳【大都人。即喜时丰。教坊管勾。】

　　相国寺公孙汗衫记
　　汉高祖衣锦还乡
　　薛仁贵衣锦还乡

　　红字李二【京兆人。教坊刘耍和壻。】

　　折担儿武松打虎
　　病扬雄
　　板踏儿黑旋风

　　花李郎【刘耍和壻。】

　　莽张飞大闹相府院
　　撇操判官钉一钉

　　赵天锡【汴梁人。镇江府判。】

　　试汤饼何郎傅粉
　　贾爱卿金钗剪烛

　　梁进之【大都人。警巡院判，除县尹，又除大兴府判，次除知和州。与汉卿世交。】

　　东海郡于公高门【旦本】
　　赵光普进梅谏

　　王伯成【涿州人。有《天寳遗事》诸宫调行于世。】

　　李太白贬夜郎
　　张骞泛浮槎

　　孙仲章【大都人。】

　　金章宗断遗留文书
　　卓文君白头吟

　　赵明道【大都人。】

　　韩湘子三赴牡丹亭
　　陶朱公范蠡归湖

　　赵公辅【平阳人。儒学提举。】

　　晋谢安东山高卧【次本】
　　栖凤堂倩女离魂

　　李子中【大都人。知事除县尹。】

　　贾充宅韩寿偷香
　　崔子弑齐君

　　李进取【大名人。官医大夫。】

　　神龙殿栾巴噀酒
　　穷解子破伞雨
　　司马昭复夺受禅台

　　岳伯川【济南人。】

　　罗光远梦断杨贵妃
　　吕洞宾度铁拐李岳

　　康进之【棣州人。】

　　梁山泊黑旋风负荆
　　黑旋风老收心

　　顾仲清【东平人。清泉场司令。】

　　荥阳城火烧纪信
　　陵母伏剑

　　石子章【大都人。】

　　黄贵娘秋夜竹窗雨
　　秦翛然竹坞听琴

　　侯正卿【真定人。号艮斋先生。】

　　关盼盼春风燕子楼

　　史九散仙【真定人。武昌万户。】

　　花间四友庄周梦

　　孟汉卿【亳州人。】

　　张鼎智勘魔合罗

　　李宽甫【大都人。刑部令史，除庐州合淝县尹。】

　　汉丞相丙吉问牛喘

　　李行甫【绛州人。】

　　包待制智赚灰栏记

　　费君祥【大都人。唐臣父。与汉卿交。有《爱女论》行于世。】

　　才子佳人菊花会

　　江泽民【真定人。】

　　糊突包待制

　　陈宁甫【大名人。】

　　风月两无功

　　陆显之【汴梁人。有《好儿赵正》话本。】

　　宋上皇碎冬凌

　　狄君厚【平阳人。】

　　晋文公火烧介子推

　　孔文卿【平阳人。】

　　秦太师东窗事犯

　　张寿卿【东平人。江浙省掾史。】

　　谢金莲诗酒红梨花

　　刘唐卿【太原人。皮货所提举。在王彦博左丞席上曾咏「博山铜、细袅香风」者。】

　　李三娘麻地捧印
　　蔡顺摘椹养母

　　彭伯威【保定人。】

　　四不知月夜京娘怨

　　李时中【大都人。中书省掾，除工部主事。】

　　开坛阐教黄粮梦【第一折马致远第二折李时中第三折花李郎学士第四折红字李二】

　　右前辈编撰传奇名公，仅止于此。才难之云，不其然乎？余僻处一隅，闻见浅陋，散在天下，何地无才？盖闻则必达，见则必知。姑叙其姓名于右。其所编撰，余友陆君仲良，得之于克斋先生吴公，然亦未尽其详。余生也晚，不得预几席之末，不知出处，故不敢作传以吊云。

　　●新编録鬼簿卷下
　
　　○方今已亡名公才人余相知者，为之作传，以〔凌波曲〕吊之

　　宫大用，名天挺。大名开州人。历学官，除钓台书院山长。为权豪所中，事获辩明，亦不见用。卒于常州。先君与之莫逆交，故余常得侍坐，见其吟咏。文章笔力，人莫能敌；乐章歌曲，特余事耳。
　　宋仁宗御览托公书
　　会稽山越王尝胆
　　宋上皇御赏凤凰楼
　　死生交范张鸡黍
　　严子陵钓鱼台
　　济饥民汲黯开仓
　　豁然胸次扫尘埃，久矣声名播省台。先生志在乾坤外，敢嫌天地窄。更词章压倒元白。凭心地，据手策，数当今无此英才。

　　郑德辉，名光祖。平阳襄陵人。以儒补杭州路吏。为人方直，不妄与人交，故诸公多鄙之，久则见其情厚，而他人莫之及也。病卒，火葬于西湖之灵芝寺。诸公吊送，各有诗文。公之所作不待备述，名香天下，声振闺阁，伶伦辈称『郑老先生』，皆知其为德辉也。惜乎所作贪于俳谐，未免多于斧凿，此又别论焉。
　　李太白醉写秦楼月
　　丑齐后无盐破连环
　　陈后主玉树后庭花
　　放太甲伊尹扶汤
　　三落水鬼泛采莲舡
　　秦赵高指鹿为马
　　梅香翰林风月
　　崔怀寳月夜闻筝
　　醉思乡王粲登楼
　　辅成王周公摄政
　　王太后摔印哭孺子
　　迷青琐倩女离魂
　　虎牢关三战吕布【末旦头折次本】
　　齐景公哭晏婴
　　谢阿蛮梨园乐府
　　周亚夫细柳营
　　紫云娘
　　乾坤膏馥润肌肤，锦绣文章满肺腑，笔端写出惊人句。解番腾、今共古，名词场老将伏输。《翰林风月》，《梨园乐府》，端的是曾下工夫。

　　金志甫，名仁杰。杭州人。余自幼时闻公之名，未得与之见也。公小试钱谷，给由江浙，遂一见，如平生欢。交往二十年如一日。天历元年戊辰冬，授建康崇宁务官，明年己巳正月叙别，三月，其二子护柩来杭，知公气中而卒。呜呼，惜哉！所述虽不骈丽，而其大槩多有可取焉。
　　玉津园智斩韩太师
　　秦太师东窗事犯【喜春来按】
　　萧何月夜追韩信
　　周公旦抱子设朝
　　长孙皇后鼎镬谏
　　蔡琰还朝【次本】
　　苏东坡夜宴西湖梦
　　心交元不问亲踈，契饮那能较有无。谁知一上金陵路，叹亡之命矣夫。梦西湖何不归欤？魂来处，返故居，比梅花想更清癯。

　　范子安，名康。杭州人。明性理，善讲解，能词章，通音律。因王伯成有《李太白贬夜郎》，乃编《杜子美游曲江》，一下笔即新奇，盖天资卓异，人不可及也。
　　陈季卿悟道竹叶舟
　　曲江池杜甫游春
　　诗题雁塔写秋空，酒满■〈舟光〉舡棹晚风，诗筹酒令闲吟咏。占文场、第一功，扫千军笔阵元戎。龙蛇梦，狐兔踪，半生来弹指声中。

　　曾瑞卿，名瑞。大兴人。自北来南，喜江浙人才之多，羡钱塘景物之盛，因而家焉。神采卓异，衣冠整肃，优游于市井，洒然如神仙中人。志不屈物，故不愿仕，自号褐夫。江淮之达者，岁时馈送不絶，遂得以徜徉卒岁。临终之日，诣门吊者以千数。余尝接见音容，获承言话，勉励之语，润益良多。公善丹青，能隐语，小曲有《诗酒余音》行于世。
　　才子佳人误元宵
　　江湖儒士慕高名，市井儿童诵瑞卿。衣冠济楚人钦敬，更心无宠辱惊。乐幽闲不解趋承。身如在，死若生，想音容犹见丹青。

　　沈和甫，名和。杭州人。能词翰，善谈谑，天性风流，兼明音律。以南北调合腔，自和甫始，如《潇湘八景》、《欢喜冤家》等曲，极为工巧。后居江州，近年方卒。江西称为『蛮子关汉卿』者是也。
　　祈甘雨货郎朱蛇记
　　徐驸马乐昌分镜记
　　郑玉娥燕山逢故人
　　闹法场郭兴阿杨
　　欢喜冤家
　　五言尝写和陶诗，一曲能传冠柳词，半生书法欺颜字。占风流、独我师，是梨园南北分司。当时事，仔细思，细思量不似当时。

　　鲍吉甫，名天佑。杭州人。初业儒，长事吏，簿书之役，非其志也。跬步之间，惟务搜奇索古而已。故其编撰，多使人感动咏叹。余尝与之谈论节要，至今得其良法。才高命薄，今犹古也，竟止昆山州吏而卒。
　　王妙妙死哭秦少游
　　史鱼尸谏卫灵公
　　忠义士班超投笔
　　贪财汉为富不仁
　　摘星楼比干剖腹
　　英雄士杨震辞金
　　汉丞相宋弘不谐
　　孝烈女曹娥泣江
　　平生词翰在宫商，两字推敲付锦囊。耸吟肩有似风魔状，苦劳心、呕断肠。视荣华总是干忙。谈音律，论教坊，唯先生占断排场。

　　陈存甫，名以仁。杭州人。以家务雍容，不求闻达。日与南北士大夫交游，僮仆辈以茶汤酒果为厌，公未尝有难也，然其名因是而愈重。能博古，善讴歌。其乐章间出一二，俱有骈丽之句。
　　十八骑误入长安
　　锦堂风月
　　钱塘风物尽飘零，赖有斯人尚老成。为朝元恐负虚皇命，凤箫寒、鹤梦惊，驾天风直上蓬瀛。芝堂静，蕙帐清，照虚梁落月空明。

　　范冰壶，名居中，字子正，冰壶其号也。杭州人。父玉壶，前辈名儒，假卜术为业，居杭之三元楼前。每岁元夕，必以时事题于灯纸之上，杭人聚观，远近皆知父子之名。公精神秀异，学问该博，尝出大言矜肆，以为笔不停思，文不阁笔。诸公知其有才，不敢难也。善操琴，能书法。其妹亦有文名，大德年间被旨赴都，公亦北行。以才高不见遇，卒于家。有乐府及南北腔行于世。
　　向歆传业振家声，羲献临池播令名。操焦桐只许知音听，售千金、价未轻。有谁如父子才能。冰如玉，玉似冰，暎壶天表里澄清。

