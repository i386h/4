<!-- { "loadSidebar": true } -->
　　施君美，名惠。杭州人。居吴山城隍庙前，以坐贾为业。公巨目美髯，好谈笑。余尝与赵君卿、陈彦实、颜君常至其家，每承接款，多有高论。诗酒之暇，惟以填词和曲为事。有《古今砌话》，亦成一集，其好事也如此。
　　道心清静絶无尘，和气雍容自有春。吴山风月收拾尽，一篇篇、字字新。但思君赋尽停云。三生梦，百岁身，到头来衰草荒坟。

　　黄德润，名天泽。杭州人。和甫沈公同母弟也。风流酝藉，不减其兄。幼年屑就簿书，先在漕司，后居省府，郁郁不得志。阶山听补州吏，又不获用，咄咄书空而已，然亦竟不归而终。公有乐府，播于世人耳目，无贤愚皆称赏焉。
　　一心似水道为邻，四体如春德润身。风流才调真英俊，轶前车、继后尘。谩苍天委任斯文。岐山凤，鲁甸麟，时有亨屯。

　　沈拱之，名拱。杭州人。天资颖悟，文质彬彬，然惟不能俯仰，故不愿仕。所编乐府最多。以老无后，病无所归，存甫馆于家，不旬日而亡。存甫殡送之，重友谊也。
　　掀髯得句细推敲，举笔为文善解嘲。天生才艺藏怀抱，奈玉石相混淆，更多逢世事咬嗃。蜂为市，燕有巢，吊斜阳缓步西郊。

　　赵君卿，名良弼。东平人。总角时与余同里闬，同发蒙，同师邓善之、曹克明、刘声之三先生，又于省府同笔砚。公经史问难、诗文酬唱，及乐章小曲，隐语传奇，无不究竟。所编《梨花雨》，其辞甚丽。后补嘉兴路吏，迁调杭州。天历元年冬卒于家。公之风流酝藉，开怀待客，人所不及，然亦以此见废。能裁字，善丹青，但以末技，故不备録。
　　春夜梨花雨
　　闲中袖手刻新词，醉后挥毫写旧诗，两般总是龙蛇字。不风流、难会此，更文才宿世天资。感夜雨梨花梦，叹秋风两鬓丝，住人间能有多时？

　　陈彦实，名无妄。东平人。与余及君卿同舍。性资沉重，事不苟简，以苛刻为务，讦直为忠。与人寡合，人亦难之。公于乐府、隐语无不用心。补衢州路吏，后迁婺州，升浙东宪吏，调福建道。天历二年三月，以忧卒，其弟彦正殡葬之。乐府甚多，惜乎其不甚传也。
　　府垣岁月露忠肝，宪幕冰霜岂汗颜。何其薏苡生谗间，甘心愿就闲。转回头梦入槐安。后会何时再，英灵甚日还，望东南翘首三山。

　　廖弘道，名毅。建康人。泰定三年丙寅春，因余友周仲彬与之会，即叙平生欢。时出一二旧作，皆不凡俗。如〔越调〕『一点灵光』，借灯为喻；〔仙吕?赚煞〕曰：『因王魁浅情，将桂英薄幸，致令得泼烟花不重俺俏书生。』发越新鲜，皆非蹈袭。天历二年春，抱疾丧于友人江汉卿家。汉卿与黄焕章买棺具敛，召其亲来，火葬城外寺中。公能书，善行文，不幸早卒。题伍王庙壁有〔折桂令〕一曲，及有絶句：『浩浩凌云志，巍巍报国心。忠魂与潮汐，万古不消沉。』其感慨激烈，徒增怅怏。噫！天之生物也，裁成辅相以左右民，奈何如是之偏戾也！人犹有所憾者，良以此夫！
　　人间未得注金瓯，天上先教记玉楼。恨苍穹不与斯人寿，未成名、一土丘，叹平生壮志难酬。朝还暮，春又秋，为思君泪满鹴裘。

　　乔梦符，名吉甫。太原人。号笙鹤翁，又号惺惺道人。美容仪，能词章，以威严自饬，人敬畏之。居杭州太乙宫前。有《题西湖》〔梧叶儿〕百篇，名公为之序。江湖间四十年欲刊所作，竟无成事者。至正五年二月，病卒于家。
　　怨风月娇云认玉钗
　　玉箫女两世姻缘
　　杜牧之诗酒扬州梦
　　死生交托妻寄子
　　马光祖勘风情
　　荆公遣妾
　　唐明皇御断金钱记
　　节妇牌
　　贤孝妇
　　九龙庙
　　燕乐毅黄金台
　　平生湖海少知音，几曲宫商大用心。百年光景还争甚，空赢得、雪鬓侵。跨仙禽路遶云深。欲挂坟前剑，重听膝上琴，漫携琴载酒相寻。

　　睢景臣，后字景贤。大德七年，公自维扬来杭州，余与之识。自幼读书，以水沃面，双眸红赤，不能远视。心性聪明，酷嗜音律。维扬诸公俱作《高祖还乡》套数，惟公〔哨遍〕制作新奇，皆出其下。又有〔南吕?一枝花〕《题情》云：『人闲燕子楼，被冷鸳鸯锦，酒空鹦鹉盏，钗折凤凰金。』亦为工巧，人所不及也。
　　楚大夫屈原投江
　　莺莺牡丹记
　　千里投人
　　吟髭捻断为诗魔，醉眼慵开为酒酡。半生才便作三闾些，叹番成《薤露歌》。等闲间苍鬓成皤。功名事，岁月过，又待如何？

　　吴中立，名本。世为杭州人。天资明敏，好为词章、隐语、乐府，有《本道斋乐府小藁》及诗谜数千篇。以贫病不得志而卒。呜呼，惜哉！
　　语言辩利扫千兵，心性聪明误半生。莱芜穷又染维摩病，想天公忒世情，使英雄遗恨难平。寒泉净，碧藻馨，敢荐幽冥。

　　周仲彬，名文质。其先建德人，后居杭州，因而家焉。体貌清癯，学问该博，资性工巧，文笔新奇。家世儒业，俯就路吏。善丹青，能歌舞，明曲调，谐音律。性尚豪侠，好事敬客。余与之交二十年，未尝跬步离也。元统二年六月，余自吴江回，公已抱病。盛暑中止以为痈疖之毒，而不经意也。病及五月，虽医足踵门，而无瞑眩之药，十一月五日卒于正寝。呜呼，痛哉！始余编此集，公及见之，题其姓名于未死鬼之列。尝与论及亡友，未尝不握手痛惋，而公亦中年而殁，则余辈衰老萎惫者，又可以久于人世也欤？噫！往者不可追，来者不可期，已而！已而！此余深有感于公也。
　　镜新磨戏谏唐庄宗
　　孙武子教女兵
　　持汉节苏武还乡
　　春风杜韦娘
　　丹墀未叩玉楼宣，黄土应埋白骨冤。羊肠曲折云千变，料人生、亦惘然。叹孤坟落日寒烟。竹下泉声细，柳边月影圆，因思君歌舞十全。

　　○已死才人不相知者

　　胡正臣，杭州人。与志甫、存甫及诸公交游。董解元《西厢记》，自『吾皇德化』至于终篇，悉能歌之。至于古之乐府慢词、李霜涯赚令，无不周知。辞世已三十年矣，士大夫想其风流酝藉，尚在目前。其子存善，能继其志，《小山乐府》、仁卿《金缕新声》、瑞卿《诗酒余音》，至于《群玉》、《丛珠》，裒集诸公所作，编次有伦；及将古本□□，直取潭州易氏印行，元文□读无讹，尽于书坊刊行，亦士林之翘楚也。余尝言之：『人孰无死，死而有子；人孰无子，如胡公之嗣，若敖氏之鬼，不馁矣。』
　　李显卿，东平人，以父为浙省掾，因居杭焉。自幼粗涉书史，酷嗜隐语，遂通词章。作〔赚煞〕成□□篇，总而计之，四百乐章称是。至正辛巳，以荫父职钱谷官，由台州经庆元会余，别后遂无闻及，久之不禄矣。
　　王思顺，有《题包巾》及《镜儿缕带》等套数。
　　苏彦文，有『地冷天寒』〔越调〕及诸乐府。
　　屈英甫，名彦英。编《一百二十行》及《看钱奴》院本等。
　　李齐贤，与余同窗友，后不相闻。亦有乐府。
　　李用之，淞江人。有戏谑乐府极多。
　　刘宣子，字叔昭。与余同窗，后不相会，故不知其详。所编乐府甚多。补淮东宪司书吏卒。
　　顾廷玉，淞江人。有乐府。
　　俞仁夫，杭州人。有乐府。
　　张以仁，湖州人。有乐府。

　　右所録若以读书万卷、作三场文，占夺巍科、首登甲第者，世不乏人；其或甘心岩壑、乐道守志者，亦多有之。但于学问之余，事务之暇，心机灵变，世法通疏，移宫换羽，搜奇索怪，而以文章为戏玩者，诚絶无而仅有者也。此哀诔之所以不得不作也。观者幸无诮焉。

　　○方今才人相知者，纪其姓名行实并所编

　　黄子久，名公望。乃陆神童之次弟也。系姑苏琴川子游巷居。髫龄时螟蛉温州黄氏为嗣，因而姓焉。其父年九旬时方立嗣，见子久乃云：『黄公望子久矣。』先充浙西宪吏，以事论经理田粮获直。后在京，为权豪所中，改号一峰。原居淞江，以卜术闲居。目今弃人间事，易姓名为苦行净坚，又号大痴翁。公望之学问不待文饰，至于天下之事，无所不知；下至薄技小艺，无所不能；长词短曲，落笔即成，人皆师尊之。尤能作画。

　　吴仁卿，名弘道，号克斋先生。历仕府判致仕。有《金缕新声》行于世。亦有所编传奇。
　　楚大夫屈原投江
　　火烧正阳门
　　子房货剑
　　醉游阿房宫

　　秦简夫，见在都下擅名，近岁来杭。□回。
　　东堂老劝破家子弟
　　天寿太子邢台记
　　义士死赵礼让肥
　　玉溪馆
　　陶贤母剪发待宾

　　赵文贤，名善庆。饶州乐平人。善卜术，任阴阳教授。
　　孙武子教女兵
　　唐太宗骊山七德舞
　　醉写满庭芳
　　村学堂
　　烧樊城糜竺收资

　　张小山，名可久。庆元人。以路吏转首领官。有《今乐府》盛行于世，又有《吴盐》、《苏堤渔唱》等曲，编于隐语中。

　　钱子云，名霖。淞江人。弃俗为黄冠，更名抱素，号素庵。类诸公所作，曰《江湖清思集》。其自作乐府有《醉边余兴》，词语极工巧。

　　徐德可，名再思。嘉兴人。好食甘饴，故号甜斋。有乐府行于世。其子善长，颇能继其家声。

　　顾君泽，名德润，道号九山。淞江人。以杭州路吏迁平江。自刊《九山乐府》、《诗隐》二集，售于市肆。

　　曹明善，衢州路吏。甘于自适。今在都下。有乐府，华丽自然，不在小山之下。即赋《长门柳》二词者。

　　汪勉之，庆元人。由学官历浙东帅府令史。鲍吉甫所编《曹娥泣江》，公作二折。乐府亦多。

　　屈子敬，英甫之侄。与余同窗。有乐府。所编有《田单复齐》等套数。以学官除路教而卒。乐章华丽，不亚于小山。
　　田单复齐
　　孟宗哭竹
　　升仙桥相如题柱
　　宋上皇三恨李师师
　　敬德扑马

　　高敬臣，名克礼，号秋泉。见任县尹。小曲、乐府极为工巧，人所不及。

　　王守中，名庸。历任芦花场司令。其制作清雅不俗，难以形容其妙趣，知音者服其才焉。

　　萧德祥，杭州人。以医为业。号复斋。凡古文俱櫽括为南曲，街市盛行。又有南曲戏文等。
　　王翛然断杀狗劝夫
　　四春园
　　四大王歌舞丽春园
　　小孙屠
　　包待制三勘蝴蝶梦

　　陆仲良，名登善。祖父维扬人，江淮改江浙，其父以典掾来杭，因而家焉。为人沉重简默，能词能讴，有乐府、隐语。
　　张鼎勘头巾
　　开仓籴米

　　朱士凯，名凯。自幼孑立不俗，与人寡合。小曲极多。所编《升平乐府》及隐语《包罗天地》、《谜韵》，皆余作序。
　　孟良盗骨殖
　　黄鹤楼

