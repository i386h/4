<!-- { "loadSidebar": true } -->
    【意不尽】陈先生，老道姑，咱女坟儿三尺暮云高，老夫妻一言相靠。不敢望时时看守，则清明寒食一碗饭儿浇。

    〔外〕魂归冥漠魄归泉，朱褒 〔老〕使汝悠悠十八年。曹唐
    〔末〕一叫一回肠一断，李白 〔合〕如今重说恨绵绵。张籍

第二十一出 谒遇
    【光光乍】〔老旦扮僧上〕一领破袈裟，香山奥里巴。多生多宝多菩萨，多多照证光光乍。小僧广州府香山奥多宝寺一个住持。这寺原是番鬼们建造，以便迎接收宝官员。兹有钦差苗爷任满，祭宝于多宝菩萨位前，不免迎接。
    【挂真儿】〔净扮苗舜宾，末扮通事，外、贴扮皂卒，丑扮番鬼上〕半壁天南开海议，向真珠窟里排衙。〔僧接介〕〔合〕广利神王，善财天女，听梵放海潮音下。〔净〕“铜柱珠崖道路难，伏波横海旧登坛。越人自贡珊瑚树，汉使何劳獬豸冠？”自家钦差识宝使臣苗舜宾便是。三年任满，例当祭赛多宝菩萨。通事那里？〔未见介〕〔丑见介〕伽喇喇。〔老旦见介〕〔净〕叫通事，分付番回献宝。〔末〕俱已陈设。〔净起看宝介〕奇哉宝也。真乃磊落山川，精荧日月。多宝寺不虚名矣！看香。〔内鸣钟，净礼拜介〕
    【亭前柳】〔净〕三宝唱三多，七宝妙无过。庄严成世界，光彩遍娑婆。甚多，功德无边阔。〔合〕领拜南无，多得宝，宝多罗多罗。〔净〕和尚，替番回海商，祝赞一番。
    【前腔】〔老旦〕大海宝藏多，船舫遇风波。商人持重宝，险路怕经过。刹那，念彼观音脱。〔合前〕
    【挂真儿】〔生上〕望长安西日下，偏吾生海角天涯。爱宝的喇嘛，抽珠的佛法，滑琉璃两下难拿。自笑柳梦梅，一贫无赖，弃家而游。幸遇钦差寺中祭宝，托词进见。倘言语中间，可以打动，得其赈援，亦未可知。〔见外介〕〔生〕烦大哥通报一声。广州会学生员柳梦梅，来求看宝。〔报介〕〔净〕朝廷禁物，那许人观。既系斯文，权请相见。〔见介〕〔生〕“南海开珠殿。〔净〕西方掩玉门。〔生〕剖怀俟知己。〔净〕照乘接贤人。”敢问秀才以何至此？〔生〕小生贫苦无聊。闻得老大人在此赛宝，愿求一观，以开怀抱。〔净笑介〕即逢南士之珍，何惜西昆之秘。请试一观。〔净引生看宝介〕〔生〕明珠美玉，小生见而知之。其间数种，未委何名？烦老大人一一指教。
    【驻雲飞】〔净〕这是星汉神砂，这是煮海金丹和铁树花。少什么猫眼精光射，母碌通明差。嗏，这是靺鞨柳金芽，这是温凉玉斝，这是吸月的蟾蜍，和阳燧冰盘化。〔生〕我广南有明月珠，珊瑚树。〔净〕径寸明珠等让他，便是几尺珊瑚碎了他。〔生〕小生不游大方之门，何因睹此！
    【前腔】天地精华，偏出在番回到帝子家。禀问老大人，这宝来路多远？〔净〕有远三万里的，至少也有一万多程。〔生〕这般远，可是飞来、走来？〔净笑介〕那有飞走而至之理。都因朝廷重价购求，自来贡献。〔生叹介〕老大人，这宝物蠢尔无知，三万里之外，尚然无足而至；生员柳梦梅，满胸奇异，到长安三千里之近，倒无一人购取，有脚不能飞！他重价高悬下，那市舶能奸诈，嗏，浪把宝船撶。〔净〕疑惑这实物欠真么？〔生〕老大人，便是真，饥不可食，寒不可衣，看他似虚舟飘瓦。〔净〕依秀才说，何为真宝？〔生〕不欺，小生到是个真正献世宝。我若载宝而朝，世上应无价。〔净笑介〕则怕朝廷之上，这样献世宝也多着。〔生〕但献宝龙宫笑杀他，便斗宝临潼也赛得他。〔净〕这等便好献与圣天子了。〔生〕寒儒薄相，要伺候官府，尚不能够。怎见的圣天子？〔净〕你不知到是圣天子好见。〔生〕则三千里路资难处。〔净〕一发不难。古人黄金赠壮士，我将衙门常例银两，助君远行。〔生〕果尔，小生无父母妻子之累，就此拜辞。〔净〕左右，取书仪，看酒。〔丑上〕“广南爱吃荔枝酒，直北偏飞榆荚钱。”酒到，书仪在此。〔净〕路费先生收下。〔生〕谢了。〔净送酒介〕
    【三学士】你带微醺走出这香山罅，向长安有路荣华。〔生〕无过献宝当今驾，撒去收来再似他。〔合〕骤金鞭及早把荷衣挂，望归来锦上花。
    【前腔】〔生〕则怕呵，重瞳有眼苍天瞎，似波斯赏鉴无差。〔净〕由来宝色无真假，只在淘金的会拣沙。〔合前〕〔生〕告行了。
    【尾声】你赠壮士黄金气色佳。〔净〕一杯酒酸寒旧发，则愿的你呵，宝气冲天海上槎。

    〔生〕乌纱巾上是青天，司空图 〔净〕俊骨英才气俨然。刘长卿
    〔生〕闻道金门堪济美，张南史 〔净〕临行赠汝绕朝鞭。李白

第二十二出 旅寄
    【捣练子】〔生伞、袱、病容上〕人出路，鸟离巢。〔内风声介〕搅天风雪梦牢骚。这几日精神寒冻倒。“香山奥里打包来，三水船儿到岸开。要寄乡心值寒岁，岭南南上半枝梅。”我柳梦梅。秋风拜别中郎，因循亲友辞饯。离船过岭，早是暮冬。不提防岭北风严，感了寒疾，又无扫兴而回之理。一天风雪，望见南安。好苦也！
    【山坡羊】树槎牙饿鸢惊叫，岭迢遥病魂孤吊。破头巾雹打风筛，透衣单伞做张儿哨。路斜抄，急没个店儿捎。雪儿呵，偏则把白面书生奚落。怎生冰凌断桥，步高低蹬着。好了。有一株柳，酬将过去。方便处柳跎腰。〔扶柳过介〕虚嚣，尽枯杨命一条。蹊跷，滑喇沙跌一交。〔跌介〕
    【步步娇】〔未上〕俺是个卧雪先生没烦恼。背上驴儿笑，心知第五桥。那里开年有斋村学！〔生作哎呀介〕〔末〕怎生来人怨语声高？〔看介〕呀，甚城南破瓦窑，闪下个精寒料。〔生〕救人，救人！〔末〕我陈最良，为求馆冲寒到此。彩头儿恰遇着吊水之人，且由他去。〔生又叫介〕救人！〔末〕听说救人，那里不是积福处。俺试问他。〔问介〕你是何等之人，失脚在此？〔生〕俺是读书之人。〔末〕委是读书之人，待俺扶起你来。〔末扶生，相跌，诨介〕〔末〕请问何方至此？
    【风入松】〔生〕五羊城一叶过南韶，柳梦梅来献宝。〔末〕有何宝货？〔生〕我孤身取试长安道，犯严寒少衾单病了。没揣的逗着断桥溪道，险跌折柳郎腰。〔末〕你自揣高中的，方可去受这等辛苦。〔生〕不瞒说，小生是个擎天柱，架海梁。〔末笑介〕却怎生冻折了擎天柱，扑倒了紫金梁？这也罢了，老夫颇谙医理。边近有梅花观，权将息度岁而行。
    【前腔】〔末〕尾生般抱柱正题桥，做倒地文星佳兆。论草包似俺堪调药，暂将息梅花观好。〔生〕此去多远？〔末指介〕看一树雪垂垂如笑，墙直上绣幡飘。〔生〕这等望先生引进。

    〔生〕三十无家作路人，薛据 〔末〕与君相见即相亲。王维
    〔生〕华阳洞里仙坛上，白居易 〔合〕似近东风别有因。罗隐

第二十三出 冥判
    【北点绛唇】〔净扮判官，丑扮鬼持笔、簿上〕十地宣差，一天封拜。阎浮界，阳世栽埋，又把俺这里门桯迈。自家十地阎罗王殿下一个胡判官是也。原有十位殿下，因阳世赵大郎家，和金达子争占江山，损折众生，十停去了一停，因此玉皇上帝，照见人民稀少，钦奉裁减事例。九州九个殿下，单减了俺十殿下之位，印无归着。玉帝可怜见下官正直聪明，着权管十地狱印信。今日走马到任，鬼卒夜叉，两傍刀剑，非同容易也。〔丑捧笔介〕新官到任，都要这笔判刑名，押花字。请新官喝采他一番。〔净看笔介〕鬼使，捧了这笔，好不干系也。
