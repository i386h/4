<!-- { "loadSidebar": true } -->
【画眉序】〔生递酒介〕佳气溢天衢。藻绣轮连障朱屋。看金缸衔璧。耀流华烛。瑶斝内满捧黄封。纨扇底高歌靑玉。〔合〕今朝玳宴排家庆。何幸共沾天禄。

【前腔】〔旦递酒介〕深惭荷恩睦。九凤花冠镂金束。喜颁来天上。凤诰犀轴。霞帔羡焕烂拖朱。环佩听铿锵鸣玉。〔合前〕 

【前腔】〔老旦回酒介〕西山日将没。叹我南来寡亲族。喜家门今日。有女贤淑。你识得紫塞长城。我种德蓝田双玉。〔合前〕 

【前腔】〔公子奉酒介〕仙娥降西幄。乐奏宾云右仙曲。看柘枝妙舞。芙蓉裀褥。喜高堂椿茂萱长。羡满门佩金横玉。〔合前〕 

【滴溜子】〔生〕谩说道。谩说道叛臣就戮。多应是。多应是朝廷有福。幸今谬膺崇禄。阃外寄兵权。推轮捧毂。受国殊恩。敢忘举足。

【鲍老催】〔旦〕相公。国危主辱。中原板荡当克复。虏酋侵扰当驱逐。忠和孝。节与义。须相勖。奇珍异味天庖餗。一饭须知恩可报。君恩似海深难掬。

【滴滴金】〔众〕金炉宝兽香馥郁。锦瑟瑶筝声断续。纤腰翠袖风翻逐。昼如春。人似玉。情爱笃。愿敎百岁欢娱足。欢娱足。画堂不夜。光生银烛。

【双声子】凌霜菊。凌霜菊。喜开遍阑干曲。蟾蜍魄。蟾蜍魄。喜高挂银河曲。罗浮绿。罗浮绿。倾千斛。倾千斛。羡侯门富贵。来夸金谷。

【尾声】中兴莫作寻常目。麟阁勋功谁可续。看取世代恩荣券垂玉

〔卒〕禀老爹。金兵沿江扎营。〔生〕传令差人过金山龙游寺治酒。约明心长老。我来与他话旧。毋得迟误。〔卒〕领钧旨。 

家庆宏开玳瑁筵。



玉山醉倒月明前。

从来母贵由儿贵。



须信妻贤夫亦贤。 

第二十九出
计定

〔末头目上〕丹阳固北是吴关。画出楼台云水间。千岩烽火连沧海。两岸旌旗绕碧山。自家韩元帅麾下头目是也。我元帅差我过金山寺治酒。约明心长老话旧。迤逦行来。却早到这江头也。那听事船渡我过去。〔丑船家唱山歌上〕万里长江不断流。得停舟处且停舟。 <牌>我在黄芦滩畔。白苹岸头。得鱼沽酒。妻歌子讴。怎肯去浪花堆裏悲船漏。

〔歌〕世人弗识风波险。只到风波险处休。呀。长官那裏去。〔末〕渡我过金山去。〔丑〕如此请上船来。〔末〕上得这船来。是好江面。地分吴楚。形胜东南。七泽西流。万川东注。无端烟水茫茫去。不尽长江滚滚来。月碾素秋来海底。天光上下。净涵万顷玻璃。风拥雪浪卷长空。水势洴淜。怒倒千寻银璧。骊珠吐焰。鲛人出没浪花间。黄狗驾肩。霹雳鞭追江水裏。正是呑吐九区波涛阔。出纳三江地界宽。过得这天堑长江。却早到金山宝地。〔末上岸〕那听事船只在山下等。〔丑〕理会得。〔下末〕你看好座金山。脉来京岘一峯突。寺建梁陈千载开。江风四面撼波涛。屹立中流砥柱。神蟒一朝皈法旨。创为不二道场。百仞立金鳌。地势平呑三楚远。千寻浮碧玉。山光高压大江雄。浮金堂。雄跨堂。碧映丹辉。嵯嵯峨峨。云捧楼台出天上。化城阁。无边阁。涵虚阁。金铺玉砌。重重叠叠。山藏殿宇出波心。妙高台上望诸峯。点点靑螺天际小。得月亭前观大海。茫茫碧汉水边浮。僧归夜船月。咿咿哑哑。橹声摇曳坐来闻。龙出晓堂云。氤氤氲氲。岚气霏微沾袖湿。天垂四面靑。携得紫箫吹月上。榻借东轩胜。呼将白鹤渡江来。眞个是天多剩得月。果然是地少不生尘。数点渔灯。看不尽暮烟晚景。半江帆影。望断水阔天空。正是繁华今古饶中土。形胜东南有此山。此间已是方丈。待我叫一声。有人在此么。 

【金字经】〔丑僧上〕我表子小名儿叫做一锭金。俊俏风流没处寻。偏称我的心。叫一声南无普陀崖大慈悲救苦难观世音。

〔末〕长老。出家人有表子。〔丑〕长官。我见你来。故意取笑。长官何来。〔末〕我是韩元帅差来的。在此治酒。请你师父话旧。〔丑〕元来如此。待我请师父出来。师父有请。 

【西地锦】〔外僧上〕谁谓菩提有树。须知明镜无台。瓶中止水天心月。应未惹尘埃。

自家金山寺住持明心是也。徒弟请我。不知甚事。〔丑〕师父。韩元帅差此位长官来请你。〔末〕长老拜揖。〔外〕长官有礼。〔末〕元帅差遣小人来此治酒。少顷卽来与长老翫月叙旧。〔外〕长官请坐献茶。徒弟。快去打扫法堂。收拾斋供。去山门外迎接韩元帅到来。〔丑〕理会得。〔生上〕 

【秋蕊香】秋到润州江上。红蓼黄芦白浪。小船载酒恣幽赏。谁识此行情况。

下官来此闲行。岂是我当国家多故之时。为此游乐之事。欲假此看此间形势。以为破虏之计耳。呀。早到金山了。〔众〕请爷上岸。〔与僧相见介生〕长老。久不相见。每劳尘想。〔僧〕元帅今日降临。山僧多幸。〔生〕今日天色晴明。定有好月。特来与长老坐月话旧。〔僧〕多谢。请元帅游玩片时。就到方丈请坐献茶。 

【惜奴娇】皛皛长江。发岷山万里。赴海归洋。三吴地。突起鹫峯江上。眞赏。碧玉浮波。苍鹘抟风。金鳌呑浪。凝望。我则见倚天开楼阁。栋飞檐敞。

〔生〕这庙宇是何神圣。〔僧〕此是龙王庙郭璞墩。有浅水沙洲径达东岸。〔生伫望〕过此往那裏去。〔僧〕此处过去是小房。请献茶。 

【前腔】〔僧〕崖房。石跨危梁。向江开竹径。小构僧房。蒲团上。且请暂闲尘鞅。道人看茶。取火来烧香。〔内应〕来了。〔僧〕蒙访。满爇沈烟。旋煑先春。聊为供养。〔生〕天色渐晚。且登览一回。却不是好。〔僧〕如此请了。披蟒。纔转上妙高台。正与海门相向。

〔生〕呀。不觉月早上了。 

【鬬宝蟾】苍茫。海月流光。漾长波跳跃万条银蟒。吸靑冥风露。袂凉襟爽。追想。赋诗横丈槊。击楫誓长江。事堪伤。那异代豪华。都付水流长往。

【前腔】〔僧〕银潢。远接江光。拭靑铜净洗一天秋爽。听渔歌忽断。晚风芦港。还想。鲸飞邀月醉。猿啸引杯长。进霞觞。莫负此良宵。须放好怀欢赏。〔生〕 

【锦衣香】泛月江。僧归舫。溅佛裳。鲸喷浪。张佑孙鲂。令人遐想。中泠冷溅齿牙香。消吾渴吻。涤我枯肠。待卧吹箫管上扬州。许谁豪放。呑海亭虚敞。江光四望。欲驾天风。恣游蓬阆。〔僧〕 

【浆水令】头陀洞蟒蛇皈向。郭璞墩蛟龙隐藏。燃犀昔日事荒唐。风流江左。曾羡周郞。霸王业俱蒿莽。空劳铁索沈千丈。金樽罄。金樽罄。好酬佳况。银蟾坠。银蟾坠。须整归航。

【意不尽】明朝又逐红尘嚷。准备冲风破浪。帆橹旌旗蔽满江。

终日驱驰尘壤间。



欲寻幽胜且登山。

因过江上逢僧话。



偷得浮生半日闲。

〔吊场生〕左右。唤苏德解元来。〔众〕领钧旨。苏解二位将军有请。〔小生末上〕马跨征鞍将挂袍。柳梢门外月儿高。男儿未挂封侯印。腰下常悬带血刀。苏德解元听令。〔生〕苏德。此间形势。无如金山龙王庙最峻。虏必登此觇我军虚实。你可领六百骁勇军去。三百人伏庙中。三百人伏江岸。遣人于中望之。戒令闻江中鼓声。岸兵先入。庙兵继出。裏外夹攻。务要临机应变。活捉酋虏。功居第一。勿致疎虞。惹罪不贷。〔小生〕领钧旨。〔生〕解元。你将海舰尽泊金山脚下。命工锻铁。两船相连。为长绠贯一大钩。准备听用。〔末〕得令。 

计就月中擒玉兔。



谋成日裏捉金乌。 

第三十出
寇逸

【醉太平】〔小生〕韬戈敛锋。短箭轻弓。龙王庙裏立奇功。要潜形隐踪。他来撞入牢笼洞。夹攻裏外施英勇。看他鹏翮怎抟风。管敎堕吾计中。

众军士。你三百人伏于江岸之侧。芦苇之中。着一人远望。见有虏入。擂鼓为号。三百人齐杀入庙。我庙中三百人杀出。莫教走了一个。元帅将令。不可违误。各宜小心。〔众〕谨遵将令。 

【前腔】〔净领四人骑马上〕战袍血红。玉带玲珑。绝尘赤电似蛟龙。看一鞭骤风。传令往浅水沙路径上龙王庙去。龙王庙裏山形耸。长江四面皆相控。宋营虚实在我一观中。看今朝立功。

上的这山来。你看江光浩眇。山势巃嵸。四顾无人。吾好计也。把都儿们随我到庙裏来。〔众擂鼓杀上捉住二人净走下〕 

【刘滚】〔小生〕果然的。果然的五骑入神堂。那玉带红袍。必为酋长。捉得此人回。定加重赏。快去擒来。莫敎轻放。传令不要走了那穿红的。快去擒来。莫敎轻放。〔下〕 

【前腔】〔净慌跑上〕谁承望。谁承望庙裏伏兵藏。〔净下马复上走介〕马失遭顚。幸咱无恙。忽听喊声来。心惊胆丧。急急奔离。天罗地网。〔跑下小生领众上〕急去擒来。莫敎轻放。

〔众〕将军。那红袍玉带的已跌下马来。又被他复上马走去远了。欲再赶恐有伏兵。请钧旨定夺。〔小生〕旣如此。不必去赶。且押那厮过来。〔众押二人跪介小生〕你两个羯狗。那玉带红袍是谁。〔丑〕将军。是俺主帅四太子。俺二人是他部曲。望将军饶命。〔小生〕左右。押这厮去见元帅。正是 

踏破铁鞋无觅处。



得来全不费工夫。 

第三十一出
女戎

【挂眞儿】〔生上〕设伏金山擒贼虏。谅非马邑机疎。〔旦上〕妙算无遗。神机莫识。看取一朝恢复。

相公万福。〔生〕夫人拜揖。夫人。昨遣苏德去金山龙王庙裏埋伏。料贼虏必来。如何这早晚尙不见回报。〔旦〕相公神机妙算。定无遗失。苏将军智勇。必能成功。不必多虑。〔小生领军士押金人上〕腰间宝剑七星文。臂上弯弓百战勋。计定金山擒丑虏。始知天上有将军。左右通报。〔众报介生〕着他进来。〔小生〕苏听参见。〔生〕苏德。金兀朮曾来么。〔小生〕元帅神算。小将领钧旨。将人两下埋伏。果有五骑入庙。当击鼓为号。裏外夹攻。活捉二贼。走了三骑。其一人红袍玉带。跌下马来。末将急上前擒捉。被他复跳上马走脱。末将审此二虏。说是金兀朮。末将未获全功。请钧旨发落。〔生怒介〕你领六百人。不能捉金酋五骑。明日金酋十万之众。怎生与他相持。慢吾军令。左右。推出辕门。斩讫报来。〔众绑小生旦〕相公明日与兀朮交战。正当用人之际。乞看妾面。且饶他这遭。况使功不如使过。着他带罪杀贼。未为不可。〔生〕旣夫人要宽宥他。放他转来。那苏德。且寄你头在项。明日交战。果能杀贼。另作区处。你听我分付。 

【大迓鼓】明朝战大江。与我摆齐战舰。整率帆樯。遣兵先塞沿江港。夹攻两岸谨堤防。背水功成。伊罪可偿。

【前腔】〔小生〕蒙恩生德怎当。敢摅忠効力。用武摧强。驾长风杀入黄天荡。管敎酋虏丧长江。淝水功成。吾罪可偿。

