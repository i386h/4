<!-- { "loadSidebar": true } -->
《六十种曲 双烈记》

（明）张四维 着

（明）毛晋 辑


双烈记

（明）张四维 着 

绣刻演剧十本

第五套

锦笺
蕉帕
紫箫
水浒
玉玦
灌园
种玉
双烈
狮吼
义侠 

绣刻双烈记定本 

●双烈记目录 

第一出
开宗 

第二出
访道 

第三出
引狎 

第四出
推详 

第五出
妄尊 

第六出
抒悃 

第七出
抵寓 

第八出
代役 

第九出
应募 

第十出
勉承 

第十一出
奇遇 

第十二出
就婚 

第十三出
计遣 

第十四出
惜别 

第十五出
受职 

第十六出
从征 

第十七出
灭丑 

第十八出
酬功 

第十九出
得嗣 

第二十出
决计 

第二十一出
乞恩 

第二十二出
宠赐 

第二十三出
道逢 

第二十四出
锄逆 

第二十五出
归省 

第二十六出
策勋 

第二十七出
虏骄 

第二十八出
家庆 

第二十九出
计定 

第三十出
寇逸 

第三十一出
女戎 

第三十二出
酋困 

第三十三出
酋伏 

第三十四出
献计 

第三十五出
虏遁 

第三十六出
褒功 

第三十七出
忠陷 

第三十八出
辨寃 

第三十九出
决疑 

第四十出
乞休 

第四十一出
修斋 

第四十二出
行游 

第四十三出
写意 

第四十四出
策封 

第一出
开宗

【靑玉案】人生南北如岐路。世事悠悠等飞絮。造化小儿无定据。翻来覆去。倒横直竖。眼见都如许。伊周事业何须数。不学渊明便归去。坎止流行随所寓。玉堂金马。竹篱茅舍。总是无心处。〔问答照常〕 

【望海潮】英武韩公。贤哉梁国。军门一见称奇。甘露定盟。归来吿母。新正得效于飞。讨方腊淸溪。斩苗刘行在。功业崔嵬。驻斾金山。黄天荡裏困酋夷。

金兵夜遁。谁知有夫人劾奏。夫失兵机。圣主玉音嘉奬。诰封两国应希。斥秦桧奸私。见忠良莫救。解组恬归。十载西湖烟水。今古羡知几。

梁夫人佳配润州城。



宋高宗复辟临安府。

金兀朮凿河走建康。韩蕲王受爵封茅土。 

第二出
访道

【瑞鹤仙】〔生扮韩世忠上〕少负屠龙志。想伊周功业。丈夫余事。苍天苦何意。使英雄困屈。半生淹滞。袖中三尺剑。叹空自光芒贯日。倘一时离匣。风驰电掣。扫除妖魅。

燕台一望客心惊。箫鼓喧喧汉将营。恨切两宫居朔漠。忍教大驾走神京。敢将长剑撑寰宇。欲挽天河洗甲兵。年少虽非投笔吏。论功还拟请长缨。韩世忠。字良臣。陜西延安人也。七尺身躯。风骨伟岸。千斤膂力。鸷悍标雄。射能洞贯穿杨。骑善飞身跳涧。家世本夷原。忝托列侯之苗裔。功名期竹帛。敢恢百二之山河。不幸双亲早丧。事业蹉跎。四海无家。江湖落魄。正是心丹徒切国家忧。时乖未遂男儿愿。今当兵戈扰攘之际。正男儿立志之秋。昨者三阳县张俊。英伟不羣。武艺出众。颇非凡流。相约往江南投军。不免在家相候。道犹未了。那壁厢张伯英早到。 

【西地锦】〔小生扮张俊上〕燕市朝随侠士。秦楼夜宿娼儿。生平未识家人事。丈夫立志谁知。

自家张俊。字伯英。秦州三阳县人氏。因善骑射。本州岛佥为弓箭户。虽是家业贫窘。颇有韬略随身。昨与延安韩良臣相约江南投军。不免同去走遭。此间已是。呀韩兄拜揖。昨有所约。幸望见携。〔生〕所约已定。更有一事要先行。终南山有一隐士。年高德劭。时望所尊。人皆称为陈公。你我身为功名。到彼请教可否何如。〔小生〕旣有高人在彼。正宜请教。就此同行。欲投郊外栖云岭。离却城东旧草堂。〔生〕为访高明同到此。休论险峻陟山岗。此间已是他所。你看靑山几叠。绿水半湾。门掩长松。篱编修竹。是好奇胜也。待我叩门。有人在此么。 

【前腔】〔外扮隐者陈公上〕■〈土幻〉壑深山高隐。麻衣藿食随时。封侯拜将他人事。嗟余骨相非宜。

自家太虚道人陈公是也。甘投岩壑。不求名利。此间往来甚少。忽闻叩门。不知甚人到此。待我去看。〔外开门科〕呀。贤弟何来。〔生〕小弟久失奉候。特来拜问起居。〔外〕老夫亦尝想念贤弟。今日下顾。良慰鄙怀。〔小生相见科〕老先生拜揖。〔外〕先生拜揖。贤弟。此位高姓。〔生〕此间乃秦州三阳县张伯英名俊。韬略谙晓。弓马熟闲。迈众不羣。当世名士。〔外〕久慕久慕。〔生〕吿禀老先生得知。今国步多艰。羣寇四起。正大丈夫建勋业取功名之时。晚辈欲报效朝廷。不欲龊龊自守。未知可否。望公指教。〔外〕壮哉壮哉。桑弧蓬矢。以射四方。丈夫之事。今老弟当此靑年。一身本事。又値国家用人之际。此时不去。却不负却平生。正宜乘此机会。斩戮鲸鲵。勒名钟鼎。虽老夫樗朽。亦与有光。〔生〕旣蒙指教。深感厚恩。倘有寸进。定当图报。〔外〕老弟此行。定有几时相别。我床头松花酒熟。聊为二位奉饯。溪云野鹤二童那裏。〔丑净扮二童上〕溪云溪云。痴懒眞是无心。只会饱餐囤睡。不惯写字弹琴。〔净〕野鹤野鹤。作伴靑松最乐。不去海上蟠桃。只与师父焐脚。师父。唤我二人那壁厢使用。〔外〕有佳客在此。取松花酒山蔬来共酌。〔丑净虚下〕理会得。〔复上〕馔羞野■〈敕〉盈盘美。酒酿松花扑鼻香。师父。酒在此了。〔外〕老弟。此一杯酒。为二位饯别。愿此去扫荡烟尘。取金印如斗悬肘后。吾之愿也。张兄是客。先敬此一杯。 

【宜春令】山河变。社稷危。正烽烟漫漫四迷。英豪雄伟。好将功业鸣当世。还须罄赤胆丹心。稳倩取金鱼瑶佩。〔合〕休辞。满飮三杯。壮君行李。

老弟请飮此杯。 

【前腔】松花酿。桃核杯。饯君行休悲路岐。两般须记。蒙尘迁播朝廷耻。此臣子不共深雠。望英雄早行恢洗。

〔合前生〕晚辈辱承指教。敢借佳酿。转敬一杯。〔外〕不劳。 

【前腔】〔生递酒〕驱羊竖。屠狗儿。敢惭言胸藏豹罴。我虽庸鄙。偷生坐视男儿耻。图恢复旧日山河。要酬偿此生忠义。〔合〕休辞。转敬三杯。暂酬佳意。

〔小生〕小生也借花献佛。敬老先生一杯。 

【前腔】时翻覆。人乱离扰中原渔阳鼓鼙。忍看狼狈。还须净把妖氛洗。看此去不斩楼兰。誓吾生不容人世。

〔合前外〕二位几时起程。〔生〕今日就行。〔外〕旣是就行。老夫当远送一程。〔生〕不敢远劳。〔外〕定当少送。〔生〕如此多谢。 

【三学士】〔外〕海角天涯今日裏。风霜莫惜驱驰。五云多处三台近。一剑赢他万户归。此去功名成唾手。鳞鸿便莫寄迟。

【前腔】〔生小生〕携却轻装离故里。凄凄行色堪悲。吴山楚水行应遍。岭树江云路欲迷。若得功名能到手。鳞鸿信敢报迟。

此间已是十里长亭了。再不敢远劳。就此拜别。〔外〕今日此别。会晤不知何日。老夫譔得口号二十八字。请收入行囊。留为后会张本。〔外递柬读科〕休嗟世路事多艰。良配奇勋铁瓮间。寻得药苗归鼎鼐。相逢话旧在湖山。〔生〕佳作晚辈不解其意。请为讲解。〔外〕此乃随笔涂来。无甚说话。后日自知。不敢远送。卽此作别。 

【尾声】〔生小生同揖〕河桥共洒离乡泪。此去前程事未知。〔外〕管取勋名达帝畿。

别君今日去天涯。



望望云山路转赊。

正是学成文武艺。



今朝货与帝王家。 

第三出
引狎

【行香子】〔老旦扮老鸨上〕花月妖娆。鸾凤窝巢。擅京华歌舞声高。进门那管村俗贤豪。但见撒能捅镘好相交。

〔鹧鸪天〕艳舞娇歌出绛纱。黄金不惜教琵琶。尊前夜月恣欢笑。陌上春风竞富华。人似玉。貌如花。盟山誓海作生涯。烟花寨裏沙叱利。名属平康第一家。老身梁氏。东京教坊人也。随驾南渡。侨居京口。亲生一女。小字红玉。眞个是莲脸星眸。蛾眉蝉鬓。窈窕身躯。温柔情性。最善吹弹歌舞。更精翰墨丹靑。一时豪贵英贤争赏。无论京都远近驰名。只是我那女儿别是一般行径。全非门户心情。不肯迎人接客。只愿裙布荆钗。咳。却是怎了。身边又无三个两个。并无别样营生。终日拈作枹杖。教我怎去支撑。有个丫头怀五。只是鞭杖儿相应。专会撒娇使性。那管我债重家倾。不免叫丫头劝他一劝。万一转念回心。乌龟受用不了。我的时运也通亨。不是要干这等龌龊勾当。怎奈跳不出这火坑。丫头那裏。〔丑上〕 

【梨花儿】羡奴羡奴生的来多容貌。小名儿唤做赛多娇。人人见了我都道好。嗏。道我好似三郞庙裏母太保。

