<!-- { "loadSidebar": true } -->
机缄不密是君愆。

凭吾铁骑追还得。

惊网游鱼去不还。 

第三十六出
褒功

〔末黄门上〕五云楼阁凤城连。花木长新日月边。三十六宫通内苑。太平天子住临安。自家黄门官是也。今日早朝时分。下官职司传达。掌受奏章。恐有奏事官员。不免在此祗候。道犹未了。奏事官早到。 

【梁州序】〔旦朝服执笏上〕金兵潜遁过长江。忠恨逐波长。蛾眉淡扫整晨妆。趋凤阙。陈章疏。面君王。

夫妇有私恩。君臣有公义。私恩虽不忘。公议那可废。奴家丈夫韩世忠。虽则忠勇豪雄。只是近日有些骄奢拒谏。黄天荡兵围兀朮。已是唾手可得。他锐始怠终。徒守不攻。致使兀朮那厮凿河远遁。所谓虎兕出于柙。龟玉毁于椟中。是谁之过与。向后两宫之还。中原之复。未可卜也。奴家若隐而不奏。虽则伉俪之情全。欺匿之罪大矣。今入朝具奏。早来到午门外厢了。金莺玉燕只在此伺候。〔小旦〕理会得。〔下旦进朝黄门问介〕来者何官宅眷。所奏何事。就此披宣。 

【啄木儿】〔旦朝拜介〕瞻舜日。仰尧天。顿首诚惶谨奏言。臣妾丈夫韩世忠呵。任元戎赴敌专征。冒矢石怎惜身先。谁知冠军骄侈。将兵机缓。致便吐蕃竟作坛西变。把那垂死胡儿生放还。

〔末〕圣旨道来。卿夫韩世忠。智勇双全。忠义独步。金兀朮遁去。出于不测。况胜负亦是兵家之常。非卿夫不忠于国也。 

【前腔】〔旦〕成和败。虽在天。事属人谋贵万全。怎禁他鎭月淹留。这生奸长智谁愆。那时节谋施背水全军陷。到如今酿成赤壁鏖兵变。臣夫缓兵纵贼。事属不忠。军法当刑何待言。

〔黄门〕夫人请起。圣旨已知。卽有旨意出来。便见端的。 

【舞霓裳】〔众捧诏书鼓乐上〕宸语叮宁下瑶天。下瑶天。鼓乐从空降。恁暄塡。恁暄塡。旗幢冉冉香风软。一纸紫泥封。劝奬忠贤。圣主仁明断。泰运从今转。看取河淸海将晏。

圣旨已到。跪听宣读。皇帝诏曰。迩者胡马飮江。大肆残虐。卿夫妇感激思奋。慷慨自期。独扼全军。往邀归路。将士听命。水陆齐攻。捷音遽闻。杀获甚众。言念忠劳。不忘嘉叹。金兀朮虽则遁去。将折兵残。气消胆丧。勋功当纪。罪何有焉。朕览梁国所奏。忠义凛然。尤见卿夫妇为国忘家之忠。韩世忠特授横海武宁安化军节度使。检校少保。充京东淮南东路宣府处置使。兼营田大使。其妻梁氏。封为两国夫人。仍彻仪卫鼓乐送两国归第。用表忠义。卿其勉焉。钦哉勿替。谢恩。 

【三段子】〔旦〕谢恩。圣恩不浅。念臣劳虽微必怜。臣颜汗赦。念愚忠虽存尙悭。玉音反嘉垂恩眷。过愆赦宥无诛谴。叩谢金阶。不胜欢忭。

〔黄门〕夫人请行。 

【归朝欢】〔众〕祥云拥。祥云拥。旌旗蔽天。黄金勒。天街踏遍。鸾凤和。鸾凤和。箫韶闹喧。宠渥恩深。这遭际人生罕见。始知汪洋海深还为浅。君恩浩荡天高远。从此报国忠贞益自坚。

夫忠妇义世应稀。

臣直君仁两得之。

世治朝廷多正气。

家危妇子恁嘻嘻。 

第三十七出
忠陷

【满园春】〔净秦桧上〕位正三台列上卿。恩加九锡宠光荣。四海承风。百僚拱手。威名赫盛。

下官当朝宰相秦桧是也。职掌丝纶。位居台鼎。黄麻紫诰。曾叨宫省之封。玉带金鱼。已极人臣之贵。六卿之上元老。天子之下一人。每思希固宠荣。须用谄谀以媚主上。意欲妄自尊大。还当擅威福以挟臣僚。顺吾者官升禄进。逆吾者罢职加刑。缄口须指鹿为马。专权必假鸟为鸾。吾知近日以来。岳飞韩世忠等。专事征伐。败我和议。甚是可恶。前日我假以论功升赏之名。俱除入枢府。罢其兵柄。此事已妥。昨又得金四太子蜡书云。飞兵朱仙鎭上一阵。杀得他片甲不回。身几不免。说我朝夕以和请。而飞方为河北图。必杀飞而后可。眉头一纵。计上心来。我想岳飞少事张俊为列将。一旦拔起。爵位与齐。俊常深忌之。谏议大夫万俊卨。亦常与他有怨。况二人又是我心腹。昨已遣人去请他来商议。得他二人相从。岳飞父子。死无葬身之地矣。堂候官。分付把门人。张枢密万俟谏议来时。卽来通报。〔末〕领台旨。 

【宝鼎儿】〔小生丑张俊万俟卨上〕忽报相府相呼。急整鸣驺趋命。

〔丑〕枢密大人拜揖。〔小生〕谏议先生拜揖。〔小生〕谏议先生。秦丞相相邀我二人。不知有甚话说。〔丑〕枢密大人在上。秦老丞相请。必是为在朝诸老。在外大将。阻谏和议。想是为此呼唤相议。〔小生〕谏议先生。是为此相招。你我到彼。怎生答应。〔丑〕下官愚见。秦老丞相势焰烛天。炙手可热。荣辱在其掌握。必当顺其意旨。不可违逆。大人请自上裁。〔小生〕谏议先生言之极当。正合愚意。就此同行。转东过西。此间便是相府门首了。〔小生〕左右通报。〔众〕禀。张枢密万俟谏议来了。〔净〕有请。〔小生〕老丞相拜揖。〔净〕枢密先生免礼。〔小生〕下官蒙老相国呼唤。不知有何分付。〔净〕正是今因天下多事。生民涂炭。为我忧戚。特请二位高明相议。倘有见教。老夫拱听。〔小生〕老师相在上。若要天下安宁。须是罢兵为上。〔净〕呵呵。枢密先生言之有理。争奈岳飞贪兵好杀。败我和议。甚是无状。欲烦二位画。一策除之。〔小生〕老相国旣有此意。这全不难。听禀。那岳飞呵。 

【琐窗郞】在军中横暴无情。将将佐辄加刑。有王俊二人彼心积恨。欲报无能。呼他讦吿。如形随影。使其徒自相攻发可为证。怎出我这深穽。

〔净〕谏议先生有何说话。〔丑〕老师相在上。听禀。 

【前腔】遣台官劾奏明廷。诬他窃兵柄慢军情。虚申探报。以动朝廷。谋为不轨。抗违君命。任他有冲天羽翼难舒挣。我砌就这深穽。〔净〕二位在此。我还有一言。 

【前腔】要谋成须用严刑。这干系信非轻。须知遗患。画虎不成。那时人笑。徒为画饼。嘱伊家停留长智生奸衅。要牢固这深穽。

骄将贪兵屡诳君。

败吾和议实堪嗔。

饶他纵有擒龙智。

难出天罗地网门。 

第三十八出
辨寃

【画堂春】〔生朝衣上〕一封朝奏九重天。辩明忠义深寃。须知为国惜豪贤。那避奸权。

下官报国心诚。一点贯日。交游谊笃。其利断金。可怜少保精忠。祸遭秦桧诬陷。令人矢心喷火。怒发冲冠。今早具奏。若得准行。是社稷生民之福。少保父子之幸也。稍待秦桧到来。当面与辨。尤为切要。 

【前腔】〔净朝衣上〕朝回紫禁散仙班。衣冠香惹炉烟。职司燮理近尧天。独擅威权。

韩枢密拜揖。〔生〕相国拜揖。〔净〕先生来省中何早。〔生〕下官为岳飞被诬事。特问老丞相。那岳飞恢复中原。剩有七八。剿灭酋虏。仅存二三。家国中兴。正在此际。顾乃坏此良将。岂宰衡事乎。〔净〕是谁诬他。他自悖逆无道。谋为不轨。有他裨将吿发。大理审鞫得实。非老夫所得私也。〔生怒介〕你诬害忠良。眞个是贼残心性。有乖和气。那些个燮理阴阳。 

【红衲袄】〔净怒介〕你道是理阴阳在庙堂。我正要为朝廷锄逆党。见如今酋肆毒流霄壤。又怎禁大将贪兵逞横强。忧杀我宋家邦几覆亡。苦杀我宋生灵遭杀伤。我只愿两家罢战通和也。看取兵气销为日月光。

〔生〕咄。你佛口人前说善言。毒蛇常养在心田。 

【前腔】你自道掌朝纲佐圣王。我道你假威权丛恶党。全不想未迎二帝蒙尘壤。全不想未复中原祸犬羊。你旣欲为生民谋泰康。你就当为皇家植栋梁。如何壤了万里长城也。我会见荆棘铜驼卧夕阳。

〔净〕呀。韩枢密。你全然不知那岳飞了。 

【前腔】他恃军威甚不臧。滥军功叨上赏。虚申探报恣欺罔。他附下要名殊未良。弃淮西住大江。肆奸雄玩庙堂。致书张宪通谋也。他只欲猎猎云旗入建章。

〔生〕岳少保父子忠义。朝野共知。那通谋的事。可保其无。〔净〕韩枢密。你知人知面不知心。此事莫须有。〔生〕老相国。你差了也。天下事当有明验。犹恐有疑。说甚么莫须有。莫须有三字何以服天下。 

【前腔】那岳少保呵。天地间忠义郞。古今稀英杰将。杀得那金酋心胆闻风丧。只俺这家国仇雠尽雪偿。那些个谋不臧。那些个心不良。你那莫须有三字。怎服得天下人心也。说甚么黄阁经纶肃万方。

〔净〕韩枢密。你道是我等诬也。 

【薄媚滚】朝廷上。朝廷上。闻奏台官。龙颜怒难挡。勑司勘详。追寻逆党。已是究出奸谋情状。谁人将他来寃枉。自罹殃。窃柄贪兵。百般欺罔。

〔生〕老相国。国破家残。不思拯救。锻钳结网。毒害忠良。是何心也。 

【前腔】全不想。全不想。人有人心。此处难容枉。如何藏祸殃。陷诬名将。愿吾皇准奏鉴明欺罔。此时追诛奸邪党。这纯钢。不到他行。在奸邪头上。

罪加悖逆理应当。

谋害无辜太不良。

大鹏吹在梧桐树。

自有傍人话短长。 

第三十九出
决疑

【临江仙】〔旦上〕国有奸臣独擅权。肯容人功业巍然。诬他父子堕重渊。夫君虽为辨。只恐反招愆。

奴家夫君为岳少保被诬。今早入朝为他奉辩。又言若遇秦桧。定当面斥。我虑此时主上旣被欺瞒。少保已遭刑狱。言旣不行。祸当旋至。如何是好。院子那裏。〔末上〕堂上一呼。阶下百喏。小人叩头。〔旦〕院子。你去阶上有起课的寻一个来。〔末〕领钧旨。呀。出得门来。却早见个起课的来了。 

【丹凤】〔丑扮卜者上〕靴破底穿。袖通肘见。奔波终日饥难免。谁道我千算千灵。一身无算。

〔末〕看你越奸越巧越贫。正是人算不如天算。〔丑〕我就是鬼谷君平。只落得口唇皮两片。〔末〕请你去韩爷府裏起课。〔丑〕莫不是韩世忠那裏。不去。〔末〕好大胆。叫韩爷名儿。〔丑〕他当年来扬州投军。我算他当为大将封侯。只为多言。把我一囤拳头。打得觔断骨折。至今天阴。骨头还疼。我还敢去。〔末〕如今是夫人问课。你去不妨。我那韩爷好人。你算得他旣灵。相见还有重赏。快去。〔丑〕大哥。没钱也罢。只不要打。〔末〕禀复夫人。起课的来了。〔旦〕着他进来。〔丑〕小人叩头。〔旦〕先生请起。有一事烦你一课。听我道来。 

【锁南枝】心间事有万千。狐疑不决忧虑牵。知尔契先天。愿求你先见。爻和象仔细占。吉和凶与直判。

〔丑〕请赐一物。〔旦〕丫头。将此钗与他。〔丑看介〕夫人听禀。 

【前腔】金是宝贵莫言。金傍叉字事有愆。珠玉嵌成圈。忠臣被诬陷。移人手彼弄权。宝物急收回。福缘还自远。

