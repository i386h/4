<!-- { "loadSidebar": true } -->
姻缘嗟复断。功名恨尙难。出门卽有碍。谁谓天地宽。自家旅邸中得谐佳偶。幸出望外。谁想那鸨子可恶。因他女儿去进香。就生暗遣不容之意。不想得遇着娘子。慰我好言。赠我银物。身虽暂别。心实萦牵。今日无事。不免到帅府裏打听征方腊消息。走一遭去。〔众上〕呀。韩先锋恰好来了。〔众作报介〕韩官人。元帅着我等报请。元帅昨遣将佐奏闻。封官人为武节郞。挂先锋印。喜钱不敢要。你我是旧同僚。不可作模样。看顾看顾何如。〔生〕那有此事。〔众〕眞实。元帅升帐久等。〔军士报请介生〕韩世忠叩头。〔外〕韩将军请起。下官昨已奏准圣上。封汝为武节郞。挂先锋印。叫军士。取冠服印剑来。韩将军请冠带了拜阙。 

【降黄龙】〔生冠带拜阙介〕仰荷神尧。葑菲无遗。策名廊庙。〔转身拜外〕韩世忠草茅鄙人。为元帅执鞭坠镫。已自庆幸。今又辱名郞职。印挂先锋。恐有负所举也。衔恩罔极。当效力前驱。尽忠图报。还叨。庙谟帏算。指顾处悉平岩岛。愿元戎召下星门。檄飞须早。

〔外递酒介〕先锋请飮三杯。 

【前腔】英豪。受命皇朝。万里长城。赖伊非小。此时龙蛇莫辨。値狐鼠潜窥。犬羊纷扰。须敎。奋威扬武。马到处荡平岩岛。嘱先锋席卷长驱。渡江须早。

【降黄龙滚】〔众合〕辕门列宝刀。虎帐罗花帽。鲲化蛟腾。平地风雷瀑。〔合〕金章紫诰。黄旄皂纛。淸潮海。建伟勋。酬廊庙。

【前腔】金镫动地摇。铁骑催山倒。妖避魔藏。杀气腾江峤。〔合前〕 

【尾声】昨朝逆旅遗人笑。岂料今朝荣耀。看取报主酬恩莫惮劳。

荐举恩私厚莫酬。

知君谈笑觅封侯。

正是千军容易得。

果然一将最难求。 

第十六出
从征

【喜相逢】〔旦上〕良人去也。何时驷马还家。想英姿豪气。岂为人下。

莫笑他为卒。男儿暂时屈。蛟龙得云雨。岂是池中物。奴家招得延安韩世忠为壻。此人豪迈不羣。颇惬奴意。岂料母亲作恶。忿怒辞去。那日幸得在城外相会。订盟而别。今寄居府前。他虽不来家。我时常衣服银钱飮食不缺。昨闻人说。卽日要征方腊。未知眞否。倘有此事。收拾些盘纒衣装送去。赛多娇那裏。〔丑上〕来了。有情人去远。无日不相思。姐姐呼唤我怎的。〔旦〕我闻得人说。你姐夫要征方腊去。你去打听个消息来。报我知道。〔丑〕理会得。 

【小蓬莱】〔生冠带领众上〕忆昔布衣别去。今朝衣锦还家。朱轮皂盖。宝刀银印。绣帽宫花。

下官蒙王元帅荐拔。此恩何报。左右。此是我家门首了。〔丑惊报介〕姐姐。金鼓旗号到我门首。一位官人来了。〔旦〕是谁。〔丑〕不知是谁。待我再看。呀。姐姐。是姐夫。戴着纱帽。穿着圆领。进门来了。〔旦迎介〕官人。你怎生这等服色。却是那裏来的。〔生〕吿知娘子。昨蒙王元帅保奏。封我为武节郞之职。挂先锋印。卽今去征方腊。我特回家拜辞令堂娘子前去。〔丑〕母亲有请。 

【海棠春】〔老旦上〕喜鹊噪檐牙。好事来门下。

我儿。你在这裏和谁说话。〔旦〕母亲恭喜。你女壻做官了。〔老旦〕那个。〔旦〕韩官人。〔老旦〕那有此事。〔旦〕见在堂前。请你相见。〔老旦〕呀。姐夫恭喜。你做官了。向日怎么使性子。去了再不来家。一向不知在何处。老身好生放心不下。〔生〕只在府前。〔丑〕不要提罢。我到惶恐。〔老旦〕姐夫是何职任。请问。 

【雁鱼锦】〔生〕烟尘四处今未宁。岂无端叛贼生奸横。吾主寄帅臣专阃命。荐吾授先锋领将驱兵。职叨居武节。虽荣贵思任匪轻。也应知博得个不负玄才举。索把那妖氛此行扫净。

〔老旦〕姐夫却是眞喜。不知起兵何处。征甚么人。〔生〕 

【前腔】前征。水国山城。捣妖民方腊。睦州蛮境。〔老旦〕姐夫几时准行。〔生〕兵车戒整。暂归来报与新承命。〔老旦〕姐夫今日身荣。切莫忘我儿女。〔生〕怎忘却甘露订盟。怎忘却军门遇卿。怎忘却合新正。取酒过来。深佩领。瑶觞捧拜谢萱庭。娘子奉此杯。更贺娘行此满觥。我这裏深惭毛义微官廪。那些个少可酬云英逆旅情。

〔众捧盔甲上〕袍绣簪花裁蜀锦。甲穿金锁扣■〈犭唐〉猊。禀先锋。元帅差小的们送袍铠在此。请先锋起兵。〔生〕我知道了。多禀上元帅。说世忠卽时就行。〔众〕领钧旨。将军不下马。各自奔前程。〔下〕 

【前腔】〔老旦对旦介〕他行。为你愁增。怎拚得新婚。忽地分鸾镜。你可相留缓住几日。叙慰夫妻恩爱私情。〔旦〕怎说这话。酒已完备。请韩官人贺喜饯行便了。 

杯敬酒介〕持杯特敬。愿君今去。纵铁骑横行铁岭。伫看咱门楣杜广登台鼎。更羡我弱质文君识长卿。〔生〕娘子。我欲少留。奈国事不容迟滞。如何是好。〔旦〕官人。你差了也。 

【前腔】风霆。迅疾将军令。兵机事岂容子女相眷恋迟梗。况为臣委身须当忘私。无劳念奴离别轻。赛多娇取酒过来。我奉饯官人一杯。〔旦奉酒介〕愿你摧强用武摅忠胆。更须要出奇行正靑海京伫望功成。〔生〕擒贼之日。卽当驰报。〔旦〕官人又差道了。捷书不必通家信。露布先须达帝京。

〔老旦〕姐夫。我只是舍你不得。〔丑〕穷军如何舍他不得。〔老旦〕休记旧话。 

【前腔】〔生〕岳母休咽哽。也知咱难株守室庭。事业在兹行。看昆吾挥斩尽魑魅鲲鲸。那时节归来喜生。那时节再图个家庆。〔众旗号上介〕三吴羽檄飞来急。一令将军促去忙。禀先锋。元帅将令急候吉时起兵。〔生〕旣如此。岳母娘子就此拜别。辞别去未容停。但看鎗尖直指淸溪境。叛贼须敎一扫平。

〔旦〕赛多娇。我家不比往日。乃是官宦人家了。等闲不可开门。〔丑〕是如此。 

昆玉石中藏

肉眼谁能识。

眼望旌捷旗。

耳听好消息。 

第十七出
灭丑

【水底鱼儿】〔净方腊丑方天定定光和尙末吕师囊〕十二天神。如来佛世尊。神兵到处。闻者卽消魂。

〔净〕左右。将大队人马摆开阵势。那壁厢宋兵到来。好生对敌。〔众〕领钧旨。 

【前腔】〔生领兵上〕方腊妖民。欺凌敢领军。天兵到此。鬼魅卽潜形。

〔生〕大小三军。那壁厢是方腊营垒。射住阵角。擂鼓挑战。〔众〕领钧旨。〔净丑交战生鞭打方天定下吕师囊又战鎗刺下定光和尙又战鎗刺下净败下生〕众军校扎住营。不许擅动。待我自去捉那贼来。〔众〕领钧旨。〔生赶下〕饶他走上焰磨天。脚下腾云追赶上。 

【扑灯蛾】〔方腊败走上〕可怜百万兵。可怜百万兵。一朝尽皆丧。惟余此一身。敎我何方投向也。回头远望。见一人步拈长鎗。分明是追咱模样。怎支当。将身且在草中藏。

【前腔】〔生持鎗赶上〕分明见贼徒。分明见贼徒。盘山过溪港。如何转眼间。不见妖民形像也。心中自想。这深山无房舍园墙。料潜身林丛草莽。把长鎗。草中搜索自难藏。

〔生捉住净介〕叫军士绑了。解赴大营去。〔众〕领钧旨。 

正是 

射人先射马。

擒贼先擒王。 

第十八出
酬功

【凤凰阁】〔外扮王渊上〕洞蛮不轨。百万王师过濲水。先锋已得虎侯痴。呼吸风雷谁敢■〈扌互〉。这回看取扫净帮源洞溪。

锦袍灿灿辕门列。金印累累肘后悬。好将三尺淸风剑。撑住东南半壁天。下官奉命前来剿征方腊。虽则手下雄兵猛将。似虎如彪。怎如韩世忠骁勇英雄。绝伦盖世。已封为前步先锋。领二千铁骑前去。这回荡平洞溪。擒斩叛贼。料一举万全矣。昨遣探子前去打探消息。不见回报。左右。探子到时。急令来见。〔众〕领钧旨。〔探子上报介〕这场好厮杀也。 

【北黄锺醉花阴】杀气砯砰撼山岭。蔽天日旌旗荡影。人猛烈。马飞腾。号令风生。直杀到淸溪境。两只脚不留停。报报报径奔辕门来报禀。

〔外〕探子来了也。看他精神多抖搜。喜气动容颜。要知端的事。惟听口中言。那探子喘气定了。慢慢的从头试说一遍。 

【喜迁莺】〔探子〕谁似俺先锋英勇。恰便似降神霄黑杀天丁。朱缨乱撒在盔顶。看了他甲挂■〈犭唐〉猊金雁翎。看驰骋。明晃晃鎗横玉蟒。赤律律马跨金睛。

〔外〕短甲随身袖袄齐。金丸雉尾紧相随。两脚赛过追风马。肩上横担令字旗。那阵上那员将出马。俺先锋怎生相持。喘息定了。再说一遍。 

【出队子】〔探子〕我则见南安王刀当顶。怎如俺韩先锋武艺精。恶狠狠叫杀似雷鸣。冷飕飕鞭飞如电影。那南安王躱不及。一鞭打于马下。骨吐吐鲜红如水倾。

〔外〕号令肃秋霜。戈矛晃太阳。先锋谁得似。眞是个中强。鞭打死方天定。更有何人出马。再说一遍。 

【刮地风】〔探子〕俺先锋挺着鎗垓心相待等。吕枢密拍马来迎。两阵上金鼓连天震。恰便是风卷雷霆。这一个紫金鎗鬼怕神惊。那一个方天戟掣电飞星。踅个过。打个转。就见输赢。那吕枢密难架撑。俺先锋鎗下无情。双举手看的心窝正。飕的来蟒穿心搠透明。

〔外〕鞭打南安王。鎗刺吕枢密。贼将虽已诛。方腊无消息。俺先锋杀到甚么去处。叛贼的营垒军马。却是怎生。仔细再说一遍。 

【四门子】〔探子〕俺先锋怒重重火向心头迸。纵龙驹追过岭。砍倒他旗。躧乱他营。十万兵那个逃得命。恁地也强。眞个也能。一匹马。一条鎗。直杀入贼巢深境。

〔外〕百万败残兵。尽解犀皮甲。功业已垂成。须是擒方腊。韩先锋旣杀过乌龟岭。已是淸溪洞了。未知擒得方腊未曾。探子再说一遍。 

【古水仙子】〔探子〕俺那先锋呵到来到到恁赛城。来来来了个佛子英雄元觉僧。他他他鎗挑了如来。又又又简丢了方晟。杀杀杀直杀的血成河尸积岭。见见见冲天焰烧了宫庭。去去去那方腊岭后逃生命。俺俺俺俺先锋随后劳跟定。擘脑揪活捉入大军营。

〔外〕我这双眼睛看定了他。眞是个万人敌。端的是好喜也。那探子。赏你两甁酒十斤肉。免你一个月打差。后营中歇息去。〔探子〕谢元帅。 

【尾声】万里蛮烟恁纵横盛。赖将军一躧而平。今日是好喜也。我则见昼无兵夜罢警。

【神仗儿】〔生众绑方腊上〕班师回骑。班师回骑。贼擒兵溃。山野欢声沸。都在凯歌声裏。〔合〕飞捷报。莫延迟。飞捷报。莫延迟。

