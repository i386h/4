<!-- { "loadSidebar": true } -->
【前腔】〔旦〕相公吾心自忖量。荆奴惭愧。屡沐恩光。欲行图报心常怏。今朝正好赴勤王。洹水功成。吾责可偿。

相公。奴家今愿从军。敢效一箭之劳。以图补报。望相公不弃。〔生〕夫人虽女流。有此忠勤。亦是难得。愿请同行。 

杀气轰腾蔽太阳。

甲兵千万下长江。

木兰忠义今还见。

笑杀男儿不自强。 

第三十二出
酋困

【缕缕金】〔净丑兀朮龙虎大王上〕风势恶。浪头高。小船如漂瓦。魄应消。那更兵船遶。随风跳跃。安能插翅把生逃。余生料难保。

把都儿们。你看风力怒号。江涛汹涌。南人乘船。若履平地。你我不利于水。如之奈何。前面宋家兵船使来。不免上前迎敌。 

【前腔】〔生旦领水兵上〕江水阔。阵云高。顺流三翼下。列千艘。杀气腾江峤。旌旗照耀。胡儿今日命难逃。君雠足相报。

〔旦〕元帅。今日之战。非比等闲。一则有长江天堑之险。二则有元帅甲兵之勇。擒之甚易。不可错过。迎还二帝。恢复中原。在此一举耳。妾亲执桴鼓。大小三军。不许轻退。违令者以军法从事。 

【东瓯令】传吾令把帆拽。力战乘风为上策。催征战鼓奴亲掌。当速捣巢穴。灭胡兴宋这功业。应在此时节。

〔生〕夫人言之极当。解元等乘风杀向前去。〔两军分立介〕 

【前腔】〔生〕那■〈羊蚤〉羯狗合当灭。你看汹涌江涛号怒颲。艨艟百万排千里。插翅怎飞越。投降急早省饶舌。免取颈污血。

【前腔】〔净〕吾好笑你狂说。岂不知骄勇天生当世杰。江南江北皆吾有。谁敢阻归楫。伊今要把雌雄决。看取手中铁。〔旦擂鼓两军相冲捉住龙虎大王净败下介〕 

【四边静】〔生催兵赶下〕中军战鼓声轰裂。催船速排列。一字摆长蛇。首尾要相接。须图大捷。乘锐冲折。一鼓尽成擒。应将国雠雪。

【前腔】〔净慌跑上〕艨艟贯索横江截。归途阻交绝。号炮咤雷惊。戈刀电光掣。荡魂挕魄。心惊脑裂。传令急收帆。逃生港中泊。〔复跑下介生赶上〕一鼓尽成擒。应将国雠雪。

〔众〕禀爷。金兵败入港中去了。〔生〕传令把住港口。〔众〕领钧旨。〔生〕押过那厮来。〔押丑跪介生〕那羯狗。你是甚么人。〔丑〕将军。我是金兀朮女壻龙虎大王的便是。望将军饶命。〔生〕左右。将这厮送府牢固监候。〔众〕领钧旨。〔下旦〕元帅。兀朮那厮旣入囊中。可遣将督兵。水陆并进。卽成擒矣。〔生笑介〕夫人。那厮败入死港。插翅也飞不去。解元等好生督兵巡备。严加防守。彼粮尽自然成擒矣。〔众〕领钧旨。正是 

不施万丈深潭计。

怎得骊龙颔下珠。 

第三十三出
酋伏

【忆秦娥】〔净领败兵上〕宋兵满目如蜂聚。长江阻绝难归去。〔众〕难归去。入地无门。上天无路。

〔净〕跨马横戈数十秋。威名赫赫震中州。〔众〕而今兵败黄天荡。你不到乌江不肯休。〔净〕把都儿们。我自起兵以来。到今二十余载。取中原百二十州。未尝败北。今日被韩世忠杀的我有家难奔。有国难投。在这死港内。裏无粮草。外无救兵。怎生是好。我有个计策。待俺请他相见。俺便做个伏低。纳款投降。他放我渡江也不见得。小把都儿。你出港口。大叫说韩营军士通报一声。俺元帅请你家元帅扳话。〔丑〕领钧旨。〔丑报生上〕传令着他出来。〔净出相见介〕韩将军。将军天朝上将。末将沙地小虏。有犯将军虎威。合该万死。但这水乡。舟楫颇非末将长技。就此成擒。将军亦不为武。愿将军施好生大德。活蝼蚁余生。假一道北还。誓不敢再犯江南。惟将军谅之。 

【铧锹儿】向辕门拜倒。陈情启吿。乞怜我残兵将弱。危亡怎逃。北平败殍。欲还假道。叩英豪。求恕饶。愿岁岁贡天朝。从此休兵讲好。

【前腔】〔生〕你全不量度。眞是敎人可笑。你本是林中翼虎。云外飞鵰。旣入我樊笼圈套。怎放你迅飞号跳。觑宝刀。你头可枭。今日雪耻报皇朝。你休想穹庐醉饱。

左右。取酒过来。〔众〕领钧旨。〔下复上〕甁铸黄金凤。杯浮碧玉浆。禀爷。酒在此。〔生飮介〕万里长江战舰连。秋风杀气暗吴天。笑他李广非良将。怎放胡儿匹马还。 

【前腔】〔净惊介〕看了他雄威壮貌。那更安闲洒落。不由人气淹神耗。使不的语絮言叨。韩将军。我金兀朮已服将军虎威。再不敢与将军争雌雄。较胜负。谨有所贡。乞求放还。贡名马金鞍玉埓。幷送还剽掠。求讲好。聊慰劳。倘见怜假道。后日当衔环结草。

【前腔】〔生〕听你语言顚倒。只恁不知分晓。欲求假道。贡献何劳。只须把中原复我。送二圣还朝。方讲好。卽恕饶。归来明主报。只此你生还可保。

〔净〕将军旣欲二帝还朝。须索放我归去。送还便了。若此时坚执不放。只怕胜负未可分。将军请自思之。〔生怒介〕这臊羯狗。你命悬于吾手。还这等夸口。左右取弓箭来。〔生射介〕看箭。〔净惊跑下介生〕大小三军。兀朮那厮今在死港内。谅无出路。好生把守。听吾号令。 

战舰连营列几遭。

小船巡哨莫辞劳。

穽中饿虎何愁缚。

釜底穷鱼命怎逃。 

第三十四出
献计

〔丑金兵上〕我是金营头目。专管男女俘囚。有钱的饶他性命。无钱的一顿拳头。自家掌管俘囚这两日困在此间。打辣酥也没得吃。不免叫俘囚们出来。拷打一回。骗些银物。却不是好。那伙男女那裏。〔众上丑打诨点名介〕还少一名在那裏。〔扮福建人上〕口吐张仪舌。胸藏孙子机。此身沈陷穽。能说不能飞。排头作揖。〔丑〕死囚。与谁作揖。把银钱衣物来。饶你二十皮鞭。快些。〔末〕排头。我银钱都无。有一奇策。献与元帅。得出重围。有赏赐奉承一半。何如。〔丑〕你有甚奇策。说与我听。〔末〕这是机密事。私说不得。你报与元帅。自有说话。〔丑〕你莫腾那。我元帅处不是耍处。莫连累我。〔末〕不妨。见元帅自有好处。〔丑〕如此。少待元帅升帐我禀。 

【珠络索】〔净上〕黄天荡裏困重围。愁似江流日几回。无计可施为。

自家被韩世忠兵困在此。争奈他足智多谋。兵强将勇。难与为敌。昨日与他扳话。要还他二帝。复他中原。纔肯放还。事到如今。则得依他。别无出计。如之奈何。〔丑〕小的禀事。〔净〕禀甚么事。〔丑〕俘囚队裏有一福建人献策。禀知。〔净〕旣有献策的。快请来。〔丑〕献策人有请。〔末〕小人叩头。〔净〕谋士有何教我。那裏人氏。〔末〕小人是福建人。姓王名智。有一得之愚。冒罪上闻。〔净〕愿闻。〔末〕此间有老鹳河故道。掘开三十里。径趋建康。用小船掂上木板铺平一船。用桨八把。凿穴安桨。无风则出。有风则止。无风他大船难动。我船疾快。仍用火箭射他箬篷。不攻自破。此为上策。〔净〕甚妙甚妙。我有眼不识好人。把都儿。取盔甲牌剑来。就拜汝为参军。功成之后。再加升赏。参军。这责任在你。任你施行。违令者斩。〔末〕将军听令。 

【黄莺儿】军令敢从容。办锹锄与土笼。依他河影开淤涌。今朝起工。明朝奏功。百人一丈工齐动。笑谈中。秦淮古渡。三十里自相通。

【前腔】小棹混江龙。浪花闲便折冲。平铺土板须沉重。不须用篷。还须火攻。有风未可轻移动。穴墙中。八人摇桨。来往疾如风。

〔净〕传令不可泄漏。卽时起兵。正是 

摔碎玉龙飞彩凤。

顿开金锁走蛟龙。 

第三十五出
虏遁

【上林春】〔生旦上〕封豕无遗。长江血溅昆吾刃。〔旦〕莫言唾手成擒。只恐迟留事变。鎭常多愤。

〔生〕报国丹心廿载余。燕然功业岂难图。〔旦〕相公。莫因贪看中秋月。失却盘中照乘珠。相公。这几日巡哨军兵。未见来报。不知兀朮那厮消息如何。相公不宜如此怠慢。〔生〕夫人。昨日苏德来报。兀朮那厮困极无计。只在早晚受缚。二圣可还。中原可复。吾之心愿。可卒遂矣。〔旦〕相公还要仔细上紧。只恐停留有变。〔生〕夫人。我已筹之熟矣。谅无他虞。夫人。今日仲冬天气。暖盎如春。山色江光。爽霁可爱。我与夫人驾战舰乘风巡哨走遭。〔旦〕如此甚好。〔生〕左右。将金凤甁注玉膏酒。稳放中流。高挂风帆。巡哨一回去。〔众〕领钧旨。〔生旦上船看天介〕呀。天色变了。 

【香柳娘】〔生〕看彤云四合。看彤云四合。北风恁紧。江天黯淡寒生袗。见洪涛迅奔。见洪涛迅奔。怒颲击鹏鹍。狂雷鬬蛟蜃。忽飘飘雪纷。忽飘飘雪纷。长空撒银。靑山傅粉。

【前腔】〔旦〕战玉龙败甲。战玉龙败甲。漫天作阵。舞风还似杨花滚。想奴讹拜惊。蹴奴讹拜惊。卫阙泣穷薪。蓝关抱孤恨。〔生〕左右取暖酒来。共夫人飮一杯。虽不及销金帐裏飮羊羔。对此江天大雪。亦是胜赏。〔旦〕且停杯问君。且停杯问君。谁擒蔡人。骄酣不省。

〔生〕夫人言之有理。左右。将船收港。明日自有理会。〔众〕领钧旨。 

【不是路】〔末走报上〕路滑泥深。冒雪辕门声喏频。〔末〕惊相问。狼奔鼠窜为何因。〔末〕吿将军。金兵夜掘洲河遁。路出金陵淮水津。〔生〕怎么这等快。〔末〕眞神迅。飞屯六合军声遁。元帅急当征进。急当征进。

【前腔】〔生〕苏德诸军。为甚高坐江营若不闻。〔末〕知他遁。调兵追战大江滨。有闽人。〔生〕闽人怎么。〔末〕敎他小船掂土平铺稳。八桨摇来风送云。他船小桨多。无风出来。我船大。无风不能移动。难征进。被他火箭飞来紧。我船五緉见火就着。只见满江中烟飞焰滚。

这事怎了。望将军早作区处。〔生〕那探子。我知道了。你自去。〔末〕请钧旨。旣已报元帅。还去覆先锋。〔下旦〕相公。吾闻智者不倍时而弃利。勇士不怯死而灭名。忠臣不先身而后君。今相公黄金横带。骋于江淮之间。不顾君上之难。非忠也。手握重兵。临事每至于畏缩。威令不行于诸军。非勇也。当取不取。倚可乘之势。弃千载之利。非智也。有此三者。可得谓之大丈夫乎。 

【解三酲】〔生〕夫人。我也曾遣巡兵严加守禁。他旣开河怎不来闻。纵他谋成计就连宵遁。嗟破甑。托非人。我本待要展酬廉范云中忿。到做了计拙玉恢失雁门。吾何恨。恨只恨柙中虎兕。怎放驰奔。〔旦〕 

【前腔】相公。事在军机当捷敏。兵若骄矜宜败沦。缓兵纵贼休他问。这情罪。在将军。你连樯空设横江索。他鼓噪先过建业津。吾何恨。恨只恨国家从此。多故多迍。

〔生〕你自回府中去。 

【尾声】我今渡江再跨靑鬃骏。追逐金酋领大军。〔旦〕我明日到临安呵。亦有封章达圣君。

谋事在人成在天。

