<!-- { "loadSidebar": true } -->
　　【前腔】〔外〕一自着戎衣。念交情会晤稀。谁知此地遭顚沛。惊见弟书。惟恐到迟。〔生〕有劳仁兄。何以克当。〔外〕兵家劳役何曾忌。〔合前〕 

　　【前腔】〔老旦〕最苦是娘儿。驾灵輀返故庐。依亲暂向丛林寓。逢着乱离。全家痛悲。赖斯文请得恩官至。 
　　〔合前末众〕多蒙将军垂救。众阇黎得命。特来叩头拜谢。〔叩头介外〕众和尙去罢。〔众下外〕贤弟。如今民安事妥。就同下官到关上相叙几时。打点上京取应如何。〔生〕感蒙仁兄厚德。争奈老夫人有言。已许退兵者将女妻之。待此事一谐。卽当叩拜。〔外〕老夫人旣有所许。正谓淑女以配君子。容当庆贺。下官信地难离。就此吿别。 

　　欲别临岐意若何。　　　　今生难报此恩多。 
　　种成双玉蓝田美。　　　　金鼓齐鸣唱凯歌。 

　　第十七出　东阁邀宾 
　　【花心动】〔贴上〕半万贼兵。卷浮云片时扫尽。孤儿幼女。死裏逃生。列山灵。陈水陆。张君瑞合理钦敬。 
　　老夫人着我去请张先生。必是与小姐成亲。想起来一家若无张先生。这性命其实难保也。 

　　【步步娇】凭着他善武能文书一纸。早医可了相思病。薄衾单枕有人温。凤帐鸳帏早则不冷。今日东阁玳筵开。煞强似西厢和月等。 
　　道犹未了。早到书院中了。张先生。开门开门。〔生上介〕 

　　【前腔】客馆萧条春将尽。碧草埋芳径。〔贴咳嗽介生〕隔窗嗽一声。是谁。〔贴〕是我。〔生〕他启朱唇急来答应。敢问红娘姐到此有何话说。〔贴〕老夫人着我来请先生赴席。〔生〕如此。小生便行。〔贴〕秀才每闻道请先生。却便似听了将军令。 
　　〔生〕红娘姐。此席为何而设。 

　　【宜春令】〔贴〕第一来为压惊。第二来因谢承。〔生〕摆列甚么茶饭。〔贴〕杀羊茶饭。〔生〕敢是未曾完备。〔贴〕来时早已安排定。〔生〕请何人相陪。〔贴〕断闲人。不会亲邻。请先生和俺莺莺配聘。〔生〕如此。小生谨依严命。〔贴〕我只见他欢天喜地。谨依来命。 
　　〔生看地顾影介贴〕张先生。你为何看了地下。走来走去。〔生〕小生客边乏镜。聊借天光。以照吾影耳。 

　　【五供玉枝花】〔贴〕来回顾影。文魔秀士欠酸丁。〔生〕红娘姐。你看我两鬓如何。〔贴〕下工夫将头颅来挣。迟和疾擦倒苍蝇。光油油耀花人眼睛。酸溜溜螫得牙根冷。天生这个后生。天生那个俊英。 
　　〔贴〕张先生。我有一句话要对你说。〔生〕但说不妨。 

　　【玉娇莺儿】〔贴〕今宵欢庆。我莺莺何曾惯经。你须索要款款轻轻。灯儿下共交鸳颈。端详可憎。谁无志诚。你两人今夜亲折证。〔生〕谢芳卿。谢红娘姐错爱。成就了这姻亲。 
　　〔生〕敢问红娘姐。那裏有甚么景致么。 

　　【解三酲】〔贴〕玳筵前香焚寳鼎。绣帘外风扫闲庭。落红满地胭脂冷。白玉栏杆花弄影。〔生〕更有甚么好处。〔贴〕准备着鸳鸯夜月销金帐。孔雀春风软玉屛。〔生〕有甚么乐器么。〔贴〕合欢令。有凤箫象板。锦瑟鸾笙。 
　　【前腔】〔生〕可怜我书剑飘零无厚聘。感不尽姻亲事有成。新婚燕尔安排定。除非是折桂手报答前程。我如今博得个跨凤乘鸾客。到晚来卧看牵牛织女星。非侥幸。受用的珠围翠绕。结果了黄卷靑灯。 
　　【前腔】〔贴〕凭着你灭寇功勋举将能。却不道两字功名未有成。为甚么莺莺心下十分顺。只为君瑞胸藏百万兵。专请你有恩有义闲中客。回避了无是无非廊下僧。夫人命。道足下莫敎推托。和贱妾卽便随行。 
　　【尾声】老夫人专意等。〔生〕常言道恭敬不如从命。〔贴〕张先生。是必早些来。休使红娘再来请。 
　　张先生。如今合当谢我了。 

　　纒头江锦谢娇红。　　　　水溢蓝桥路未通。 
　　管取门阑多喜气。　　　　定敎女婿近乘龙。 

　　第十八出　北堂负约 
　　【鹊桥仙】〔老旦上〕忘忧设宴。非闲遣。只为全家被难。〔贴上〕调和琴瑟在今宵。消却两边愁怨。 
　　〔老旦〕枝头失翠莺先觉。叶底消红蝶未知。前日兵围寺门。要掳莺莺。无奈只得将女孩儿许了张生。幸得事已宁息。争奈先夫存日。已曾许配侄儿郑恒。前者寄书去着他来搬丧。此子倘知。如何下落。宁可负妾今日之言。莫违先夫存日之约。我今日设一筵席。去请张先生。一来酬谢活命之恩。二来说断了这门亲事。红娘。夜来分付你安排筵席。完备未曾。〔贴〕完备了。〔老旦〕快请张先生来。〔贴〕张先生来了。〔生上〕 

　　【番卜算】一见便留情。自觉成何益。姻缘天付与。自有团圆日。 
　　正是有缘来看洛阳花。无心坐听笙歌沸。〔见介老旦〕前日兵围之际。若非先生。焉有今日。一家之命。皆足下之所活也。聊备小酌。非为报礼。请勿嫌轻。〔生〕一人有庆。兆民赖之。贼子之败。皆夫人之福也。万一杜将军不至。我辈皆无脱死之计。此皆往事。不足挂齿。〔老旦〕先生请上坐。〔生〕小生侍立于傍。尙且不敢。焉敢与夫人对坐。〔老旦〕恭敬不如从命。〔生吿侧坐介老旦〕红娘把坐儿移正了。〔生〕不敢。〔贴〕女婿门中娇客。便坐何妨。〔老旦〕休要多说。去请小姐出来。〔贴〕小姐。夫人有请。〔旦内应介〕我身子不快。出来不得。〔贴〕小姐。你道请谁。〔旦内应〕是请谁。〔贴〕请张先生。〔旦内应〕旣请张先生。只得扶病走一遭。 

　　【前腔】〔旦上〕帘外唤声声。何事相催逼。〔贴〕报道可相见。那个曾相识。 
　　〔老旦〕孩儿。若非张先生活命之恩。今日怎得保全一家性命。孩儿你过来。不须回避。上前拜了哥哥。〔生背介〕这声息来得不好了。〔旦背介〕母亲变卦了。〔老旦〕红娘斟酒过来。〔老旦把盏介〕 

　　【画眉序】若不是君瑞识人多。别个焉能退干戈。排着酒果列着笙歌。花阴细暖日庭阶。香篆袅东风帘幕。〔合〕感伊救我全家祸。钦敬礼正当酬酢。 
　　〔老旦〕孩儿将酒来递哥哥一杯。〔旦把盏介〕 

　　【前腔】双眼转秋波。一点灵心早瞧破。着莺莺做妹妹拜了哥哥。白茫茫水溢蓝桥。扑簌簌把比目鱼分破。〔合〕奈何愁把眉峯锁。蓦忽地又早张罗。 
　　〔生〕我已醉。吃不得了。 

　　【前腔】自觉醉颜酡。低首无言自摧挫。手难抬称不起这两肩窝。没定夺哑谜难猜。天杀的老夫人。说谎话比天来大。〔合前〕 

　　【滴溜子】〔贴〕谩说道佳人自来命孤。谁承望好事顿成间阻。是他将半万贼兵破。如何番成做离恨歌。请他来不快活。兀的江州司马泪痕多。 
　　【鲍老催】〔旦〕从今恨多。玉容寂寞梨花朶。胭脂浅淡樱桃颗。相思病料已成。何时妥。将颤巍巍双头花蕋轻团揑。香馥馥缕带同心割。连理树都折挫。 
　　【双声子】〔旦贴〕今非昨。今非昨。把靑春女成躭搁。顚窨却。顚窨却。将美前程都虚过。我共他。我共他。料想着。料想着。今日成败。都是你个萧何。 
　　【尾声】〔生〕一杯闷酒樽前过。〔贴〕诉衷肠争奈母亲侧坐。〔合〕把恩义如山成小可。 
　　〔老旦〕红娘扶小姐进去。〔旦〕万种情怀无处诉。夜深花下吿穹苍。〔下生〕小生醉也。在老夫人跟前。有一言吿禀。〔老旦〕但说不妨。〔生〕老夫人。前者兵围之际有言。但有僧俗人等。退得贼兵者。愿将小姐妻之。小生其时怀恻隐之心。慨然作书。去请杜将军来。庶几得免夫人之祸。今日蒙请小生赴席。将谓有喜庆而来。不知夫人何故以兄妹相待。小生岂为餔醊乎。此事若果不谐。卽便吿退。〔老旦〕先生纵有活命之恩。奈先夫存日。将小女许嫁舍侄郑恒。卽今寄书去着他来搬丧。此子倘至。将如之何。老身多赠先生金帛。别选豪门贵宅之女。岂不美哉。〔生〕旣然夫人不允亲事。小生岂慕金帛而来．却不道书中有女颜如玉。就此吿退。〔老旦〕红娘。你哥哥醉了。送回书院中去睡。有话明日再说。〔老旦下生诈醉介〕红娘姐扶我一扶。〔贴〕先生你自走。我到扶你不成。你少吃些也罢了。〔生怒介〕红娘姐。你见我吃酒来。有分只熬萧寺月。无缘难遇洞房春。小生只为小姐。忘餐失寝。梦断魂劳。常忽忽如有失。自寺中一见。隔墙酬和。迎风待月。受无限之苦。今日又不得成此亲事。夫人变了卦。使小生志竭思穷。此事何时是了。〔生跪介〕红娘姐。可怜见张珙。将此情诉与小姐。就解下腰间所系之带。寻个自尽。可怜刺股悬头客。险作离乡背井魂。〔自缢介贴夺救介〕这等死得快。先生且不要慌。妾当与君图之。〔生〕旣蒙允救。小生当筑坛拜将。〔贴〕妾见先生有囊琴一张。必善于此。俺小姐素慕于琴。今夜我与小姐同到花园中烧香。但听咳嗽为号。先生操动。若小姐听得。说甚么话。那时将此情达之。明日却来回报先生。这早晚怕我夫人寻我回去也。〔下生〕正是 

　　一曲瑶琴试探心。　　　　莺莺小姐是知音。 
　　高山流水千年调。　　　　管取文君侧耳听。 

　　第十九出　琴心写恨 
　　【卜算子】〔生上〕月挂柳梢头。漏断人初静。千古风流指下生。付与知音听。 
　　东边日出西边雨。莫道无情却有情。日间红娘说道相如将琴挑动文君之意。不免叫琴童取琴出来。琴童何在。〔丑上〕夜静瑶琴三五弄。悲风动处月光寒。知音弹与知音听。不是知音不与弹。琴在此。〔生〕琴童。你与我烧下一炉香。煎下一罐茶。你自回避。〔丑应下生〕爨下焦桐玉琢成。轻勾缓剔凤凰鸣。高山流水千年调。白雪阳春万古情。松籁响。涧泉淸。携来指下韵将成。文君未必能知否。月满池塘夜气淸。你这琴呵。小生与足下湖海相随数年。今夜这场大功。都在你这金徽玉轸蛇腹断纹绎阳焦尾冰弦之上。怎生借得那一阵顺风。将小生这琴声吹入俺那小姐玉堆成粉捻就知音俊俏的耳朶裏去。〔生作理琴介旦贴同上〕 

　　【满江红】〔旦〕抛却金针。离绣阁黄昏时节。见碧天如洗。一轮明月。〔贴〕花影满阶秋露冷。银河万里光澄彻。〔合〕殷懃同到小园中。把名香爇。 
　　〔旦〕水沈未爇黄金鼎。花影重过白玉栏。红娘。我和你后花园中烧香。不觉又更深了。快行几步。〔行介旦〕梦断巫山一片云。起来移步款红尘。山禽莫向空林语。怕有幽人重惜春。老母居孀。故园迢递。好伤感人也。将香桌过来。〔拈香介〕愿祝先考逍遥。母亲康泰。及早还乡存亡均感。〔贴〕要知小姐幽怀事。尽在深深两拜中。〔旦〕红娘。你看好晚景也。 

