<!-- { "loadSidebar": true } -->
　　【香罗带】不致摧残老院君。先灵且稳。禅堂免敎成废烬。诸僧无事得安宁也。若是从军去。羞杀相府门。母亲。孩儿有一计了。谁人敢勇立功勋。杀退贼兵也。情愿与英雄为契姻。 
　　〔老旦〕此事倒好。便不是门当户对。也强似陷于贼人之手。红娘。你快去请长老来商议。〔贴请末上介〕老夫人叫贫僧。有何分付。〔老旦〕此事已急了。可与寺中两廊下人说。不问僧俗人等。有能退得贼兵者。愿将小姐与他为妻。决不爽信。〔末〕夫人旣有此言。待小僧拍手高叫。〔叫介〕两廊下人等听着。但有能退贼兵者。夫人有言。愿将小姐妻之。〔生急上介〕我有退兵之策。如何不早来寻我。〔见介老旦〕先生计将安出。〔生〕重赏之下。必有勇夫。赏罚若明。其计必成。〔旦与贴介〕只愿得这秀才退得贼兵便好。〔老旦〕方纔与长老说过。但退得贼兵者。愿将莺莺妻之。〔生〕旣然如此。休要惊吓了我浑家。〔贴〕晌午吃晚饭。早些哩。〔生〕一交跌在笼糠裏。抱稳了。请入卧房裏去。我有退兵之策。〔老旦〕红娘扶小姐进去罢。〔旦贴下生〕我有一计。用着长老。〔末〕贫僧不会厮杀。别寻一个去罢。〔生〕长老休慌。不用厮杀。只要与贼人打话。说夫人本待就将莺莺小姐送去。一者父丧在身。二者于将军不利。不必鸣锣击鼓。惊杀了小姐。可惜了。将军可按甲休兵。退一箭之地。且容三日之内功德完满。除了孝服。换上鲜衣。将小姐送到阵前成亲便了。〔末依前叫介内应〕旣如此。限你三日后不送出来。放火烧了寺门。杀得你僧俗不留一个。军校们且退去一箭之地。〔众应介末〕且喜贼人依我说退去一箭之地。限三日后。倘此计不成。我等死无噍类。〔生〕不妨。小生有一故友。姓杜。名确。号为白马将军。见统兵鎭守蒲关。此□相去不远。小生修书一封去请。他必然来救我。此去也不多路。只是无人敢去。〔末〕我寺中有一徒弟。叫做惠明。平昔只爱厮杀。此人可去。须用言语激他便好。〔生〕待我修书。你去叫他出来。〔写书介末〕惠明何在。〔丑扮惠明上〕 

　　【粉蝶儿】听得传呼。不觉心头起火。 
　　〔见介〕长老叫我做甚么。〔末〕我寺被孙飞虎围了。要掳崔莺莺小姐。今张先生修书去请杜将军。无人敢去。〔丑〕我敢去。〔生〕你去不得。〔丑〕我怎么去不得。〔生〕看你言不出众。貌不惊人。只好念经拜忏。有甚本事去得。 

　　【好孩儿】〔丑〕不念法华经。不礼梁皇忏。丢了僧伽帽。撇了袒褊红衫。杀人逗起英雄胆。两只手将乌龙棍来揝。直杀入虎窟龙潭。非是我出尖贪婪。 
　　〔生〕你曾吃斋么。 

　　【福马儿】〔丑〕吃菜馒头委实口淡。五千人不索煎烂。腔子裏热血且权消渴。生心。解馋。五千人做一顿馒头饀。 
　　〔生〕不信你吃得许多。 

　　【红芍药】〔丑〕包残肉把靑盐蘸。〔生〕你如今敢去么。〔丑〕你那裏问俺敢也不敢。孙飞虎声名播斗南。能淫欲这般贪滥。〔生〕你晓得念经么。〔丑〕经文也不会谈。〔生〕会坐禅么。〔丑〕逃禅也懒去参。〔生〕你是出家人。如何只好厮杀。〔丑〕戒刀头新来钢蘸。铁棒上尘土不染。 
　　〔生〕你寺中和尙如何。 

　　【耍孩儿】〔丑〕他只会吃斋饭。在僧房裏却不管烧了伽蓝。〔生〕这一封书径到蒲关上杜将军处投下。〔丑〕多谢得。扶危困故友书一缄。今日裏撞钉子把贼兵探。大脚步非夸侃。 
　　〔生〕倘贼兵不放你过去。如何是好。 

　　【■〈山上乃下〉河阳】〔丑〕着几个沙弥把寳盖担。排阵势把他来按。远的破开步将铁棒拴。近手的将刀来斩。小的提起来将脚尖按。大的扳下来把髑髅鍖。 
　　【缕缕金】矁一矁海波翻。滉一滉索琅琅振山岩。打熬成天生这般劣性人。拚舍着命几曾肯忐忑。更不怕勒马停骖。 
　　〔生〕只怕你到此分际不得。 

　　【红绣鞋】〔丑〕平生欺硬怕软。欺硬怕软。吃苦不爱甘。非是你每拈花柳没掂三。休因亲事胡怕俺。咱非是躱懒。杜将军不肯把兵来挽。张解元干将风月担。 
　　【尾声】威风助我齐呐喊。擂鼓摇旗不等闲。此去将半万贼兵吓破胆。 
　　〔丑下生〕夫人长老放心。此书若到蒲关。杜将军必定起兵就来解围。 

　　非是鲰生特显才。　　　　夫人长老且宽怀。 
　　此书若到蒲关寨。　　　　管取英雄卽便来。 

　　第十四出　溃围请救 
　　〔丑上〕赍书今日到蒲关。只恐崎岖道路难。非是小僧夸大胆。管教强寇活应难。夜来长老与张生着我赉书往蒲关见白马将军。只得舍命撞将过去。若不放我去。就与他厮杀起来。〔净众上拏住介〕渔藏大海垂纶钓。猎向山中布网罗。你那秃子那裏去。〔丑〕你不要拏我。且听我说。 

　　【驻云飞】衣钵随身。抄化不多粮米尽。四下裏兵戈振。各自逃生命。嗏。不意此遭擒。吿将军息怒停嗔。望可相怜悯。佛面须看放我行。 
　　〔净〕旣是布施的。放他过去。 

　　合放手时须放手。　　　　得饶人处且饶人。 

　　第十五出　白马起兵 
　　〔末上〕幕府英雄胜虎狼。擎天玉柱紫金梁。妖娆警夜长蛇动。武士春园细柳香。十六双牌新驻节。三千里鎭动边疆。莫言边鄙专生杀。膺锡殊恩沐宠光。自家杜将军帐下头目是也。俺元帅近临边境。威鎭疆场。大振声权。宏张师旅。指挥则鸟雀飞扬。叱咤则龙蛇蟠避。运筹于三关之上。决胜于千里之中。帷毂登坛。权旌驻节。官授征西大元帅之职。生得雄腰虎背。常怀义胆忠肝。道犹未了。元帅早到。〔外上介〕 

　　【菊花新】一片丹心图报主。鎭边陲竹帛生辉。治国齐家。兵行仁义。不比那杀妻吴起。 
　　文帝鸾舆劳北征。条侯从此整严兵。辕门忽报将军令。今日方知细柳营。下官叨蒙圣恩。官拜征西大元帅之职。奉勑鎭守蒲东地方。自那日与契弟相别。倏经数月。他相约我不久到此。为何不见来。〔末上介〕有事不敢不报。无事怎敢乱传。报军情事的。〔递帖外接看介〕一为扰害地方事。近因丁文雅失政。军校不守纪律。因而作乱。扰害乡民。知道了。起去。〔末下外〕这厮不守王法。扰害百姓。就欲进兵征讨。争奈未知强徒出没。正所谓将以仁信义勇威严为本体。腹心耳目爪牙为用。兵校何在。〔丑上〕会传天外信。善达世间书。〔众〕甚么人。〔拏住介〕禀元帅。一个和尙撞关。想是奸细。特拏在此。〔外〕这秃厮敢是打探军情事的。军校拏去砍了。〔丑〕容小僧禀知。〔外〕也罢。你从实供来。 

　　【红衲袄】〔丑〕问贫僧何处来。〔外〕为甚到此。〔丑〕为寓空门西洛客。〔外〕西洛客是何人。〔丑〕麾下投书张秀才。〔外〕那秀才怎么。〔丑〕近日遭逢飞虎贼。怆惶无布摆。险把残生害。〔外〕秀才家不过琴剑书箱。那有良金美玉。〔丑〕不因韫椟藏珠也。〔外〕他为甚么。〔丑〕只为崔家少女倾城色。 
　　有书在此。〔众接书外看介〕 

　　【一封书】洛生珙拜兄。近日何期遇难中。孙飞虎逞凶。劫掠人财强聚众。崔相国家并仆等。一旦如鱼困釜中。破羣雄。仗威风。顚沛来缄恕不恭。 
　　这书果是我兄弟写的。左右。放了那和尙。与他酒饭压惊。〔众应介外〕左右。此去贼营多少路程。〔众〕此去到蒲东普救寺。约有一百余里。〔外〕吾去救崔张。高其义。擒飞虎。显其威。就选精兵。连夜进发。〔末〕覆元帅。兵书云。五更而趋战。只擒上将军。百里而趋战。只蹶上将军。强寇之来。势不可测度。最是兵家所忌。未可前进。〔外〕你晓得甚么。吾料贼子志在酒色。比及五更。一鼓而擒。所谓义兵神策迅速。闻雷掩耳无及。就要起兵前去。〔丑〕禀元帅。与张先生甚么交子。 

　　【排歌】〔外〕君瑞同窗。是我胶漆故知。同袍怎忍顚危。吾今卽刻便兴师。管强梁翦草除。〔合〕人吶喊。马奔飞。半天摇动五方旗。功成日。奏凯回。鞭敲金凳喜孜孜。 
　　【前腔】〔丑〕上吿将军。略听咨启。和尙那裏呵。事急一似烧眉。将军若肯发慈悲。免使诸僧作怨鬼。〔合前〕 

　　要全道义显军威。　　　　不惜千金怒发机。 
　　扫尽蒲关强贼辈。　　　　元戎齐唱凯歌回。 

　　第十六出　飞虎授首 
　　【四边静】〔净丑众上〕莺莺许我为姻眷。移兵退一箭。愿结百年期。今朝三日满。众须吶喊。若不速献。佛寺尽成灰。僧俗尽戮遍。 
　　左右的。与那和尙打话。三日限满。如何不献出莺莺。稍有迟延。僧俗不留一个。殿宇尽皆烧毁。〔众叫介内应介〕待蒲关白马将军到来。就献出来。〔丑众惊介〕不好了。走漏消息了。 

　　【剔银灯】〔净众〕三日前许结美缘。谁知他甜言相骗。吾闻白马眞英汉。他来时吾属必翦。难言。心惊胆寒。浑身上淋漓雨汗。〔外引众上〕 

　　【粉蝶儿】怒发冲冠。长江直把投鞭断。 
　　〔众〕禀元帅。前面就是贼营。〔外〕众军校与我排开阵势。与他交战。〔交战拿住飞虎介外〕快请兄弟出来。〔生上〕 

　　【醉落魄】吾兄久别情难会。难中感得来相济。〔老旦上接〕特蒙秘策回生。犹胜吓蛮书。 
　　〔众相见介外〕老夫人在此受惊。皆是下官不能鎭守之过。〔生〕若非仁兄见救。几乎失所。〔老旦〕老身母子蒙将军活命之恩。不能报其万一。则亡夫亦感德于地下矣。〔外〕区区职分当为。何足谢之。左右抓那贼子过来。〔净见跪介外〕孙飞虎有甚申说。从实供来。〔净〕小人罪犯难逃。望将军笔下放生。〔外〕戡乱御民者。旣有赏而有爵。作乱掠民者。岂无罚而无刑。赏无滥给。法不妄施。今孙彪功无汗马。选列褊裨。袭世勋而不怀忠义。坏纪律而专务非为。甘效大鎗铜马。不师武子穰苴。三纲五常。本彝伦而未达。七封八阵。该机务而何知。慕少艾而猖狂。逼人闺阃。合无藉以扰攘。乱我王师。触虎威分当纳命。谅鼠辈何足献俘。元恶难容。例应裁处。胁从堪悯。事属可矜。王法缘情。肯私于出入。金科得罪。敢失于毫厘。为从从轻。徒流当充于军卒。为首从重。诛斩合坐于渠魁。速送所在法司。监候呈详处决。左右。与我牢固押发前去。〔净〕正是临刑自古方知觉。事到头来悔却迟。〔下生〕愚弟特备一杯蔬酒。与仁兄酬劳。 

　　【黄莺学画眉】〔生把盏介〕忆昔共分离。叹参商几载余。靑云事业眞堪愧。奔兢道途。遭逢崄巇。仁兄迅扫强徒退。〔合〕细思谁料今朝裏。重见汉室官仪。 
