<!-- { "loadSidebar": true } -->
【称人心前】【小生冠服带从人上】琼林罢酒又拥春軿昼绣赴新除埋故友瀁兰房淹虎帐不道那人消瘦【一剪梅】宋玉墙头杏子花香也堪夸艳也堪夸愁风愁雨一枝斜笑杀伊家忘却伊家下官姜荆宝明经及第叨拜灌州长史行青城尉事便道过家因想韦城武旣滞关中我又将之剑外箫娘别院谁与周旋不知他近日何如老姆姆那里【老旦上】故园生绿草废瑟断朱弦公子有何呼唤【小生】箫娘在西庄一向怎么【老旦】他近日十分儿狼狈了【小生】敢伤独处因病相思且将言语试他徐遣音书报彼倘懐别念难负故人老姆姆你引我到庄前请他到楼外我面问他【老旦】小姐有请
【称人心后】【病旦上】叹累岁雁杳鱼沈这几日雨僝云僽【相见科】【旦】良人在万瑞安能遽成匹愿得一回光照此忧与疾【小生】呀箫妹容颜为何便这等顦顇【旦】韦家郎不来矣从赴长安七更裘葛不将短简一寄鳞鸿教望眼欲穿岂但忧心如醉未知性命何问容颜【小生】久客边关不无重娶孤居绣阁宁有了期我又将尽室以之官汝岂可寄居而乏主纵苍头时馈难必旋虽老妪进陪怎消寂寞到不如再塡河影别弄箫声【旦】丈夫虽水面流花女子定山头化石请公子泛桃花之浪料儿家终燕子之楼【小生】枉错年芳空令岁晚况七载负齐眉之约且一环非割臂之盟请自深思幸无固执【旦】郎君巳矣薄命如斯公子怜之甘言勿再情愿向苦海中淹杀不欲从红尘内苟生说甚么顦顇来
【香遍满】【旦】黄花人瘦东篱未窥先自羞谩不过罗衫频褪钮【小生】你病中且不要流泪【旦】泪珠虽忍流眉峰难隐愁【小生】何不将针消磨【旦】几番【将】绣线钩又懒把鸳鸯绣【小生】不好说男子汉心肠大率如此
【正调懒眉】轻薄桃花趁波流他把那临行底话儿都忘了那些个千里书来碧树秋无端风雨替花愁翠袖长湮透只有空床敌素秋
【香遍满】【旦】年年秋后苹香水清人自愁愁煞功名难上手【小生】此时封侯拜将了【旦】遭逢燕颔侯蹉跎雁塞秋想音书不自由料见面还依旧
【懒眉】【小生】膓断湘江几经秋煞你抛掷金梭织旧愁韦城武此日呵绿绨新检出神州他自有新夫人了你花诰空遥授到不如云掩笙歌月过楼
【浣溪沙】【旦】山海恩星月呪一时间并到心头从来豓妾空生受嫁得萧郎爱远游甘自守一任他心情儿似柳絮也终付命东流
【前腔】【小生】非是我姊妹行开轻薄口怕婵娟误却春秋花阴月色难禁受柳影风声浪忧今日后方信你心膓儿似铁石稳情取住老西楼
【东瓯令】【旦】想当日珠眸送玉环留两下牵思没断头罢罢罢到不如一头割断空拖逗教他放下了章台柳我死之后切弗掩埋只抛向鹦鹉洲便了魂浮江汉沈洲也强如终岁望牵牛
【前腔】【小生】枉了你怜京兆泣江州韦城武他也是意气男儿未必相如忘白头那时节香车昼拥临卭绣负不了琴台偶姻幽缘一日抵千秋箫妹你不要一时短见容易风流【旦】一时间哽咽站不住了【小生】老姆姆快扶小姐进去【旦】握中诗未灭指上玉犹温【下】【小生】唤掌家的打迭琴书整齐鞍马待我择吉日上任【末应科】【老旦惊报科】不好了小姐到房中向卓儿上写了一回手握玉环连呌数声韦家郎韦家郎倒在绣床便气絶了衣带上又有一诗【小生读科】黄雀衔来巳数春这是韦城武底诗了可惜可惜分付掌家底好生敛葬在鹦鹉洲西便了
【尾】浥露啼凌霜秀怎知道一枝鲜菊不胜秋埋血空成碧草愁
玉骨花颜汉上茔　冰魂雪史间名
古今多少峩冠者　歌舞筵中过一生
鹦鹉洲卷上
鹦鹉洲卷下
第十九齝　佐酒　尤侯韵
【满庭芳前】【生】金吼霜钟花催蜡炬夜来醉卧箜篌重铺秋宴净扫雁池头正喜髙秋爽气新却愁秋月解伤神酒阑七八年前事梦醒三千里外身风叶岸菊花津且须勤买剑南春人间窕元称假梦裹邯郸可道自从梦见夫人好生怅怏那年间路遇底薛涛见住碧鸡坊昨日祖山人见访正要请他就召薛涛佐酒四门博士陈丈丈亦请同席怎不见到来
【满庭芳后】【外扮祖山人净扮陈博士上】【外】闻道兰樽倒也净安排量席卷青州【小旦】香车外锦江新水斟酌浅深愁【相见科】【生】前承垂顾【外净】又荷宠招【小旦】旅邸遭逢遂更数载【生】光阴迅速何意今朝【小旦私问生】记投黄雀之衔【生】留作彩鸾之赠【小旦】劳公珍重【生】愧子勤往岁微之记得送卿江上【小旦】近年使者他曾寄我柬来【生】薛子仙翁同席不嫌老子韩非同传么【小旦】人道天台万树霞香风元近太清家【外】试看清池与明镜何曾不受花枝影【净】这有何妨白鹤氅紫鸾箫铺张厮像续命丹迷魂阵伎俩相当【外】老子生平得萋菲力不浅【小旦】陈丈丈逢迎无非倚市派头嘱托也是炼丹行径【生】各戒本色看酒来
【好事近】【生】花下奏凉州喜羣仙谈笑绸缪功名身后不眼前杯酒闲愁试问乌衣王谢还飞入紫燕朱楼【净】老公祖名登紫阁业照靑编怎么说这样话【生】贪着靑编费手不见尚书戟古墓淸秋
【泣颜回】【外】身世似浮沤世上人上了这一层又想那一层到了那一步便厌这一步只思量变化青紫不知被青紫变化耳被一领衣衫哄诱今朝靑碧明朝朱紫无休【着】衫人依旧仆射公不见灼日熏天一朝澌尽贤者与不贤者同归朽骨须信道虎鼠还同朽【生】山翁正该如此警世【外】谁肯听贫道来奈人情马耳东风常言道不如飮美酒被服纨与素羡君家凤蜡西楼【生】今朝雅集烦洪度佐酒【小旦】请行一令须得一字象形又须逐韵从仆射相公始【生】口有似无梁斗【外】一有似量天尺【小旦】川有似三条椽【生】奈何一条曲【小旦】相公为西川节度使尚使一无梁斗穷酒佐三条椽内一条曲何妨【众笑科】【小旦】到陈丈丈【净】来不得来不得甘一杯【小旦】四门学掌文武七品以上及侯伯子之为生者若庻人子为俊士生者教法如太学可空疎如是乎三大杯【生】洪度知陈丈丈家声伎么正恐马融未必有此【净】皇恐皇恐
【榴花泣】【净】生徒女乐不忝马风流山吏部杜荆州从他嘲笑老猕且落得雪鬓霜头【小旦】生计云何乃能如此受用【净】不好说全靠在家日少在外日多些生涯暗羞仗云笺惯引聊城彀【小旦】妙则妙矣恐不免襟裾之诮【净】尽余年课燕调莺任诸君唤马呼牛【小旦】当年邂逅之时见一老巫说相公有无数阴兵护卫功名非偶富贵在天只合及时为乐【生】说得是移酒到逍遥台去
【前腔】【小旦】逍遥仆射欲到醉乡游邀白社载靑楼翩翩骑鹤向洲更都忘稷契巢由陈丈丈蝇头运筹到槐宫梦破谁消受【净】你那生涯怕也不强似我【小旦】差便差些也是一家业障笑花营腐草偷光恋吟坛故纸钻头【末上】禀老爷金仙院白鹦鹉忽然不怿养者十为击磬他十念弥陀敛翅委足化去了【生】可惜可惜不料又失一雪衣矣【外】言语文章终归寂灭樊笼豢养今始脱然【生】说得是分付左右底以阇维之法焚之好収舍利送与老僧建塔【左右应科】【小旦】仙禽演畅乃尔关心静女和鸣作何眷念【生】便是【外】【净】夜阑了请散席罢
【尾】【合】兰亭宴梓泽游此夕胜情堪偶只恐芭蕉不耐秋【外净揖别科】【外】笙歌归院落【净】灯火下楼台【生】薛子且留步我看二公上马一面看女轿相送【生送外净下】【小旦背立吟科】莲花为性玉为腮辜负尚书唤妾来蓬岛不生巫峡梦虚劳云雨下阳台【生入听微笑科】你那里知道非敢薄卿寔无心緖耳自离兰室留赠玉环远隔山河空劳梦寐我数日前呵
【二犯傍妆台】萋萋芳草梦鹦洲锦城春色入眼尽成愁想他凤蜡下扪髻影鸳帐上啮丝终宵猛然情緖起地角天涯没断头【小旦】可曾有书信么【生】祗缘关塞远不是雁鸿稀寂寥一雁断送九秋万一有些差池呵枉教膓断凤吹楼
【前腔】【小旦】妬花风雨未须愁翠烟香雾有日覆刀州投不碍青玉杵隔不断绛河流文箫彩鸾终好合纸帐梅花亦浪忧【微笑科】毕竟是相公薄幸寂寥一雁断送九秋旣无间耗说甚差池枉教膓断凤吹楼
小旦旅况秋偏棘　生离情老易悲
合尊前江汉阔　好合定何时

鹦鹉洲卷下第二十齝　出狱　真文韵
【小生枷杻上】玉漏声长灯耿耿东墙西墙时见影月明窻外子规啼忍使孤魂愁夜永小生姜荆宝明经及第叨任靑城只因库印沿烧见问大辟在此昨夜梦一妇人曰我薛涛也因出此诗相赠思想起来薛者雪也涛者风波也我这风波日下当昭雪耳喜得新节鎭明朝理狱未卜若何【末】大人怕节度爷坐得早走动
【山坡羊】【小生】恨悠悠生逢缁磷痛绵绵胸攒锋刃焰腾腾当年命飞角呜呜此夜心犹震脉脉思情谁与伸夷吾在槛甘虀粉【末】姜大人朝中没有个故人【小生】鲍叔何人齐庭休问【末】近日朝廷有大庆敢有赦来【小生】瞻恩那朝中一道春牌头便有赦怕我也等不得销魂似风中一片云
【前腔】泪潸潸衣衫难揾瘦崖崖肌肤销尽虚飘飘家山梦儿【末】家中有信么【小生】远迢迢眄不到衡阳信渺渺愁【末】可有门路儿【小生】登闻未有门飞霜积旱须天愍白眼相看黄金羞问覃恩安得缇萦一叩阍招魂空读离骚九辩文
万里羁縻客　伤心对月华
欲慿今夜影　回照故园花

鹦鹉洲卷下第二十一齝　得耗　真文韵
【破阵子】【生盛服上】节使来苏民隐纶音下问城髠生怕刑章由巧酝遣阳春到覆盆成都雨露新下官韦皋奉命清理一鎭狱囚巡捕官将文卷上来【末应送卷科】【生】到有三百余起逐起带进【小生低问左右科】仆射不是韦皋么【左右低答科】正是正是【小生高呌科】仆射仆射念姜家荆宝否【生】我正念之【小生】罪人便是【生】呀你犯何罪重系如此【小生】荆宝送公之后寻以明及第叨任青城家人误衙斋不料延烧库印因坐此辟【生】家人犯罪长吏何尤事情岂但矜疑才望宜奏荐今眉州见缺剌史下官不日上疏暂留宾幕先复衣冠左右底请姜老爹换了衣服进来【随意扮二起解责小生易官服进见行庭参科】【生】贤弟请细说一番
【锦缠道】【小生】念波臣坐官衙青毡未温蓦忽遇灾迍那其间昆冈失火玉石俱焚更逢他西京寗尹生纽作连厫韩信魂断锦江濵丰城剑气谁怜贯斗文仆射蒙矜问使春波顷刻到枯鳞
【前腔】【生】叹东君叙沈垂垂泪痕听罢欲销魂自江边竟无消息到如今却元来曾为令尹又意外横罹瑕衅雨露一朝新知君不荐羞称献纳臣剌史劳英儁使一枝重放洛阳春【小生】多感仆射提【生】左右底退去【众应下】【生小生双平交相揖科】【生】浑家寄住多累贵庄即遣将迎想当无恙【小生】不好说仆射元期七载今过八年箫妹巳絶食而亡玉环殉葬矣絶命时衣带上系留赠一诗云黄雀衔来巳数春别时留解赠佳人长江不见鱼书至为遣相思梦入秦【生】兀底不痛杀我也【哭倒科】【小生】仆射宝重【生】把浑家自尽曲折细说一番【小生】他自别仆射以来
