<!-- { "loadSidebar": true } -->
　　〔宋齐丘引张千上云〕事不关心。关心者乱。今日着韩太守驿亭中管待陶学士去。如何不见来回话。〔韩熙载上云〕小官韩熙载。奉宋丞相钧旨。着我管待陶学士。看他动静。不想他写下十二个字在墙壁上。被我抄将来。学士。怎生瞒的过我。此乃独眠孤馆四字。此人客况动矣。陶谷也。你也说不的李主。我直教你还不得家乡。我将此十二字见丞相去。左右报复去。道韩熙载来见。〔报科〕〔宋齐丘云〕着他过来。〔见科〕〔宋齐丘云〕昨日席间动静如何。〔韩熙载云〕昨日陶学士座中古懒。将秦弱兰正眼不看。被此女子将学士灌醉了。学士睡了。小官出门。见壁上十二字。乃是他写下的。小官抄将来与丞相看。〔宋齐丘云〕熙载。你比外郡太守不同。况且斯文。此非公衙。私宅之内。将座儿来。太守请坐。〔韩熙载云〕小官不敢。〔宋齐丘云〕何妨。〔韩坐宋看字科云〕太守。你解此意么。乃春秋战国之时。多有作者。号曰隐语。说他正大。则看这十二个字上。便见他平日所守。川中狗者。蜀犬也。蜀字着个犬字。是个独字。百姓眼者。民目也。民字着个目字。是个眠字。虎扑儿者。爪子也。爪字着个子字。是个孤字。公厨饭者。官食也。官字着个食字。是个馆字。团句道独眠孤馆。此人客况动矣。陶谷。你如何瞒的过我。你来要说李主下江南。我直教他还不得乡土。太守你近前来。〔做耳语科云〕待十数日后。依吾计行。此人必中吾计矣。陶学士。陶学士。〔诗云〕由你千般计较。枉自惹人谈笑。休夸伶俐精详。必定中吾圈套。〔同下〕〔正旦改扮素衣引梅香上云〕妾身秦弱兰。为陶学士古■〈忄敝〉。太守着我今夜狐媚了他呵。便得赏赐。狐媚不的呵。便加罪责。今日天晚。则除是这般。梅香。那香桌完备了么。〔梅香云〕若论姐姐这等乖觉。料他到的那里。〔正旦唱〕
　　【南吕一枝花】我也曾将宣使迎。不似这天臣强。果然道易求无价宝。难得有情郎。他多管是铁石心肠。直恁的难亲傍。一鼻凹衠是雪霜。无情的付粉何郎。冷脸的画眉张敞。
　　【梁州第七】他则是惯受用玉堂金马。不思量月户云窗。则他那古■〈忄敝〉心甚的唤做鸣珂巷。空那般衣冠济济。状貌堂堂。却为甚偏嫌俺妓女。怕见婆娘。莫不他净了身不辨阴阳。人道这秀才每都不荒唐。偏怎那洞庭湖柳毅传书。谢家庄崔护觅浆。贾充宅韩寿偷香。想我那往常。伎俩。播弄的子弟如翻掌。这个铁卧单我怎窝藏。我自寻思出这个风流俏智量。须要今夜成双。
　　〔云〕梅香。将香烛来。我烧夜香。〔梅掇桌科〕〔陶谷便衣上云〕小官自从到此。两月有余。不得见唐主。淹留驿亭之中。今夜风清月朗。闲庭寂静。客况萧然。蛩声聒耳。桂子飘香。推开这角门。去这花园内。乘月色观桂花释闷咱。〔正旦望见陶科云〕梅香。兀那月下闲行的正是那倈。〔梅香云〕姐姐。可知是哩。〔正旦唱〕
　　【贺新郎】他去那无人处独步也气昂昂。这公则会阔论高谈。那里知浅斟低唱。我这里潜身躯迸定脸凝睛望。端的是风清月朗。可甚么软玉温香。〔陶谷望北斗顶礼做笑科云〕月色团圆也。〔正旦唱〕他这般更深离馆舍。夜静步回廊。〔陶谷吟诗云〕月中桂子宜攀折。苑内凡花不耐看。〔正旦唱〕我猜他莫不劳魂役梦胡思想。〔陶谷云〕魏武帝有诗曰。月明星稀。乌鹊南飞。绕树三匝。无枝可依。看来正是小官。〔正旦唱〕原来他望天瞻北斗。却不肯和月待西厢。
　　〔云〕梅香。我烧罢香回去。对此月色。口占一诗。〔念科云〕隔窗疎雨送秋声。夜夜愁人睡不成。遇此良宵多感慨。清风明月又关情。〔陶谷云〕原来有人在柳阴深处吟诗。我过去看咱。〔正旦云〕梅香。咱回去来。〔陶谷云〕小娘子勿罪。〔正旦拜科〕〔陶谷云〕一个好女子也。小娘子高姓。谁氏之家。因甚在此官舍之中。〔正旦唱〕
　　【牧羊关】俺夫主为驿吏身姓张。〔陶谷云〕元来是驿吏的妻子。你是那里人氏。〔正旦唱〕生长在两浙苏杭。〔陶谷云〕如今你丈夫那里去了。〔正旦唱〕怎想他半路里情绝。他从那二年前身丧。〔陶谷云〕小娘子怎生在此住坐。〔正旦唱〕妾身见如今独自个持着服孝。〔陶谷云〕你多大年纪持服来。〔正旦唱〕我从二十六上守孤孀。〔陶谷云〕敢问小娘。为何这早晚对月吟诗。〔正旦云〕我自释闷而已。那里是诗。〔唱〕我也则诗句内题秋景。月明中烧夜香。
　　〔陶谷云〕小官乃是大宋使臣陶学士。若小娘子不弃。愿同衾枕。不知小娘子意下如何。〔正旦云〕妾身守服之妇。不堪陪奉尊官。〔陶谷云〕小娘子何发此言。若心肯时。小官有幸也。〔正旦唱〕
　　【隔尾】我则道他喜居苦志颜回巷。却元来爱近多情宋玉墙。这搭儿厮叙的言词那停当。想昨日在坐上。那些儿势况。苫眼铺眉尽都是谎。
　　〔陶谷云〕小娘子但与小官成其夫妇。终身不敢忘也。〔正旦云〕学士不弃妾身。残床陋质。愿奉箕箒之欢。〔陶谷云〕小娘子可到官舍中去。〔做同行科〕〔陶谷云〕小娘子请坐。异日必娶你为正室夫人。〔正旦云〕妾身有一句话。向学士道破者。〔唱〕
　　【牧羊关】你见我心先顺随了。你可不气长。有句话须索商量。你休将容易恩情。等闲撇漾。〔陶谷云〕他日你做夫人县君哩。〔正旦唱〕我等驷马车为把定物。五花诰是撞门羊。你明日北去人千里。早变做南柯梦一场。
　　〔陶谷云〕小娘子。趁此夜阑人静。成其夫妇。多少是好。〔正旦云〕则怕你日后不取我呵。被人笑耻。有何表记的物件与我。可为凭信。〔陶谷云〕小娘子将何以为信。〔做相戏科〕〔正旦唱〕
　　【红芍药】他早把绣帏儿簌簌的塞了纱窗。款款的背转银缸。早把我腰款抱揾残妆。羞答答懒弃罗裳。袖稍儿遮了面上。可曾经这般情况。怀儿中把学士再端详。全无那古■〈忄敝〉心肠。
　　【菩萨梁州】一刬地疎狂。千般的波浪。诸余的事行。难道是不理会惜玉怜香。一团儿软款那安详。半星儿不显威仪相。引逗的人春心荡。昨日在尊席上那模样。便这般和气春风满画堂。全不见脸似冰霜。
　　〔出汗巾科云〕学士。告乞珠玉。〔陶谷云〕有有。〔做写科云〕写就了也。〔旦接念云〕好姻缘。恶姻缘。奈何天。只得邮亭一夜眠。别神仙。琵琶拨尽相思调。知音少。待得鸾胶续断弦。是何年。右调风光好。是好高才也。请学士落款。〔陶谷写科云〕翰林陶学士作。〔正旦云〕谢了学士者〔唱〕
　　【三煞】我看了高才词翰华笺上。却为甚不肯烂醉佳人锦瑟傍。可知我把小末的郎君放。他兀的锦绣文章。更做着皇家卿相。被我着个小局段儿早打入天罗网。看这公古■〈忄敝〉性从来无些雅况。我试与满捧瑶觞。
　　〔云〕学士。你饮一杯酒者。〔陶谷云〕我吃。我吃。〔正旦唱〕
　　【二煞】你这般当歌对酒销金帐。煞强如扫雪烹茶破草堂。你许下我的休教无承望。此别后水远山长。把美缱绻则怕贵人多忘。则要你经板儿印在心上。当日也是我在尊前不容近傍。假妆好人家便引动情肠。
　　【煞尾】我想这歌台舞袖风流相。怎如大院深宅窈窕娘。也得今朝。这一场。想官司。也不枉。共学士。有情况。再开筵。敢说强。风光好。是招状。我明日。太守行。决将咱。厮觑当。我把那段疋绫罗不希望。我本不乐作娼。则向那烟花簿上勾抹了我的名儿胜如赏。〔下〕
　　〔陶谷云〕小官回京。决取此女为妻。方是我平生愿足。〔诗云〕客中最怕是秋天。虫声砧韵总凄然。今宵幸遇良人妇。美满恩情结好缘。〔下〕
　　〔音释〕
　　■〈忄敝〉音鳖　强音绛　衠音肫　俩音两　蛩音穷　倈离靴切　苫声占切　揾温去声　行霞浪切　缱音遣　绻音眷　窈音杳　窕音调
　　第三折
　　〔宋齐丘引张千上云〕小官宋齐丘。与韩熙载定计。处置那陶谷学士。如何不见回话。这早晚敢待来也。〔韩熙载上〕〔诗云〕安排打凤牢龙计。引起■〈歹尤〉云殢雨心。小官韩熙载。不想陶学士被某识破十二字隐语。用些机关。果中其计。我今来回丞相的话。左右报复去。道韩熙载来见。〔报科〕〔宋齐丘云〕有请。〔见科〕〔宋齐丘云〕干事如何。〔韩熙载云〕此人果中其计。秦弱兰赚了他一篇乐章。亲笔落款。他自将着。今日来回丞相话哩。〔宋齐丘云〕我料他怎出的咱二人之手。则今日便卧翻羊。摆下果桌。小官就对他说。我唐主病可。今日着俺将着茶饭。来与学士释闷。明日早朝相见。他听的必然欢喜。饮酒之间。唤秦弱兰来歌此乐章。看他怎生说话。太守一壁厢执料茶饭。小官回了主人的话。便到馆驿中来也。〔韩熙载云〕谨领钧旨。〔同下〕〔陶谷上云〕小官陶学士。昨夜晚间。不意驿吏之妻。与我苟合。我看此女有沉鱼落雁之容。闭月羞花之貌。我许他娶为正室。今日等韩太守来时。我嘱他放此妇人回去。等我日后好来取他。〔韩熙载上云〕来到这驿亭中。学士恭喜。〔陶谷云〕敢问何喜。〔韩熙载云〕学士归有日矣。我主病体颇安。明日早朝。便请相见。〔陶谷云〕这也则完的一场使事。何足为喜。〔宋齐丘引张千上云〕来到这馆驿门首。左右报复去。道某家来了也。〔报见科〕〔宋齐丘云〕学士归有日矣。玉体颇安。请学士明日相见。〔韩见宋科〕〔宋齐丘云〕学士。韩太守是当今文学之士。见任太守。即古之京兆尹。陪坐何如。〔陶谷云〕这也不妨。〔宋齐丘云〕将酒来。我奉学士一杯。太守一面准备歌儿舞女。教他侑酒。与学士作欢如何。〔韩熙载云〕丞相说的是。早已备下了。即当唤来供奉学士。〔陶谷云〕丞相差矣。我辈孔门高弟。何用此辈侑酒。休唤来。〔宋齐丘云〕学士宽洪大度。何所不容。便唤几个来唱与俺听。学士休听便了。〔正旦上云〕今日筵间。那学士还做古■〈忄敝〉么。〔唱〕
　　【正宫端正好】总然你富才华。高名分。谁不爱翠袖红裙。你看这般东风桃李香成阵。犹兀自难遣东君恨。
　　【滚绣球】人都道秀才每村。不会将女色亲。他每则是识廉耻正心不肯。但出语也做的个郎君。假若是夸谈俺好妇人。则着些俗言语便不真。他每用文章也道的来淹润。则着两句诗说尽精神。裙拖六幅湘江水。髻挽巫山一段云。休道不消魂。
　　〔做见科〕〔正旦云〕你看他比前日又冷脸也。〔唱〕
　　【倘秀才】昨夜个横着片风月胆房中那亲。今日个■〈躖，去〉着柄冰霜脸人前又狠。空这般苫眼铺眉立那教门。我须索心恭谨。意殷勤。侑尊。
