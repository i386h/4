<!-- { "loadSidebar": true } -->
　　【仙吕八声甘州】花遮翠拥。香霭飘霞。烛影摇红。月梁云栋。上金钩十二帘栊。金雀屏开玳瑁筵。绿蚁光浮白玉锺。爽气透襟怀。满面春风。
　　〔铁拐上云〕贫道按落云头。来到女直地面。这里就是金安寿家。我去与他添寿化斋。看他说甚么。〔见科云〕稽首。贫道特来化斋添寿。〔正末云〕一个先生来化斋求利市。不知先生从那里来。〔铁拐云〕从三岛来。〔正末云〕往那里去。〔铁拐云〕特来度你为神仙。往蓬莱去。〔正末云〕休胡说那。〔唱〕
　　【寄生草】俺围珠翠冰绡内。胜蓬莱阆苑中。他淡昏昏半窗明月梨花梦。我谩匆匆满溪流水天台梦。你叹空空一襟清露游仙梦。〔铁拐云〕贫道昨日蕊珠宫醉倒。今日却在这里。〔正末笑科〕〔唱〕你昨宵个夜沉沉醉卧蕊珠宫。今日暖融融误入桃源洞。
　　〔铁拐云〕金安寿娇兰。你二人跟我出家。长生不灭。〔正末云〕休胡说。看了我这等受用快活。如何肯跟你出家。去吃菜根也。着我那歌儿舞女过来。〔扮歌儿引细乐上舞科〕〔唱〕
　　【满堂红】凤凰台下凤凰台也波台。凤凰台上凤凰来也波来。天籁地籁闻人籁也波籁。八音谐。绿云裁。翠烟开。月明吹彻海山白。
　　【大德歌】碧泠泠。玉铿铿。七政匏为定。攒紫霞。嵌晓星。箜簧点点皆相应。善吹的是子晋董双成。
　　【鱼游春水】自嶰谷起遗风。定雌雄。十二筒。律应黄锺。梅落江清吹三弄。声动关山感归梦。伴渔翁引牧童。
　　【芭蕉延寿】韵清微。高山流水野猿嘶。楚雨湘云塞鴈飞。清风明月孤鹤唳。春融和。莺乱啼。〔下〕
　　〔正末云〕你看我是好受用也。〔唱〕
　　【村里迓鼓】摆窈窕翠娥红袖。出蒲萄紫驼银瓮。听嘹喨笙簧聒耳。间一派。仙音齐动。你看那梅香小玉。了鬟使数。相随相从。鸾箫吹。象板敲。皓齿歌。细腰舞。琉璃锺。琥珀醲。呀。簇捧定可喜娘风流万种。
　　〔铁拐云〕金安寿。这是你尘世快乐。不如俺仙家受用也。〔正末云〕你更不见我受用处。你听我说。〔唱〕
　　【元和令】绣幙张翠霭蒙。锦堂晃晓云笼俺小姐纤纤十指露春葱。宝钗横螺髻耸。腮桃眉柳额芙蓉。点星眸秋水同。
　　【上马娇】日高也花影重。风香也酒力涌。宝篆袅博山铜。罗裙轻拂湘纹动。侬半札凤头弓。
　　【胜葫芦】恰便似银汉星回一道通。嫦娥出素华宫。弦管声中更漏永。千般婉转。万般调弄。不觉夜将终。
　　【幺篇】可正是歌尽桃花扇底风。人面映和花红。两下春心应自懂怜香惜玉。颠鸾倒凤。人在锦胡衕
　　〔铁拐云〕你今跟我出家去。脱离尘寰。便登仙界。乘苍鸾。跨彩凤。稳坐瑶池紫府。俯视三茅太华。可不好那。〔正末唱〕
　　【后庭花】随着你坠天花满太空。飘璚香散九重。登隐隐金霞殿。游巍巍碧落宫。上苍穹。把鸾骖鹤控。俯三茅太华峰。伴千年长寿松。逐锺离。跟吕公。寻安期。访葛洪。赴蟠桃仙界中。脱尘寰凡世冗。
　　〔铁拐云〕金安寿。你这里快乐有尽。跟我出家去。无穷受用。〔正末云〕你更不曾见我受用处。我推开卧房门。先生你看者。〔唱〕
　　【青歌儿】争似俺花浓花浓柳重。更和这雨魂雨魂云梦。曲阁层轩锦绣拥。香温玉软丛丛。珠围翠绕重重。鼍皮鼓儿冬冬。刺古笛儿喁喁。琵琶慢捻轻拢。歌音换羽移宫。助人笑口欢容。几多密意幽悰。只这等朝朝暮暮乐无穷。煞强似你那白云洞。
　　〔铁拐云〕你这凡世快乐。打甚么紧。在我根前卖弄。〔正末云〕待我再说一遍。〔唱〕
　　【金盏儿】珠琭簌玉玲珑。金蹀躞翠笼惚。锦斑斓画堂富贵人相共。光灿烂。碧天边月色溶溶。麝兰香缥缈。环佩玉丁东。酒斟金错落。花列绣蒙茸。
　　〔铁拐云〕金安寿。你只跟我出家去。不生不死。受用快活。〔正末唱〕
　　【赚煞尾】枉了你费精神。休则管相拦纵。怎撇的玉天仙风流爱宠。〔铁拐云〕这尤物要他怎么。〔正末唱〕端的个鱼水夫妻两意同。少年人兴味偏浓。绣帏中淡荡春风。红浪轻翻翠被重。玉绳拽遥天半空。银漏逐梅花三弄。直吃的斗杓回月影转梧桐。〔同旦下〕
　　〔铁拐云〕这两个业畜。正在不省之乡。必须再用心点化。直待指开海角天涯路。引得迷人大道行。〔下〕
　　〔音释〕
　　瑁音妹　稽音岂　阆音浪　籁音赖　白巴埋切　匏音袍　嵌音阚　嶰音械　塞音赛　唳音利　窈音杳　窕音调　萄音桃　从去声　醲音浓　胡音胡　衕音同　璚与琼同　穹区容切　鼍音陀　喁音浓　煞与杀同　琭音鹿　簌音速　蹀音迭　躞音屑　惚音松　茸音戎　杓音标
　　第二折
　　〔正末同旦家僮梅香上云〕某金安寿是也。被一个风魔道士。每日上门上户。要我跟他出家。时遇春天。一来共小姐郊外踏青散心。二来躲那先生。〔做行科云〕来到这郊外。是好春和景致也呵。〔唱〕
　　【南吕一枝花】花溪音乐喧。竹坞人家小。香车游上苑。宝马满东郊。杂杂嘈嘈。一程程锦绣似花枝绕。一处处管弦般鸟语调。垂杨院卖花人一声声叫过红楼。杏花村题诗客一个个醉眠芳草。
　　【梁州第七】看春江鸭头绿皱。接行云鴈翅红娇。酒旗向青杏园林挑。佳人斗草。公子妆幺。秋千料峭。鼓吹游遨。上新黄柳曳金条。绽嫣红花簇冰绡。芳丛内采嫩蕊粉蝶队队身轻。回塘畔点香芹。紫燕翩翩翅袅。碧阴中弄清音流莺恰恰声交。难挑。怎描。便那女娘行心思十分巧。其实的刺不成绣不到。丹青手虽然百倍高。也画不出这重迭周遭。
　　〔带云〕我想俺这一对好夫妻。也非今世姻缘。是前生配定也。〔唱〕
　　【四块玉】他碾香输将芳径穿。我催骏■〈马宛〉把丝鞭袅。俺这对美爱夫妻宿缘招。俊厖儿落鴈沉鱼貌。俺两口儿恰便似地长就并蒂花。水养成交颈鸳。天生下比翼鸟。
　　〔铁拐上拦住马科云〕金安寿。你躲的我好也。〔正末唱〕
　　【骂玉郎】他将我这马头拦住高声叫。辔揪住黄金勒。鞭挽住紫藤梢。〔铁拐鼓掌大笑云〕你愚眉肉眼。怎识的贫道那。〔正末唱〕见他风风魔魔掴着手。佯推笑。〔铁拐云〕弃了家业。快逃性命。着你不生不灭。跟我出家去。〔正末唱〕你着我将家业抛。性命逃。便是朝闻道。
　　〔铁拐云〕我着你跨青鸾。乘彩凤。上丹霄。做神仙可不好也。〔正末唱〕
　　【感皇恩】你觑花枝般淹润妖娆。我更笋条般风流年少。你着我跨青鸾。乘彩凤。上丹霄。怎如我那花柔柳嫩。玉软香娇。恨不的心窝里放。手掌中擎。眼皮上阁。
　　〔铁拐云〕你欲心太重。早弃家缘。跟我出家。教你做大罗神仙哩。〔正末唱〕
　　【采茶歌】你着我戏仙瓢。过金桥。怎肯生拆散碧桃花下凤鸾交。伴着你个铁拐云游同去也。可不闪的俺玉人何处教吹箫。
　　〔铁拐云〕金安寿。下马来。我与你说话。跟我出家去。教你到十洲三岛。同赴蟠桃。可不快活。〔正末云〕我去不得。〔唱〕
　　【侧砖儿】我怎肯寻真误入蓬莱岛。向羣仙队里会蟠桃。早难道好者为之乐。〔铁拐云〕弃了家缘。跟贫道出家去。〔正末唱〕怎舍的俺铜斗般锦窠巢。
　　【竹枝歌】看了俺胸背搀绒宫锦袍。〔铁拐云〕俺出家的藤冠衲袄。草履麻绦。长生不老。比你还受用哩。〔正末唱〕怎系这等续断滥麻绦。你则看他江梅风韵海棠标。樱桃樊素口。杨柳小蛮腰。你可也徒劳。怎把兰蕙性浪比蓬蒿。
　　〔铁拐云〕出家儿参祖师。遵径道。其中清味。玄中又玄。做大罗神仙。你休要迷了正道。〔正末唱〕
　　【玄鹤鸣】遵径道。达玄妙。参祖师。习鸿宝。说杀你驾青牛。乘赤鲤。骖白鹿。骑黄鹤。怎如俺这宝马雕鞍最好。〔铁拐云〕你有甚快乐。快快跟我出家去。〔正末云〕我去不的。〔唱〕俺春风桃李。夏月葵榴。秋天金菊。冬雪江梅。一年中景物饶。料你那茅庵草舍。争似俺兰堂画阁。
　　〔铁拐云〕你不知卢生的故事。不勾一餐。黄粱饭熟。能得几多光景。〔正末唱〕
　　【乌夜啼】我平生不识邯郸道。料黄粱怎比羊羔。〔铁拐云〕俺那里香风不动松花老。跟我出家。可不快活。〔正末唱〕休夸你香风不动松花老。争如俺月夜花朝。雨媚云娇。〔铁拐云〕跟我去赴蟠桃会好的多哩。〔正末唱〕跟你去九重春色醉仙桃。争如俺一生花柳从吾好。白玉池。琼花岛。将我度为道友。这便是你善与人交。
　　〔铁拐诗云〕俺那里洞门无锁钥。自有白云封。从他天地老。容颜只似童。比你好得多哩。〔正末唱〕
　　【黄锺尾】你那里白云封洞烧丹灶。争似俺锦水流香泛碧桃。我这头巾上珍珠砌成文藻。玉兔鹘金厢系绣袍。紫丝缰金鞍骏马骄。葵花镫靴尖斜款挑。虞候亲随护从着。茶褐罗伞云也似绕。绛蜡纱灯月也似皎。重裀卧铺陈换副儿交。列鼎食珍羞拣口儿炰。你止不过掘黄精和土斵。砍青松带叶烧。蒸云腴煑藜藿。饮涧泉吃仙药。这两般可是那件儿好。〔铁拐云〕则这般他也不肯。须用仙术再点化他。金安寿。你见我手中铁拐么。我轻轻摇动。化道金光去也。疾。〔下〕〔正末唱〕见他显神通将铁拐轻摇。早化一道金光不见了。〔下〕
　　〔音释〕
　　坞音五　挑上声　嫣音烟　■〈马宛〉音冤　厖音忙　辔音配　掴乖上声　阁高上声　巢锄昭切　搀初衔切　鹤音豪　邯音寒　郸音丹　鹘红姑切　镫登去声　着池烧切　炰音袍　斵音沼　藿音好　药音耀
　　第三折
　　〔铁拐上诗云〕一足刚跷一足轻。数茎头发乱鬅鬙。世人不识苍苍拐。搅的黄河彻底清。贫道点化金安寿。未得回头。今番第三遭也。若再不省呵。贫道自有道理。〔下〕〔正末同旦梅香上云〕小姐。那先生缠定咱。把前后门重重闭上。咱去卧房坐下。他须不能勾进来。咱慢慢的饮几杯酒。托天地祖宗。好是快活。趁着这夏景清和。避暑乘凉。好受用也呵。〔唱〕
　　【商调集贤宾】黄梅细丝江上雨。碧沼内翠荷舒。受用的是玛瑙盘蔗浆酪粉。珊瑚枕藤簟纱厨。黍新包似裹黄金蒲细剉如攒白玉。咏离骚歌楚些谁吊古。夺锦标擢画桨似飞凫。系同心长命缕。佩辟恶赤灵符。
　　【逍遥乐】兰汤试浴。纳水阁微凉。避风亭倦午。乘竹阴槐影桐疎。迭冰山素羽青奴。翦彩仙人悬艾虎。开南轩奇峯云布。瓜分金子。鲙切银丝。茶煑云腴。
　　【春归怨】夫贵妻荣。多来大福。画堂罗列锦模糊。妻才子禄前生注。庆有余。美满欢娱。配凤友对鸾雏。
　　〔梅香云〕小哥。据你风流浪子。聪明俊俏。怎生出家者。〔正末唱〕
