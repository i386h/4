<!-- { "loadSidebar": true } -->
　　〔云〕还不放下。则吃你那大食里烧羊去。〔扬州奴做怕科将筯敲碗科〕〔正末打科〕〔卜儿云〕老的也。休打他。〔扬州奴做出门科云〕婶子。打杀我也。如今我要做买卖。无本钱。我各扎邦便觅合子钱。〔卜儿云〕孩儿云。我与你这一贯钱做本钱。〔扬州奴云〕婶子。你放心。我便做买卖去也。〔虚下再上云〕婶子。我拏这一贯钱去买了包儿炭来。〔卜儿云〕孩儿。你做甚么买卖哩。〔扬州奴云〕我卖炭哩。〔卜儿云〕你卖炭可是何如。〔扬州奴云〕我一贯本钱卖了一贯。又赚了一贯。还剩下两包儿炭。送与婶子烘脚做上利哩。〔卜儿云〕我家有。你自拏回去受用罢〔扬州奴云〕婶子。我再别做买卖去也。〔虚下再上叫云〕卖菜也。青菜白菜赤根菜。芫荽葫萝卜葱儿呵。〔卜儿云〕孩儿也。你又做甚么买卖哩。〔扬州奴云〕婶子。你和叔叔说一声。道我卖菜哩。〔卜儿云〕孩儿也。你则在这里。我和叔叔说去。〔卜儿做见正末科云〕老的。你欢喜咱。扬州奴做买卖。也赚得钱哩。〔正末云〕我不信扬州奴做甚么买卖来。〔扬州奴云〕您孩儿头里卖炭。如今卖菜。〔正末云〕你卖炭呵。人说你甚么来。〔扬州奴云〕有人说来。扬州奴卖炭苦恼也。他有钱时火焰也似起。如今无钱弄塌了也。〔正末云〕甚么塌了。〔扬州奴云〕炭塌了。〔正末云〕你看这厮。〔扬州奴云〕扬州奴卖菜。也有人说来。有钱时伴着柳隆卿。今日无钱担着那胡子传。〔正末云〕你这菜担儿。是人担自担。〔扬州奴云〕叔叔。你怎么说这等话。有偌大本钱。敢托别人担。倘或他担别处去了。我那里寻他去。〔正末云〕你往前街去也往那后巷去。〔扬州奴云〕我前街后巷都走。〔正末云〕你担着担。口里可叫么。〔扬州奴云〕若不叫呵。人家怎么知道有卖菜的。〔正末云〕可是你叫。是那个叫。〔扬州奴云〕我自叫。〔正末云〕下次小的们。都来听扬州奴哥哥怎么叫哩。〔扬州奴云〕叔叔。你要听呵。我前面走。叔叔后面听。我便叫。叔叔你把下次小的每赶了去。这小厮每都是我手里卖了的。〔正末云〕你若不叫。我就打死了你个无徒。〔扬州奴云〕他那里是着我叫。明白是羞我。我不叫。他又打我。不免将就的叫一声。青菜白菜赤根菜。葫萝卜芫荽葱儿阿。〔做打悲科云〕天那。羞杀我也。〔正末云〕好可怜人也呵。〔唱〕
　　【红绣鞋】你往常时在那鸳鸯帐底那般儿携云握雨。哎。儿也你往常时在那玳瑁筵前可便噀玉喷珠。你直吃得满身花影倩人扶今日呵便担着孛篮。拽着衣服。不害羞当街里叫将过去。
　　〔扬州奴云〕叔叔。您孩儿往常不听叔叔的教训。今日受穷。纔知道这钱中使。我省的了也。〔正末云〕这话是谁说来。〔扬州奴云〕您孩儿说来。〔正末云〕哎哟。儿也。兀的不痛杀我也。〔唱〕
　　【满庭芳】你醒也波高阳哎酒徒。担着这两篮儿白菜。你可觅了他这几贯的青蚨。〔带云〕扬州奴。你今日觅了多少钱。〔扬州奴云〕是一贯本钱。卖了一日。又觅了一贯。〔正末唱〕你就着这五百钱买些杂面你便还窑去。那油盐酱旋买也可是零沽。〔扬州奴云〕甚么肚肠。又敢吃油盐酱哩。〔正末唱〕哎。儿也。就着这卖不了残剩的菜蔬。〔扬州奴云〕吃了就伤本钱。着些凉水儿洒洒。还要卖哩。〔正末唱〕则你那五脏神也不到今日开屠。〔云〕扬州奴。你只买些烧羊吃波。〔扬州奴云〕我不敢吃。〔正末云〕你买些鱼吃。〔扬州奴云〕叔叔。有多少本钱。又敢买鱼吃。〔正末云〕你买些肉吃。〔扬州奴云〕也都不敢买吃。〔正末云〕你都不敢买吃。你可吃些甚么。〔扬州奴云〕叔叔。我买将那仓小米儿来。又不敢舂。恐怕折耗了。只拣那卖不去的菜叶儿。将来煨熟了。又不要蘸盐搠酱。只吃一碗淡粥。〔正末云〕婆婆。我问扬州奴买些鱼吃。他道我不敢吃我。道你买些肉吃。他道我不敢吃。我道你都不敢吃。你吃些甚么。他道我吃淡粥。我道你吃得淡粥么。他道我吃得。〔唱〕婆婆呵这厮便早识的些前路。想着他那破瓦窑中受苦。〔带云〕正是不受苦中苦。难为人上人。〔唱〕哎。儿也。这的是你须下死工夫。
　　〔扬州奴云〕叔叔。恁孩儿正是执迷人难劝。今日临危可自省也。〔正末云〕这厮一世儿则说了这一句话。孩儿你且回去。你若依着我呵。不到三五日。我着你做一个大大的财主。〔唱〕
　　【尾煞】这业海是无边无岸的愁。那穷坑是不存不济的苦。这业海打一千个家阿扑逃不去。那穷坑你便旋十万个翻身急切里也跳不出。〔同卜儿下〕
　　〔扬州奴云〕大嫂。俺回去来。天那。兀的不穷杀我也。〔同旦下〕〔小末上云〕自家李小哥。父亲着我去请赵小哥坐席。可早来到城南破窑。不免叫他一声。赵小哥。〔扬州奴同旦上见科云〕小大哥。你来怎么。〔小末云〕小哥。父亲的言语。着我来明日请坐席哩。〔扬州奴云〕既然叔叔请吃酒。俺两口儿便来也。〔小末云〕小哥是必早些儿来波。〔下〕〔扬州奴云〕大嫂。他那里请俺吃酒。明白羞我哩。却是叔叔请。不好不去。到得那里。不要闲了。你便与他扫田刮地。我便担水运浆。天那。兀的不穷杀我也。〔同下〕
　　〔音释〕
　　傻音耍　眯米去声　俗词疽切　跳音条　物音务　蓦音卖　桯音形　长音丈　蹅音渣　握音约　噀询去声　孛音蒲　服房夫切　阿乌戈切　出音杵
　　第四折
　　〔正末同卜儿小末尼上云〕今日是老夫贱降的日辰。摆下酒席。请众街坊庆贺这所新宅子。就顺便庆贺小员外。昨日着小大哥请的扬州奴去了。不见来到。众街坊老的每。敢待来也。〔扮众街坊上云〕俺们都是这扬州牌楼巷人。昔日赵国器临死。将他儿子扬州奴托孤与东堂老子。谁想扬州奴把家财尽都耗散。现今这所好宅子。也卖与东堂老子了。今日正是东堂老子生日。请我众街坊相识吃酒。却又唤那扬州奴两口叫化弟子孩儿。不知为何。俺们一来去庆贺生辰。二来就庆贺他这所新宅子。须索走一遭去。可早来到也。小员外。报复进去。有俺众街坊特来庆贺生辰哩。〔小末做入报科云〕父亲。有众街坊来与父亲庆贺生辰哩。〔正末云〕快有请〔小末云〕请进去。〔众街坊做见科云〕俺众街坊一来与员外庆贺生辰。二来就庆贺这所新宅子。〔正末云〕多谢了众街坊。请坐。下次小的每。一壁厢安排酒肴只等扬州奴两口儿到来。便上席也。〔扬州奴同旦儿上云〕自家扬州奴的便是。这是李家叔叔门首。俺们自进去。〔同旦儿做见科〕〔扬州奴云〕叔叔。您孩儿和媳妇来了。不知有甚么说话。〔正末云〕你来了也。〔唱〕
　　【双调新水令】今日个画堂春暖宴佳宾。舞东风落红成阵。摆设的一般般殽馔美。酬酢的一个个绮罗新。〔扬州奴背科云〕嗨。兀的不羞杀我也。〔正末云〕扬州奴。〔扬州奴做不应科〕〔正末唱〕我见他暗暗伤神。无语泪偷揾。
　　【沉醉东风】我着你做商贾身里出身。谁着你恋花柳人不成人。我只待倾心吐胆教。〔扬州奴背科云〕嗨。对着这众人。则管花白我。早知道。不来也罢。〔正末唱〕你可为甚么切齿嚼牙恨。这是你自做的来有家难奔。〔扬州奴做探手科云〕羞杀我也。〔正末唱〕为甚么只古里裸袖揎拳无事哏。〔带云〕孩儿也。你那般慌怎么。〔唱〕我只着你受尽了的饥寒敢可也还正的本。
　　〔云〕今日众亲眷在这里。老夫有一句话。告知众亲眷每。咱本贯是东平府人氏。因做买卖。到这扬州东门里牌楼巷居住。有西邻赵国器。是这扬州奴父亲。与老夫三十载通家之好。当日赵国器染病。使这扬州奴来请老夫。到他家中。我问他的病症从何而起。他道只为扬州奴这孩儿不肖。必败吾家。忧愁思虑成的病证。今日请你来。特将扬州奴两口儿托付与你。照觑他这下半世。我道李实才德俱薄。又非服制之亲。当不的这个重托。那赵国器捱着病将我来跪一跪。我只得应承了。扬州奴。当日你父亲着你正点背画的文书上面。写着甚么。〔扬州奴云〕您孩儿不曾看见。敢是死活的文书么。〔正末云〕孩儿也。不是死活的文书。你对着这众亲眷。将这一张文书你则与我高高的读者。〔扬州奴云〕理会的。这文书是俺父亲亲笔写的。那正点背画的字。也是俺画的。父亲阿。如今文书便有。那写文书的人在那里也阿。〔做悲科〕〔正末云〕你且不要哭。只读的这文书者。〔扬州奴云〕是〔做读文书科云〕今有扬州东关里牌楼巷住人赵国器。这是我父亲的名字。因为病重不起。有男扬州奴不肖。暗寄课银五百锭在老友李茂卿处。与男扬州奴困穷日使用。莫不是我眼花么。等我再读。〔再读文书科云〕老叔把来还我。〔正末云〕把甚么来。〔扬州奴云〕把甚么来。白纸上写着黑字儿哩。〔正末云〕你父亲写便这等写。其实没有甚么银子。〔扬州奴云〕叔叔。您孩儿也不敢望五百锭。只把一两锭拏出来。等我摸一摸。我依旧还了你。〔正末云〕扬州奴。你又来也。想你父亲死后。你将那田业屋产。待卖与别人。我怎肯着别人买去。我暗暗的着人转买了。总则是你这五百锭大银子里面。几年月日。节次不等。共使过多少。你那油房磨房解典库。你待卖与别人。我也着人暗暗的转买了。可也是那五百锭大银子里面。几年月日。节次不等。使了多少。你那驴马孳畜和大小奴婢也有走了的。也有死了的。当初你待卖与别人。我也暗暗的着人转买了。也是这五百锭大银子里面。我存下这一本帐目。是你那房廊屋舍。条凳椅卓。琴棋书画。应用对象。尽行在上。我如今一一交割。如有欠缺。老夫尽行赔还。你扬州奴听者。〔诗云〕你父亲暗寄雪花银。展转那移十数春。今日却将原物出。世间难得俺这志诚人。〔云〕扬州奴。〔唱〕
　　【雁儿落】岂不闻远亲呵不似我近邻。我怎敢做的个有口偏无信。今日便一桩桩待送还。你可也一件件都收尽。
　　〔扬州奴做拜跪科云〕多谢了叔叔婶子。我怎么得知有这今日也。〔正末唱〕
　　【水仙子】你看宅前院后不沾尘。〔扬州奴云〕这前堂后阁。比在前越越修整的全别了也。〔正末唱〕画阁兰堂一铲新。〔扬州奴云〕叔叔。这仓廒中不知是空虚的。可是有米粮。〔正末唱〕仓廒中米麦成房囤。〔扬州奴云〕嗨。这解典库还依旧得开放么。〔正末唱〕解库中有金共银。〔扬州奴云〕叔叔。城外那几所庄儿。可还有哩。〔正末唱〕庄儿头孳畜成羣。铜斗儿家门一所。锦片也似庄田百顷。〔带云〕扬州奴。翠哥。〔唱〕你从今后再休得典卖与他人。
