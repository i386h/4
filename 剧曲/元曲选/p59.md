<!-- { "loadSidebar": true } -->
　　〔云〕张千。着那厮咬着棍子者。〔张千云〕理会的。〔王咬棍子科〕〔正末云〕兀那婆子。你说你那词因〔王丢棍子搀说科云〕老相公教我领见夫人。夫人分付与王庆。王庆可分付了李顺也。〔正末云〕这厮直恁般好说话。〔卜儿云〕老婆子夜来晚间在狮子店里安下。只听的这秀才和我翠鸾孩儿说话。我踏开门不见我女孩儿。明明是他藏了。相公与我做主咱。〔正末云〕兀那厮。可说你那词因。〔王庆云〕老相公教我领见夫人。夫人分付与王庆。王庆可分付了李顺也。〔正末云〕再呢。〔王庆云〕无了也。〔正末云〕似这般怎生是好。〔唱〕
　　【夜行船】三下里葫芦提把我来傒幸杀。〔带云〕这公事少呵。〔唱〕连累着七八十家。兀的是人命争差。恰便似金刚厮打。佛也理会不下。
　　〔云〕张千。将王庆监下者。〔张千云〕理会的。〔押王庆下〕〔正末云〕兀那婆子。你说他藏了你女儿。有何见证。〔卜儿云〕有两首词在这里。〔正末云〕将来我看。〔卜儿出词正末念科云〕云鬟堆绿鸦。罗裙簌绛纱。巧锁眉颦柳。轻匀脸衬霞。小妆髽。凌波罗袜。洞天何处家。词寄后庭花。刘天义作。〔唱〕
　　【殿前欢】你道是不曾见他女娇娃。这的是谁人题下这首后庭花。须不是把你来胡遮剌。莫不我双眼昏花。〔云〕再看这首词咱。无心度岁华。梦魂常在家。不见天边鴈。相侵井底蛙。碧桃花。鬓边斜插。伴人憔悴杀。词寄后庭花。翠鸾女作。〔正末再念科〕〔唱〕我从头儿再念咱。〔带云〕不见天边鴈。相侵井底蛙。〔唱〕我这里■〈口店〉详罢。〔云〕不见天边鴈。相侵井底蛙。嗨。这女孩儿那得活的人也可怜可怜。〔唱〕这孩儿敢死在黄泉下。这官司无头无尾。那贼人难捉难拿。
　　〔云〕则除是这般。张千。把这婆子监下者。〔张千云〕理会的。〔押卜儿下〕〔正末云〕兀那刘天义。你休惊莫怕。我放了你。你今夜还去那店里宿歇。若是那女子来呢。你问他那里人氏。姓甚名谁。有甚信物。要些来我便饶你。〔刘天义云〕知道。我这一去好歹要些信物来。〔正末唱〕
　　【沽美酒】为甚么将原告人倒监押。哎你个被论人莫惊諕。你与我还似昨宵临卧榻。你可也若教得见他。用心儿讨回话。
　　【太平令】我见他扭身子十分希诧。须是我赏发与一夜欢洽。咱欲要两家都罢。赤紧的我领得二朝严假。若事发。教咱。救拔。你稳情取功名科甲。
　　〔云〕兀那秀才。他不是人。是个鬼魂。〔刘天义怕科〕〔正末唱〕
　　【鸳鸯煞】我说破阴魂莫更潜身怕。只要你秀才肯做迷心耍。不须今夜遭囚。免了每日随衙。畅道杀人贼不在海角天涯。我先知一个七八。〔带云〕张千。〔唱〕你与我传语他家。将冤恨都销化。到明朝管取擒拿。看那闹市云阳木驴上剐。〔下〕
　　〔张千同刘天义行科云〕来到这狮子店里。兀那秀才。那间房儿是。〔刘天义云〕是这一间。〔张千云〕你自在这里宿。我明早来讨回话。〔下〕〔刘天义云〕天那。兀的不諕杀我也。我则道他是人。谁想他是个鬼。可早三更了。你听那墙上土扑簌簌的。房上瓦厮琅琅的。兀的不諕杀我也。〔做睡科〕〔旦魂子上云〕我今夜再望那秀才走一遭去。〔见科〕〔旦云〕秀才秀才。〔刘天义惊走〕〔旦扯住科〕〔刘天义云〕你靠后说。你是个鬼。〔旦云〕我不是鬼。〔刘天义云〕如今包龙图大人问你那里人氏。姓甚名谁。〔旦云〕我是那家。〔刘天义云〕那家可是那里。〔旦云〕在那家井里。〔刘天义云〕你有甚么信物与我些。〔旦云〕我鬓边有一朵娇滴滴碧桃花。你自取咱。〔刘取花旦闪下〕〔刘天义云〕兀的不諕杀我也。当真是个鬼。既然有了信物。等不到天明。便回包大人话去。〔诗云〕分明见昨夜娇娃。取与我鬓上桃花。且休提上朝取应。先諕得胆战身麻。〔下〕
　　〔音释〕
　　簌音速　衬初艮切　髽庄瓜切　娉聘平声　婷音亭　拯音整　踏当加切　猾呼佳切　达当加切　法方雅切　杀双鲊切　■〈釒算斤〉音查　匣奚佳切　搭音打　煞双鲊切　诌音邹　札庄洒切　答音打　诧疮诈切　搠声卯切　不音补　剌邦架切　那音拿　抹音骂　娃音蛙　■〈口店〉店平声　押奚佳切　榻汤打切　洽奚佳切　发方雅切　拔邦加切　甲江雅切　八巴上声　剐音寡
　　第四折
　　〔正末上云〕老夫包拯。为这件事用尽心力也呵。〔唱〕
　　【中吕粉蝶儿】这些时废寝忘食。眼睁睁一宵无寐。坐早衙便待施为。唤张千。刑案里。唤该房司吏。别公事且勿行提。只那桩最躭干系。
　　【迎仙客】不由我心似痴。意如迷。那桩事不分个虚共实。好着我怎参详。难整理。准备下六问三推。快与我唤过来刘天义。
　　〔张千同刘天义上跪科〕〔正末云〕兀那秀才。你昨夜看见女子来么。〔刘天义不语科〕〔正末云〕他怎生不言语。张千。你着他说。〔张千云〕他还昏迷着哩。〔正末唱〕
　　【快活三】偏前夜笑吟吟的似鱼水。今日个战兢兢的怕做夫妻。正是得便宜翻做了落便宜。教你试探那佳人的意。
　　【朝天子】你可也尽知。就里。昨夜个正使着鸳鸯会。〔带云〕兀那秀才。〔唱〕你从头至尾说真实。可怎生只恁的难分细。我问在当厅无言抵对。他和你可曾说来历。你明知是鬼。怕他来缠你。常言道爱他的着他的。
　　〔云〕兀那秀才。那女子谁氏之家。姓甚名谁。〔刘天义云〕他是那家。〔正末云〕那家可是谁家。好傒幸杀人也呵。〔唱〕
　　【红绣鞋】那家居住在东村西地。那家委实的姓甚名谁。似这般几时得个分明日。你休得要硬抵讳。休得要假疑惑。我索合从头推勘你。
　　〔云〕张千。把这厮监下者。等他省时问他。〔张押下〕〔正末云〕张千。拿过王庆来者。〔张千云〕理会的。〔拿王庆上见科〕〔正末云〕兀那厮。将翠鸾女分付与谁了也。〔王庆云〕老相公教我领见夫人。夫人分付与王庆。王庆分付了李顺也。〔正末云〕既然分付了李顺。张千。拿将李顺来者。〔张千云〕李顺在逃了。〔正末云〕李顺在逃。似此可怎了。张千。且将王庆拿在一边者。〔押王下〕〔正末云〕张千。李顺在逃。须有他家里人。你去他家看去。或有沟渠。或有池沼。若是有井呵。你就下去打捞。可是为何。他道李顺在逃。不在井里。却那里寻他。〔张千云〕理会的。我出的这衙门来。转过隅头。抹过裹角。来到李顺家里。也无一个人。我自进去看。来到这院后。怎么静悄悄的。好怕人也。我开开这后门。〔做撞倒科云〕有鬼有鬼。〔做起身科云〕原来是这晒衣服的绳子。倒諕我一跳。我是再看咱。这是一眼井。好包待制通神。真个一眼井。我试看咱。怎么这般臭气。待我下去看。怎生下的去。可有这晒衣服的绳子。我解下来一头拴在井栏上。一头料下去。我拽着绳子下去。井里试看咱。〔做下井看科云〕这是一个口袋。不知是甚么东西。我将绳子拴住。等我出到井口上。我再拽上这绳子来。〔做出井拽科云〕拽上这口袋来了。不知是甚么物件。须索将着见老爷去。〔做背走〕〔倈上扯住科〕〔张千云〕是谁扯住我。〔做回头看科云〕原来是个小弟子孩儿。〔做打倈儿下〕〔行科云〕可早来到府中也。〔丢下口袋科云〕禀爷真个通神。是有一眼井。小的下去。打捞出这个口袋来。不知是甚物件。老爷试看咱。〔正末云〕好好。这厮能干事。你打开口袋我看。〔张解开科〕〔正末云〕原来是个尸首。张千。你唤那婆子来教他认。〔张千唤科〕〔卜儿上认云〕大人。这尸首不是俺女儿。是一个有髭须的。〔正末云〕张千。你怎生捞将一个有髭须的尸首来。〔张千云〕老爷这是井里的。小的怎生知道。〔正末唱〕
　　【剔银灯】听说道荆棘列半日。猛觑了呆打颏一会。兀那婆婆不是你女孩儿身躯壳且别寻觅。这一个尸首可是谁的。兀那婆婆你休瞒我。我问你这尸首如何不识。
　　〔卜儿云〕相公。这尸首不是俺女儿的。〔正末云〕张千。你在谁家井里捞出这尸首来。〔张千云〕我在李顺家井里打捞出来的。〔正末唱〕
　　【蔓菁菜】可则去李顺家里访踪迹。〔带云〕张千。我再问你。〔唱〕你下井去井根底。那时节有谁人见你。〔张千云〕小的不曾见甚么人。去到李顺家后院内。见一眼井。下的井去。捞出这尸首来。我背着便走。哦。小的想起来了。我见个小厮来。〔正末云〕张千。兀的不有了也。〔唱〕则去那小厮根前取个真实。十共九知详细。
　　〔云〕张千。你去寻将那小厮来。〔张千云〕理会的。那小厮走了呵。怎生是好。我出的这衙门来。走了一会。我依旧到李顺家后院看咱。这是口井。〔见倈儿云〕兀的不是那小厮。你还在这里。我背着你见老爷去来。〔做背倈行科云〕早到了也。禀爷。这便是那小厮。〔正末云〕张千。休惊諕着他。你看这小厮到这开封府里。諕的他眼脑剔抽秃刷的。兀那小厮。你近前来。我问你咱。你是谁家的。〔倈打手势科〕〔正末云〕这小厮是个哑子。张千。你怎生寻了个哑子来。〔张千云〕这便是李顺家里住的小的。怎生知道他是哑子。〔正末云〕那小的。你虽然哑。你心里须明白。你认那尸首咱。〔倈儿见尸哭科〕〔正末云〕好可怜人也。〔唱〕
　　【干荷叶】他猛见了痛伤悲。兀的不有跷蹊。〔云〕兀那小的。我问你咱。这个是你甚么人。〔倈打手势科〕〔正末云〕似这般可怎生是好。〔唱〕好教我不解其中意。起初道眼迷奚。他如今则把手支持。真个是哑子做梦说不的。落可便闷的人心碎。
　　〔云〕那小的。我如今问你。若问的是。你便点头。若不是。你便摆手。你记着。〔倈做听科〕〔正末问云〕这个敢是你叔叔。〔倈摆手科〕〔正末云〕是你伯伯。〔倈摆手科〕〔正末云〕是你父亲。〔倈点头就拜科〕〔正末云〕原来是你父亲。兀那小的。谁杀了你那父亲来。〔倈打手势科〕〔正末云〕是一条大汉。拽起衣服。扯出刀来杀了你父亲。丢在井里。好可怜人也。兀那小的。我再问你咱。〔唱〕
　　【上小楼】儿也你亲娘如今在那里。〔倈指科〕〔正末唱〕他可又不知端的。似这般杀坏平人。怎生干休。他待至死无对。〔倈拖住张千科〕〔张慌科〕〔正末云〕兀那小的。莫不是张千杀了你父亲来。〔倈摆手科〕〔正未云〕哦。我知道了。兀那小的。〔唱〕你待要。共张千。相寻相觅。〔张千云〕我和你同出去寻你娘来。〔倈点头科〕〔张千云〕则被你諕杀我也。〔正末唱〕也是你为爷娘孝当竭力。
