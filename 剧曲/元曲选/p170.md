<!-- { "loadSidebar": true } -->
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　三封书谒扬州牧　正名　半夜雷轰荐福碑 
　　第一折
　　〔冲末扮范仲淹同外扮宋公序上诗云〕龙楼凤阁九重城。新筑沙堤宰相行。我贵我荣君莫羡。十年前是一书生。老夫姓范名仲淹。字希文。累蒙擢用。颇有政声。今谢圣恩可怜。除老夫为天章阁学士之职。这个是老夫幼年朋友。姓宋名公序。还有一个同堂小弟。姓张名镐。字邦彦。老夫自登仕路以来。与兄弟张镐。数载不能相会。未知进取功名也流落四方。老夫常切切于心。拳拳在念。今奉圣人命。着老夫江南采访贤士。宋公序所除扬州为理。只今日俺两个便索登程去也。〔宋公序云〕哥哥。您兄弟已行。别无他事。止有一女。未曾许聘他人。哥哥可有甚么好亲事举保。将来就劳哥哥主婚。成就这门亲事。〔范仲淹云〕相公放心。我有一同堂小弟张镐。论此生的才学。不在老夫之下。我若有书呈到于相公跟前。便成就了这门亲事。〔宋公序云〕多谢哥哥。您兄弟谨领。则今日辞了哥哥。便往扬州之任走一遭去。〔先下〕〔范仲淹云〕宋公序去了也。老夫不敢久停久住。则今便往江南。采访贤士。走一遭去来。〔下〕〔净扮张浩上诗云〕段段田苗接远村。太公庄上戏儿孙。庄农只得锄刨力。答贺天公雨露恩。自家是个庄家。姓张名浩。字仲泽。在张家庄居住。广有庄田。牛羊孳畜。不知其数。我做个大户。近新来有一个秀才。到我这庄上。我问他名字。他也姓张名镐。字邦彦。此人满腹文章。留在庄儿上教些学生读书。我偷听他几句言语。知之为知之。不知为不知。我今日无甚事。看了田禾。我去书房里。望那秀才走一遭去。〔下〕〔正末扮张镐引学生上云〕小生汴京人氏。姓张名镐。字邦彦。幼小父母双亡。我有八拜至交的哥哥。乃是范仲淹。他为翰林学士之职。数载不曾相见。小生飘零湖海。流落天涯。在于潞州长子县张家庄上。有一人姓张名浩。字仲泽。他见我和他同名同姓。留我在他庄上。教着几个蒙童度日。张镐。几时是你那发达的时节也呵。〔唱〕
　　【仙吕点绛唇】我本是那一介寒儒。半生埋没。红尘路。则我这七尺身躯。可怎生无一个安身处。
　　【混江龙】常言道七贫七富。我便似阮籍般依旧哭穷途。我住着半间儿草舍。再谁承望三顾茅庐。则我这饭甑有尘生计拙。越越的门庭无径旧游疎。〔带云〕常言道三寸舌为安国剑。五言诗作上天梯〔唱〕既有这上天梯。可怎生不着我这青霄步。我可便望兰堂画阁。刬地着我瓮牖桑枢。
　　〔范仲淹上云〕老夫范学士。自离了汴京。随路采访贤士。来到这潞州长子县。打听的我那兄弟张镐。在于张家庄上教学。老夫直来到此处。探望我那兄弟走一遭去。可早来到也。祗候人接了马者。学童。你师父在家么。〔学生云〕师父家里有。〔范仲淹云〕你报复去。道有范学士特来相访。〔学生报云〕有范学士在于门首。〔正末云〕道有请。〔范仲淹云〕贤弟别来无恙。〔正末云〕哥哥请坐。受您兄弟两拜。〔唱〕
　　【后庭花】哥哥也咱可便相别了数载余。哎。你个故人音信疎。远阻隔三千里。你可便近新来安乐无。〔云〕比及哥哥来。我早知道了也。〔范仲淹云〕兄弟。我又不曾有书信来。你如何知道。〔正末唱〕我昨夜看文书。猛抬头疑怪他这灯花儿结聚。今日个果门迎你个长者车。
　　〔范仲淹云〕贤弟。论你高才大德。博学广文。为何不进取功名。刬地在此教学为生。可是主何意。〔正末云〕哥哥。你兄弟一言难尽。〔唱〕
　　【油葫芦】则这断简残编孔圣书。常则是养蠹鱼。我去这六经中枉下了死工夫。冻杀我也论语篇孟子解毛诗注。饿杀我也尚书云周易传春秋疏。比及道河出图。洛出书。怎禁那水牛背上乔男女。端的可便定害杀这个汉相如。
　　【天下乐】这世里难乘驷马车。想贤也波愚。不并居。我干受了漏星堂半世活地狱。〔范仲淹云〕你积趱下些甚么囊箧。〔正末唱〕我浑趱下到六七斤家麻。四五斗家粟。几时能勾播清风一万古。
　　〔范仲淹云〕贤弟受窘。你肯谒托一两个朋友呵。必有济惠。得些盘费。进取功名。可不好那。〔正末云〕哥哥。如今难投托人。今人与古人不同。〔唱〕
　　【那咤令】当日个结交。有周瑜鲁肃。当日个量宽。有王阳贡禹。今日个义让。无管仲鲍叔。则我这运未通。时难遇。枉了狂图。
　　【鹊踏枝】我如今带儒冠。着儒服。知他我那命里。有公侯也伯子男乎。我左右来无一个去处。天也则索阁落里韫椟藏诸。
　　〔范仲淹云〕兄弟也。你是看书的人。便好道富家不用买良田。书中自有千锺粟。安居不用架高堂。书中自有黄金屋。出门莫恨无人随。书中车马多如簇。娶妻莫恨无良媒。书中有女颜如玉。前贤遗语。道的不差也。〔正末唱〕
　　【寄生草】想前贤语。总是虚。可不道书中车马多如簇。可不道书中自有千锺粟。可不道书中有女颜如玉。则见他白衣便得一个状元郎。那里是绿袍儿赚了书生处。
　　【幺篇】这壁拦住贤路。那壁又挡住仕途。如今这越聪明越受聪明苦。越痴呆越享了痴呆福。越糊突越有了糊突富。则这有银的陶令不休官。无钱的子张学干禄。
　　【六幺序】我想那今世里真男子。更和那大丈夫。我战钦钦拨尽寒垆。则这失志鸿鹄。久困鳌鱼。倒不如那等落落之徒。枉短檠三尺挑寒雨。消磨尽这暮景桑榆。我少年已被儒冠误。羞归故里。懒覩乡闾。
　　【幺篇】则这寒儒。则索村居。教伴哥读书。牛表描朱。为甚么怕去长安应举。我伴着伙士大夫。穿着些百衲衣服。半露皮肤。天公与小子何辜。问黄金谁买长门赋。好不直钱也者也之乎。我平生正直无私曲。一任着小儿簸弄。山鬼揶揄。
　　〔范中俺云〕贤弟。似此训蒙呵。几时是你发达时节也。〔正末云〕您兄弟吃这些学生每定害杀我也。〔唱〕
　　【金盏儿】出来的越顽愚。忒乖疎。便有文宣王哲剑难拘束。一个个拴缚着纸■〈铍上毛下〉子。一个个妆画闷葫芦。一个撮着那布裙踏竹马。一个舒着那臁肕跳灰驴。他每那里省的鸦窝里出凤雏。您兄弟常则是油瓮里捉鲇鱼
　　〔范仲淹云〕兄弟。请你那东道出来。我和他厮见。〔请科净上云〕我如今无甚事。学堂里望那张镐去。〔正末云〕老兄。我哥哥范学士来在此。你和他厮见咱。〔做见科〕〔范仲淹云〕老兄。贤弟在此。多蒙垂顾。〔净云〕知之为知之。不知为不知。〔正末云〕小生往常曾说。此便是小生的哥哥范学士。〔净云〕多劳相公远降。有失迎迓。知之为知之。不知为不知。〔范仲淹云〕贤弟。这厮也是个愚鲁之人。〔正末云〕哥哥。量他何足道哉。〔唱〕
　　【醉扶归】这厮蠢则蠢家豪富。富则富腹中虚。〔带云〕哥哥。〔唱〕便道东道和门馆德不孤。他纯经义不词赋。他识字呵不抵死十分看书。他则是个中选的锄田户。
　　〔净云〕老相公请坐。我执料些茶饭去。知之为知之。不知为不知。〔下〕〔范仲淹云〕兄弟。你身边有何功课。〔正末云〕您兄弟积下万言长策。哥哥你试看咱。〔范仲淹云〕兄弟。我将此万言长策。献上圣人。保举你为官。意下如何。〔正末云〕此处岂你兄弟久远安身之地。〔范仲淹云〕兄弟。既然你要转动。我与你三封书。投托三个人去。头一封书洛阳黄员外。你投托他去。他见我书呈。你那衣食盘费。都在此封书上。第二封书是黄州团练副使刘仕林。他见我书呈。必有厚赠。这第三封书最要紧。是扬州太守宋公序。你下到这封书呵。休说你那盘缠鞍马。就是前程事。都在此封书上。兄弟也你着意者。你若不得第时。权在张家庄上住。我着人来取你为官。你意下如何。〔正末云〕多谢哥哥赐我这三封书。我辞别东家。便索长行也。〔净上云〕这弟子孩儿不中用。烧着一只鹅。却揭开锅盖。可被他飞的去了。〔正末云〕长者。小生在此。多多混践。着众学生各自还家去。等我回时。可教他再来读书。哥哥。小弟收拾了琴剑书箱。便索起程也。〔唱〕
　　【赚煞】您兄弟先谒信安君。后访扬州牧。看小子今番命福。恁兄弟一片功名心更速。岂不闻光阴如过隙白驹。我将这护身符。你着我变几贯青蚨。〔带云〕长者。〔唱〕我投人须投大丈夫。则这新丰一旅。将着马周来不遇。〔带云〕哥哥。你可放心也。〔唱〕你看我专等常何的那一纸荐贤书。〔下〕
　　〔范仲淹云〕兄弟去了也。长者恕罪。老夫就将着万言长策。去献与圣人。保举兄弟为官。不敢久停久住。祗候将马来。别处采访贤士。走一遭去来。〔同下〕
　　〔音释〕
　　镐音浩　刨音袍　没音暮　枢昌书切　狱于句切　粟须上声　肃须上声　叔音暑　服房夫切　椟音读　禄音路　簸音播　揶音爷　揄音余　■〈铍上毛下〉音见　臁音廉　肕仁去声　牧音暮　福音府　速苏上声　白巴埋切
　　楔子
　　〔旦上云〕妾身是黄员外的浑家。是好烦恼人也。昨日有个秀才。投下一封书。俺员外接过书呈看罢。不知怎生。当夜晚间员外害急心疼亡了。兀的不痛杀我也。〔正末上云〕自从张家庄上与哥哥约别之后。小生一径的来到洛阳。投逩那黄员外。昨日下了书呈。在店肆中安下。今日无甚事。黄员外宅上走一遭去。哦。可怎生门首挂着纸钱那。〔做唤门科云〕门里有人么。〔旦云〕是谁。〔正末云〕小生是昨日下书的张秀才。〔旦云〕你是那下书的。兀那秀才。你听者。自从你昨日下了书呈。将俺员外急心疼一夜妨杀了。今日有甚脸上我门来。你若入门时。抓了你那脸。卒风暴雨。不入寡妇之门。你快回去。〔正末云〕谁死了。〔旦云〕员外死了。〔正末做哭科云〕张镐。你好命薄也呵。哥哥与我三封书。头一封书投与洛阳黄员外。昨日下了书。一夜急心疼死了那员外也。小生不避驱驰。索往黄州投着团练副使刘仕林走一遭去罢。〔唱〕
　　【仙吕赏花时】我恰做访戴山阴王子猷。身似飘飘没缆舟。为活计拙如鸠。则这客僧投寺宿。措大谒儒流。
　　【幺篇】投至得千里书回碧树秋。则怕这一夜霜天白发愁。王粲谒荆州。我想那朝中故友。休教我空倚定仲宣楼。〔下〕
　　〔音释〕
　　宿羞上声
　　第二折
