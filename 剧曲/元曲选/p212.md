<!-- { "loadSidebar": true } -->
　　〔外扮泾河老龙王领水卒上〕〔诗云〕羲皇八卦定乾坤。左右还须辅弼臣。死后亲承天帝命。独魁水底作龙神。吾神乃泾河老龙王是也。我孩儿泾河小龙。有洞庭湖老龙的女儿。叫做龙女三娘。娶为小龙媳妇。琴瑟不和。使我心中甚是不乐。且待小龙孩儿来。看有甚么说话。〔凈扮小龙上诗云〕堂堂作灵圣。小鬼害劳病。身边没阴人。就死也干凈。小圣乃泾河小龙是也。有我父老龙与我娶了个媳妇。是龙女三娘。我与他前世无缘。不知怎么说。但见了他影儿。煞是不快活。我今到父王面前。搬唆几句言语。捻他去了。却不好哩。〔做见科云〕父亲。你与我娶了个媳妇。他性儿乖劣。至今不与我相和。倚恃他父叔神通。发猛的要降着我。连父亲也不看在眼里。这等不贤之妇。我要他怎的。〔老龙云〕有这样事。叫那小贱人来。我自有处治。〔水卒云〕理会的。龙女三娘安在。〔正旦扮龙女上云〕妾身是洞庭湖龙女三娘。俺父亲母亲将我嫁与泾河小龙为妻。颇奈泾河小龙为婢仆所惑。日见厌薄。因此上俺两个琴瑟不和。今日公公呼唤。不知有甚事。须索走一遭去。〔做见科云〕公公。唤您媳妇儿有何事。〔老龙云〕你怎生性子乖劣。不与小龙相和。若是回心转意便罢。若不肯时。我便有发落你处。不道的轻轻饶了你也。〔正旦做跪科云〕公公。非关媳妇儿事。这都是小龙听信婢仆。无端生出是非。媳妇也是龙子龙孙。岂肯反落鱼鰕之手。〔老龙云〕唗。你看他。我面前。尚然口强。难怪我小龙儿也。鬼卒。与我剥下他冠袍。送他泾河岸边牧羊去。〔诗云〕夫妻何事不相投。罚去看羊过几秋。饶他掬尽泾河水。难洗今朝一面羞。〔下〕〔正旦做叹科云〕嗨。着我向泾河岸上牧羊去。我怎生受的这般苦楚艰难也呵。〔唱〕
　　【仙吕端正好】我则为空负了雨云期。却离了沧波会。这一场抵多少水尽鹅飞。早是我受不过狠毒的儿夫气。更那堪不可公婆意。
　　【幺篇】因此上拨下这牧羊差。妆出这捞龙计。想他每无恩义本性难移。着我向野田衰艹残红里。离凤阁。近渔矶。蓬蝉鬓。蹙蛾眉。愁荏苒。泪淋漓。想父母。共亲戚。哎。天那知他何日得重完备。〔下〕
　　〔音释〕
　　唆音梭　捻尼蹇切　降奚江切　强音绛　看平声　那音挪　荏壬上声　苒音冉　戚仓洗切　重平声
　　第一折
　　〔冲末扮柳毅老旦扮卜儿上〕〔卜儿诗云〕教子攻书志未酬。桑榆暮景且淹留。月过十五光明少。人到中年万事休。老身姓张。夫主姓柳。早年亡逝。身边止有一子。名唤柳毅。今年二十三岁了。奈因家贫。不曾婚娶。孩儿。几时是你那峥嵘发达的时节也。〔柳毅云〕母亲。您孩儿学成满腹文章。如今春榜动。选场开您孩儿欲要进取功名去。但得一官半职。荣耀门闾。母亲意下何如。〔卜儿云〕孩儿。进取功名是你读书的本等。则要你着志者。〔柳毅云〕则今日是吉日良辰。辞别了母亲。便索长行也。〔做拜别科〕〔下〕〔卜儿云〕孩儿去了也。眼望旌旗捷。耳听好消息。〔下〕〔正旦上云〕妾身是龙女三娘。俺公公信着那泾河小龙业畜的言语。着我在泾河岸上牧羊。这那里是个羊。都是些懒行雨的雨工。雨工。则今日风云未遂。我与你俱沦落在水滨河嘴。恰好是一样烦恼也呵。〔唱〕
　　【仙吕点绛唇】魂断频哭。梦回不覩。逢春暮。甚日归湖。备把这离愁诉。
　　【混江龙】往常时凌波相助。则我这翠鬟高插水晶梳。到如今衣裳褴褛。容貌焦枯。不学他萧史台边乘凤客。却做了武陵溪畔牧羊奴。思往日忆当初。成缱绻。效欢娱。他鹰指爪。蟒身躯。忒躁暴。太麄疎。但言语。便喧呼。这琴瑟。怎和睦。〔带云〕俺那龙呵。〔唱〕可曾有半点儿雨云期。敢只是一刬的雷霆怒。则我也不恋您荣华富贵。情愿受鳏寡孤独。
　　〔云〕想着我在洞庭湖里。怎生受用快活。如今折得这般。兀的不愁杀人也。〔唱〕
　　【油葫芦】则我这头上风沙脸上土。洗面皮惟泪雨。鬓鬔松除是冷风梳。他不去那巫山庙里寻神女。可教我在泾河岸上学苏武。这些时坐又不安。行又不舒。猛回头凝望着家何处。只落的一度一嗟吁。
　　〔云〕我修的一封家书在此。怎得个便人寄去可也好。〔唱〕
　　【天下乐】俺家在南天水国居。就儿里非无。尺素书。柰衡阳不传鸿鴈羽。黄犬又筋力疲。锦鳞又性格愚。几遍家待相通常间阻。
　　〔柳毅上诗云〕客里愁多不记春。闻莺始觉柳条新。年年下第东归去。羞见长安旧主人。小生柳毅是也。如今是大唐仪凤二年。上朝应举。命运不利。落第东归。有一故人在于泾河县作宦。小生就顺路去访他一遭。此间乃是泾河岸侧。远远望见一个妇女牧羊。好生奇怪。〔做看科云〕你看他嚬眉凝睇。如有所待。不免向前问他一声。小娘子拜揖。〔正旦云〕先生万福。请问仙乡何处。高姓大名。因甚到此。〔柳毅云〕小生淮阴人氏。姓柳名毅。为应举下第。偶然打此处经过。小娘子你姓甚名谁。为何在此牧羊也。〔正旦云〕妾身是洞庭湖龙女三娘。俺父亲将我嫁与泾河小龙为妻。颇柰泾河小龙。躁暴不仁。为婢仆所惑。使琴瑟不和。俺公公着我在这泾河岸上牧羊。每日早起夜眠。日炙风吹。折倒的我憔瘦了也。我如今修下家书一封。争柰没人寄去。恰好遇着先生。相烦捎带与俺父亲。但不知先生意下肯否。〔柳毅云〕我乃义夫也。闻子之言。气血俱动。有何不肯。只是小娘子当初。何不便随顺了他。免得这般受苦。〔正旦云〕先生。你不知。听我说一遍。〔唱〕
　　【那咤令】为一言半语。受千辛万苦。受千辛万苦想十亲九故。想十亲九故。在三江五湖。可怜我差迟了这夫妇情。错配了这姻缘簿。都则为俺那水性的儿夫。
　　〔柳毅云〕小娘子。你那夫主怎生利害。你说一遍与我听咱。〔正旦唱〕
　　【鹊踏枝】嗔忿忿腆着胸脯。恶哏哏竖着髭须。但开口吐雾吹云。那里是噀玉喷珠。轻咳嗽早呼风唤雨。谁不知他气卷江湖。
　　〔柳毅云〕小娘子。你家在那里住。离此泾河多远哩。〔正旦唱〕
　　【寄生艹】妾身离乡故到外府。遶着这野塘千里红尘步。遥隔着残霞一缕青纱雾。望不见寒波万顷白苹渡。〔柳毅云〕我看小娘子中注模样。想也决不是以下人家。莫非在鳷鹊殿中生长的么。〔正旦唱〕休道是妾身鳷鹊殿中生。多则在侬家鹦鹉洲边住。
　　〔柳毅云〕呀。小娘子。据你这般说。你家在洞庭湖水中。我便要替你捎书。尘凡隔绝。怎生到得那处。〔正旦出书金钗科云〕既蒙先生许诺。我自有路径指引你去。俺那洞庭湖口上。有一座庙宇。香案边有一株金橙树。里人称为社橘。你可将我这一根金钗儿击响其树。俺那里自有人出来。〔唱〕
　　【幺篇】则俺那里近沙浦有庙宇。到庙前将定金钗股。香案边击向金橙树。觑水中闪出金沙路。走将那巡海的夜叉来。敢背将你个寄信的先生去。
　　〔柳毅云〕既如此。我与你做个传书使者。但你异日归于洞庭。是必休避我也。〔正旦云〕岂但不避。大恩人便是我亲戚一般哩。〔唱〕
　　【赚煞】俺为甚么懒上凤凰台。羞对鸳鸯浦。则为那霹雳火无情的丈夫。是则是海藏龙宫曾共逐。世不曾似水如鱼。谩踌躇。影只形孤。只我这泪点儿多如那落花雨。多谢你有心肠的鴈足。可着我便乘龙归去。〔做拜科〕〔唱〕全在这寄双亲和泪一封书。〔下〕
　　〔柳毅云〕知他是神是鬼。且将这书直至洞庭湖庙前走一遭去。〔诗云〕泾河岸偶遇三娘。诉离愁雨泪行行。如今去洞庭湖上。将此书寄与龙王。〔下〕
　　〔音释〕
　　过平声　哭音苦　褴音蓝　褛音吕　缱音遣　绻音眷　睦音暮　阿何哥切　鳏音关　独东卢切　朝音潮　睇音地　哏狠平声　噀询去声　喷平声　鳷音支　长音掌　使去声　藏去声　逐长如切　足臧取切　行音杭
　　第二折
