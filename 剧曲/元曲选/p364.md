<!-- { "loadSidebar": true } -->
　　〔云〕兀那妇人。你两个且在司房里住者。〔旦儿同倈儿下〕〔正末云〕娄青你与我买羊去。〔娄青云〕理会的。买了羊也。〔正末云〕娄青。你与我挂画者。〔娄青云〕画也挂好了。〔正末云〕与我请人去。〔娄青做应便走科〕〔正末云〕娄青你转来。你请谁去。〔娄青云〕知他请谁去。〔正末云〕与我请将庞衙内来。〔娄青云〕老子也。怎么要请他。他是个不好惹的。官差吏差。来人不差。大着胆请他去。此间是庞府门首。〔做咳嗽科〕〔庞衙内上云〕是什么人在门首。〔娄青做见跪科云〕孩儿每是衙门中的娄青。有包待制差我来请大人哩。〔衙内云〕包待制他请我怎的。他意思则是怕我。你说去道我便来也。〔娄青云〕理会的。〔见正末科云〕小人请的衙内来了。〔正末云〕道有请。〔娄青云〕爷有请。〔衙内做见科云〕老宰辅。量小官有何德能。敢劳置酒相请。〔正末云〕老夫西延边赏军纔回。专意请衙内饮一杯。衙内请坐。老夫年纪高大。多有不是处。衙内宽恕咱。从今已后。咱和衙内则一家一计。〔衙内云〕老宰辅说的是。和咱做一家一计。〔正末云〕衙内。老夫西延边赏军回来。得了一件稀奇的宝物。着衙内看咱。〔衙内云〕是何物。〔正末云〕是一个生金塔儿。塔儿不稀罕。放在那桌儿上。有那虔心的人。拜三五拜。塔尖上有五色毫光真佛出现。〔衙内云〕这个不打紧。我有个生金阁儿。放在有风处。仙音嘹亮。无风处用扇子搧着。也一般的响动。〔正末云〕老夫不信。〔衙内云〕小的每快去家中取来。〔小厮云〕生金阁儿取来了也。〔衙内云〕放在桌儿上。着扇子搧动咱。〔娄青做搧细乐响科〕〔正末云〕是一件好东西。真是无价之宝。〔娄青云〕那里是生金阁响。死了我丈人回灵哩。〔正末云〕衙内。老夫难的见此宝物。怎生借与我老妻一看。可不好那。〔衙内云〕老宰辅将的看去。咱则是一家一计。〔正末唱〕
　　【沽美酒】略使些小见识。智赚出杀人贼。这场事天教还报你。我可便有言语敢题。并不要你还席。
　　〔衙内云〕老宰辅不要我还席。好快活也。咱则一家一计。吃个尽兴方归。〔正末唱〕
　　【太平令】■〈扌弃〉了个醄醄沉醉。直吃的尽兴方归。〔衙内云〕从今后一家一计。〔正末唱〕庞衙内有权有势。更和俺包龙图一家一计。你若是这里。等的。也不消半刻。我可便剐的你身躯粉碎。
　　〔云〕筵前无乐。不成欢乐。娄青。与我唤将个歌者来。〔旦儿领倈儿上跪科云〕冤屈也。〔正末云〕兀那妇人。你告谁。〔旦儿云〕我告庞衙内。〔正末云〕衙内。他告你哩。〔衙内云〕咱则一家一计。〔正末云〕衙内。那妇人说你强要了他生金阁儿。是也不是。〔衙内云〕恰纔那个阁儿便是。〔正末云〕说你强要他为妻。又将他男儿郭成杀坏了。是也不是。〔衙内云〕是我斗他耍来。〔正末云〕又将嬷嬷推在井中身死。是也不是。〔衙内云〕也是。也是。〔正末云〕娄青。将纸墨笔砚来。着衙内画个字者。〔娄青云〕理会的。爷依着画个字。左右一家一计。〔衙内云〕是我来。是我来。我左右和老包是一家一计。〔正末做努嘴科云〕娄青。与我拿下去。〔娄青做拿科云〕爷请出席来。左右一家一计。〔衙内云〕老儿。你敢怎么。〔正末云〕娄青。将枷来。将庞衙内下在死囚牢里去。〔娄青做拿枷套衙内科云〕衙内。请上枷。〔衙内云〕老儿。这个须不是一家一计。〔正末云〕一行人听我下断。庞衙内倚势挟权。混赖生金阁儿。强逼良人妇李氏为妻。擅杀秀才郭成。又推嬷嬷井中身死。有伤风化。押赴市曹斩首示众。嬷嬷孩儿福童。年虽幼小。能为母亲报雠。到大量才擢用。将庞衙内家私。量给福童一分为养赡之赀。郭成妻身遭凌辱。不改贞心。可称节妇。封为贤德夫人。仍给庞衙内家私一分。护送还乡。侍奉公婆。郭成特赐进士出身。亦被荣名。使光幽壤。〔旦儿倈儿同拜谢科〕〔正末词云〕则为这庞衙内倚势多狂狡。扰良民全不依公道。穷秀才献宝到京师。遇贼徒见利心生恶。反将他一命丧黄泉。恣奸淫强把佳人要。老嬷嬷生推落井中。比虎狼更觉还凶暴。论王法斩首不为辜。将家缘分给诸原告。李幼奴贤德可褒称。那福童待长加官爵。若不是包待制能将智量施。是谁人赚得出这个生金阁。
　　〔音释〕
　　荧音盈　和去声　日人智切　划胡乖切　祟音岁　黑亨美切　识伤以切　贼则平声　席星西切　醄音桃　兴去声　的音底　刻康美切　恶袄去声　爵剿去声
　　题目　李幼奴挝伤似玉颜　
　　正名　包待制智赚生金阁
　　包待制智赚生金阁杂剧终

《元曲选》　李素兰风月玉壶春杂剧　（明）臧晋叔 编
　　李素兰风月玉壶春杂剧　　（元）武汉臣 撰
　　●李素兰风月玉壶春杂剧目录
 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　甚黑子花柳鸣珂巷　正名　李素兰风月玉壶春 
　　第一折
　　〔老旦扮卜儿上〕〔诗云〕教你当家不当家。及至当家乱如麻。早晨起来七件事。柴米油盐酱醋茶。老身嘉兴府人氏。姓李。有一个女孩儿。小字素兰。幼小间学成歌舞吹弹。做着个上厅行首。这里也无人。我这个女儿也不是我亲养的。他自身姓张。幼小间过房与我做义女。如今十八岁了。诗词歌赋。针指女工。无不通晓。生的十分大有颜色。时遇清明节令。着女孩儿梳妆打扮了。领着梅香去郊外踏青赏玩去。早些儿来家。老身无甚事。往刘妈妈家吃茶去也。〔下〕〔正末扮李斌引琴童上云〕小生姓李名斌。字唐斌。别号玉壶生。本贯维扬人也。自幼攻习儒业。因游学来至嘉禾地方。这是古秀州。乃江南繁华胜地。今日清明。倾城士民。尽往郊外游。春赏玩。小生引着琴童。前往郊外散心。小生暗想。寒窗下曾受十载苦功。他日必夺皇家富贵。岂不闻十年窗下无人问。一举成名天下知。信有之也。〔唱〕
　　【仙吕点绛唇】映雪窗前。岂辞劳倦攻经典。甲榜争先。独占文场选。
　　【混江龙】赴琼林饮宴。不枉了青灯黄卷二十年。有郎官过盏。中使传宣。御酒淋漓袍袖湿。宫花蹀躞帽檐偏。列紫衫银带。听玉管冰弦。挑绛纱红烛。对皓月遥天。醉醺醺红妆扶策下瑶阶。气昂昂朱衣迎接离金殿。摆列着玉簪珠履。准备着宝马银鞭。
　　〔琴童云〕相公。时遇春天清明节令。你看这郊外人稠物穰。都是赏心乐事。真个好热闹也。〔正末唱〕
　　【油葫芦】则见那仕女王孙游上苑。人人可便赏禁烟。则见那桃花散锦柳飞绵。语关关枝上流莺啭。舞翩翩波面鸳鸯恋。这壁厢罗绮丛。那壁厢鼓吹喧。抵多少笙歌闹入梨花院。可兀的就芳草设华筵。
　　【天下乐】则待要闷向秦楼列管弦。青帘。风外悬。嗔游人醉眠芳径软绿阴中闻鹧鸪。红香中啼杜鹃。休辜负艳阳三月天
　　〔云〕琴童。你看那香车宝马。来往交杂。正好赏心乐事也呵。〔唱〕
　　【那咤令】一丛丛香车翠辇。一队队雕鞍骏■〈马宛〉。一簇簇兰桡画船。一攒攒蹴球场。一处处秋千院。一行行品竹调弦。
　　【鹊踏枝】一个个玉天仙。一双双美婵娟。一层层锦坞花溪。一里里翠遶珠圈。一步步丹青扇面。一段段流水桃源。
　　〔云〕你看如此春景。真乃咏之不足。玩之有余。明明是一幅丹青图画也。〔唱〕
　　【寄生草】端的是万万首诗难尽。千千笔画不全。日暄暄芳草汀晴沙暖衬鸳鸯荐。露涓涓杨柳楼柔丝困摆黄金线。风习习杏花村粉墙乱落胭脂片。翻滚滚玉阑干搧粉翅飞倦采香蝶。急煎煎翠池塘展乌衣忙杀衔泥燕。
　　〔云〕琴童。天色早哩。俺慢慢的行。〔旦扮李素兰引梅香上云〕妾身姓李。小字素兰。自幼习学些谈谐歌舞。做着个上厅行首。时遇春天清明节令。母亲言语。着梅香跟着妾身。郊外散心。梅香。你看那万紫千红。游人甚广。俺来到这花深去处。将那春盛担儿。放在一壁。俺慢慢的赏玩咱。〔正末云〕好一个小娘子也。〔旦云〕好一个俊秀才也。〔梅香云〕好一个傻琴童也。〔琴童云〕好一个丑梅香也。〔梅香云〕你也不俊。〔正末唱〕
　　【六幺序】呀。猛见了心飘荡。魂灵儿飞在天。怎生来这搭儿遇着神仙。他那里眼送眉传。我这里腹热心煎。两下里都思惹情牵。他则管送春情不住相留恋。引的人意悬悬似热地蚰蜒。他生的身躯袅娜真堪羡。更那堪眉弯新月。步蹙金莲。
　　【幺篇】好着俺俄延。熬煎。眼晕头旋。有口难言。兀的不送了我也这一搭儿平原。他那里褪后趋前。俺这里意马心猿。几时得共宿同眠。若天公肯与人方便。成就了一世姻缘。若是风亭月馆谐莺燕。但得他舌尖上甜唾。纔止住这口角头顽涎。
　　〔旦云〕梅香。你问那秀才。那里人氏。姓甚名谁。〔梅香见末科〕秀才万福。〔正末云〕琴童接了马者。〔琴童云〕牢坠镫。〔正末云〕小娘子祗揖。〔梅香云〕秀才。俺姐姐使我来问秀才那里人氏。姓甚名谁。〔正末云〕小生扬州人氏。姓李名斌。字唐斌。别号玉壶生。今年方纔二十八岁。未曾娶妻哩。〔梅香云〕也是个傻厮。谁管你娶妻也不曾。〔正末云〕小生则这般道。〔梅香云〕我回俺姐姐话去。姐姐。那秀才扬州人氏。姓李名斌。字唐斌。年方二十八岁。〔旦云〕梅香。你问那秀才。我有心请他来花坞中。将咱那酒肴共饮几杯。看他心下如何。〔梅香见末科云〕秀才。俺姐姐说来。请你去那花坞中饮几杯酒。你心下如何。〔正末云〕小生愿随鞭■〈釒凳〉。〔梅香云〕你看他一让一个肯。〔正末见旦科云〕姐姐祗揖。〔旦云〕秀才万福。〔正末云〕敢问姐姐谁。氏之家姓甚名谁。〔旦云〕妾身是本处上厅行首。姓李。小字素兰。今日因赏清明节令。幸遇尊颜。妾身有菲馔蔬酒。若蒙不弃。共饮几杯。未知尊意如何。〔正末云〕感承姐姐厚意。小生焉敢违命。〔旦云〕梅香。将酒过来。我与秀才递一杯。〔正末云〕量小生有何德能。敢劳姐姐如此相待也。〔唱〕
　　【后庭花】感谢你个曲江池李亚仙。肯顾恋这贬江州白乐天。愿你个李素兰常风韵。则这个玉壶生永结缘。双通叔敢开言。着你个苏卿心愿。我虽无那走江湖大本钱。也敢赔家私住几年。
　　【柳叶儿】也养的恁满门宅眷。也是我出言在骏马之前。哎。你个谢天香肯把耆卿恋。我借住临川县。敢买断丽春园。一任着金山寺摆满了贩茶船。
