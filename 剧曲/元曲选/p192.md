<!-- { "loadSidebar": true } -->
　　【寨儿令】也不昨宵。则是今朝。被风寒暑湿吹着。〔李文道云〕我与哥哥把把脉咱。〔做把脉科云〕哥哥。我知道这病也。我就带将药来了。〔做调药与正末吃科〕〔正末云〕兄弟且住。等你嫂嫂来我吃。〔李文道云〕不要等他。你吃了就好了。〔正末咽科〕〔唱〕我咽下去有似热油浇。烘烘的烧五脏。火火的燎三焦。〔带云〕兄弟也。〔唱〕这的敢不是风寒药。
　　【神仗儿】他将那水调。我?的咽了不觉忽的昏迷。他把我丕的来药倒。烟生七窍。冰浸四稍。谁承望笑里藏刀。眼见的丧荒郊。
　　〔做倒科〕〔李文道云〕药倒了也。我收拾了东西回家中去来。〔下〕〔正末唱〕
　　【节节高】这厮好损人利己。不合天道。钱物又不多。要时分明要。怎生下得教哥哥身夭。更做道钱心重。情分少。枉辱没杀分金管鲍。
　　【者剌古】身躯被病执缚。难走难逃。咽喉被药把捉。难叫难号。托青天暗表。望灵神早报。行善得善。行恶得恶。天呵莫不是今年灾祸招。
　　【挂金索】我则道调理风寒。谁想他暗里藏毒药。他如今致命图财。我正是自养着家生哨。疑恠来时。不将着亲嫂嫂。万代人传。倒惹的关张笑。
　　【尾】所有金珠共财宝。一星星不剩分毫。他紧紧的将马儿驮去了。
　　〔卧卓下〕〔旦上云〕可早来到也。下的这头口。进的这庙来。怎生不见李大。原来在这供卓底下病重了也。〔做扶正末科〕李大。你骑上头口。咱家去来。〔下旦随慌上云〕谁想李大到的家中。七窍迸流鲜血死了也。须索与小叔叔说知。做一个计较。〔做唤李文道科云〕小叔叔。〔李文道上云〕这妇人害怕。叫我哩。嫂嫂。你叫我怎的。〔旦云〕您哥哥来家也。〔李文道云〕请哥哥出来。〔旦云〕李大到的家中。七窍流血死了也。〔李文道云〕死了哥哥也。有甚么难见处。哥哥做买卖去了。你家里有奸夫。见哥哥回来。你与奸夫通谋。药杀俺哥哥也。〔旦云〕我是儿女夫妻。怎下得便药杀他。〔李文道云〕俺哥哥已死了。你可要官休私休。〔旦云〕怎生是官休私休。〔李文道云〕官休。我告到官司。教你与我哥哥偿命。私休。你与我做老婆便了。〔旦云〕你是甚么言语。我宁死也不与你做老婆。〔李文道云〕我和你见官去。〔旦云〕我情愿见官去。李大。则被你痛杀我也。〔拖旦下〕〔凈扮孤引张千上〕〔诗云〕我做官人单爱钞。不问原被都只要。若是上司来刷卷。厅上打的鸡儿叫。小官是河南府的县令是也。今日坐起早衙。张千。看有告状的。着他进来。〔张千云〕理会的。〔李文道同旦上云〕你寻思波。〔旦云〕我只和你见官去。〔李文道云〕我和你见官去来。冤屈也。〔孤云〕拏过来。〔张千云〕当面。〔孤做跪科〕〔张千云〕相公。他是告状的。怎生跪着他。〔孤云〕你不知道。但来告的。都是衣食父母。〔张千喝旦跪科〕〔孤云〕你两个告甚么。〔李文道云〕小人是本处人氏。嫡亲的五口儿。这个是我嫂嫂。小人是李文道。有个哥哥李德昌。去南昌做买卖回来。利增百倍。当日来家。嫂嫂养着奸夫。合毒药杀死亲夫。大人可怜见。与小人做主咱。〔孤云〕我问你。你哥哥死了么。〔李文道云〕死了。〔孤云〕死了罢。又告甚么。〔张千云〕大人。你与他整理。〔孤云〕我那里会整理。你与我去请外郎来。〔张千云〕外郎安在。〔丑扮令史上〕〔诗云〕官人清似水。外郎白如面。水面打一和。胡涂成一片。小人是萧令史。正在司房里攒造文书。只听得一片声叫我。料着又是官人整理不下甚么词讼。我去见来。〔令史见犯人科云〕这厮我那里曾见他来。哦。这厮是那赛卢医。我昨日在他门首借条板橙也借不出来。今日也来到我这衙门里。张千。拏下去打着者。〔张拏科李做舒三个指头科云〕令史。我与你这个。〔令史云〕你那两个指头瘸。〔李文道云〕哥哥。你整理这桩事。〔令史云〕我知道。休言语。你告甚么。原告是谁。〔李文道云〕小人是原告。〔令史云〕你是原告。说你那词因来。〔李文道云〕小人是本处人氏。是李文道。有个哥哥是李德昌。去南昌做买卖。利增百倍还家。俺嫂嫂有奸夫。合毒药药杀俺哥哥。令史。与我做主咱。〔令史云〕是实么。画了字者。张千。拏过那妇人来。兀那妇人。你怎生药杀丈夫。从实招来。〔旦云〕大人可怜见。小妇人是刘玉娘。俺男儿是李德昌。南昌做买卖回来。在城外五道将军庙内染病。妾身寻了个头口。直至庙中。问着不言语。取到家中。七窍迸流鲜血。蓦然气绝而死。妾身唤小叔叔来问他。小叔叔说妾身有奸夫。妾身是儿女夫妻。怎下的药杀男儿。大人。妾身并无奸夫。〔令史云〕不打也不招。张千。与我打着者。〔张千打科〕〔令史云〕你招了罢。〔旦云〕小妇人并无奸夫。〔令史云〕不打不招。张千。与我打着者。〔张千又打科〕〔旦云〕住住住。我待不招来。我那里受的这等拷打。我且含糊招了罢。是我药杀俺男儿来。〔孤云〕你休招。招了就是死的了也。〔令史云〕他既招了。将枷来枷了。下在死囚牢中去。〔孤云〕张千。取枷来上了枷者。〔张千云〕枷上了。下在牢中去。〔旦云〕天那。谁人与我做主也呵。〔下〕〔孤云〕令史。你来。恰纔那人舒着手与了你几个银子。你对我实说。〔令史云〕不瞒你说。与了五个银子。〔孤云〕你须分两个与我。〔同下〕
　　〔音释〕
　　着池烧切　咫音止　度多劳切　落音涝　颤音战　窨音荫　约音杳　揉与挠同　涩音瑟　乐音涝　药音耀　?乖上声　窍巧去声　缚房包切　捉之卯切　号平声　恶音袄　哨妻笑切　剩音盛　迸逋梦切　刷双寡切　瘸渠靴切　蓦音陌
　　第三折
　　〔外扮府尹引张千上〕〔诗云〕滥官肥马紫丝缰。猾吏春衫簌地长。稼穑不知谁坏却。可教风雨损农桑。老夫完颜女直人氏。完颜者姓王。普察姓李。老夫自幼读书。后来习武。为俺祖父多有功勋。因此上子孙累辈承袭。为官为将。这河南府官浊吏弊。往往陷害良民。圣人亲笔点差老夫为府尹。因老夫除邪秉正。勑赐势剑金牌。先斩后奏。老夫上任三个日头。今日升厅。坐起早衙。怎生不见掌案当该司吏。〔张千云〕当该司吏。大人呼唤。〔令史上云〕来了。来了。〔见科〕〔府尹云〕你是司吏。〔令史云〕小的是。〔府尹云〕兀那厮。你听者。圣人为你这河南府官浊吏弊。勑赐老夫势剑金牌。先斩后奏。若你那文卷有半点差错。着势剑金牌先斩你那驴头。有合佥押的文书。拏来我佥押。〔令史云〕有有有。就把这一宗文卷大人看。〔府尹看科云〕这是那一起。〔令史云〕这是刘玉娘药死亲夫。招状是实。则要大人判个斩字。〔府尹云〕刘玉娘因奸药死丈夫。这是犯十恶的罪。为何前官手里不就结绝了。〔令史云〕则等大人到来。〔府尹云〕待报的囚人在那里。〔令史云〕见在死囚牢中。〔府尹云〕取来。我再审问。〔令史云〕张千。去牢中提出刘玉娘来。〔张千云〕理会的。〔旦上云〕哥哥唤我做甚么。〔张千云〕你见大人去。〔令史云〕兀那妇人。如今新官到任。问你。休说甚么。你若胡说了。我就打死你。张千。押上厅去。〔张千云〕犯妇当面。〔旦跪科〕〔府尹云〕则这个是那待报的女囚。〔令史云〕则他便是。〔府尹云〕兀那女囚。你是刘玉娘。你怎生因奸药死丈夫。恐怕前官枉错了。你有不尽的言词。从实说来。我与你做主咱。〔旦云〕小妇人无有词因。〔府尹云〕既他囚人口里无有词因。则管问他怎么。将笔来我判个斩字。押出市曹杀坏了者。〔张千押旦出科〕〔旦云〕天也。谁人与我做主也呵。〔正末扮张鼎上云〕自家姓张名鼎。字平叔。在这河南府做着个六案都孔目。掌管六房事务。奉相公台旨。教我劝农已回。今日升厅坐衙。有几宗合佥押的文书相公行佥押去。我想这为吏的扭曲作直。舞文弄法。只这一管笔上。送了多少人也呵。〔唱〕
　　【商调集贤宾】这些时曹司里有些勾当。我这里因佥押离了司房。我如今身躭受公私利害。笔尖注生死存亡。详察这生分女作歹为非。更和这忤逆男随波逐浪。我可又奉官人委付将六案掌。有公事怎敢仓皇。则听的冬冬传击鼓。偌偌报撺箱。
　　【逍遥乐】我则抬头观望。官长升厅。静悄悄有如听讲。我索整顿了衣裳。正行中举目参详。见雄纠纠公人如虎狼。推拥着个得罪的婆娘。则见他愁眉泪眼。带锁披枷。莫不是竞土争桑。
　　〔云〕则见禀墙外一个待报的犯妇。不知为甚么。好是凄惨也呵。〔唱〕
　　【金菊香】我则见湿浸浸血污了旧衣裳。多应是碜可可的身躭着新棒疮。更那堪死囚枷压伏的驼了脊梁。他把这粉颈舒长。伤心处泪汪汪。
　　〔云〕你看那受刑的妇人。必然冤枉。带着枷锁。眼泪不住点儿流下。古人云。存乎人者莫良于眸子。眸子不能掩其恶。又云。观其言而察其行。审其罪而定其政。〔唱〕
　　【醋葫芦】我孜孜的觑了一会。明明的观了半晌。我见他不平中把心事暗包藏。婆娘家怎生遭这般冤屈网。偏惹得带枷吃棒。休休休道不的自己枉着忙。
　　【幺篇】我这里慢慢的转过两廊。迟迟的行至禀堂。他那里哭啼啼口内诉衷肠。我待两三番推阻不问当。〔张千云〕刘玉娘。你告这个孔目哥哥。他与你做主。〔旦扯住正末衣科云〕哥哥救我咱。〔正末唱〕他紧拽定衣服不放。不由咱不与你做商量。
　　〔云〕张千。把那妇人唤至跟前。我问他。〔张千云〕刘玉娘近前来。〔旦跪科〕〔正末云〕兀那妇人。说你那词因我听咱。〔旦诉词云〕哥哥停嗔息怒。听妾身从头分诉。李德昌本为躲灾。贩南昌多有钱物。他来到庙中困歇。不承望感的病促。到家中七窍内迸流鲜血。知他是怎生服毒。进入门当下身亡。慌的我去叫小叔叔。他道我暗地里养着奸夫。将毒药药的亲夫身故。不明白拖到官司。吃棍棒打拷无数。我是个妇人家怎熬这六问三推。葫芦提屈画了招伏。我须是李德昌绾角儿夫妻。怎下的胡行乱做。小叔叔李文道暗使计谋。我委实的衔冤负屈。〔正末云〕兀那妇人。我替你相公行说去。说准呵你休欢喜。说不准呵休烦恼。张千。且留人者。〔张千云〕理会的。〔末见科云〕大人。小人是张鼎。替大人下乡劝农已回。听的大人升厅坐衙。有几宗合佥押文书请相公佥押。〔府尹云〕这个便是六案都孔目张鼎。这人是个能吏。有甚么合禀的事你说。〔正末递文书科〕〔府尹云〕这是甚么文书。〔正末唱〕
