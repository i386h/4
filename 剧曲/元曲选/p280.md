<!-- { "loadSidebar": true } -->
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　瓦桥关令公显神　正名　昊天塔孟良盗骨 
　　第一折
　　〔冲末扮杨景领卒子上诗云〕雄镇三关几度秋。番兵不敢犯白沟。父兄为国行忠孝。勅赐清风无佞楼。某姓杨名景。字彦明。父亲是金刀无敌大总管杨令公。母亲畲太君。所生俺弟兄七人。乃是平定光昭朗嗣。某居第六。镇守着这三关。是梁州遂城关。霸州益津关。雄州瓦桥关。某手下有二十四个指挥使。今差孟良巡绰边境去了。天色将晚。不见回还。小校与我点上一盏灯来。〔卒子点灯科〕〔杨景云〕我唤你便来。不唤你休来。〔卒子云〕理会的。〔下〕〔杨景云〕我今日神思恍惚。不知为何。我暂时歇息咱。〔做睡科〕〔正末扮杨令公同外扮杨七郎魂子上云〕老夫杨令公是也。因与北番韩延寿交战。被他围在虎口交牙峪。里无粮草。外无救军。这个是我第七个孩儿杨延嗣。他为搭救我来。被潘仁美攒箭射死。老夫不能得脱。撞李陵碑而亡。被番兵将我尸首焚烧了。把骨殖吊在幽州昊天寺塔尖上。每日轮一百个小军。每人射我三箭。名曰百箭会。老夫疼痛不止。今日在阴司告过。放我出了枉死城中。来到这三关地面。向六郎孩儿根前托一梦咱。〔七郎云〕父亲。想着我盖世功勋。今日一旦休矣。俺托梦与哥哥去来。〔诗云〕俺子父全忠不到头。功劳汗马一时休。可怜死战三边上。不得生封万户侯。尸陷虏庭遭箭苦。魂依沙漠和云愁。今宵梦里将冤诉。专告哥哥为报雠。〔正末云〕孩儿也。俺身丧番城。又遭此残害。着俺魂魄不宁。好生苦毒。枉做了这一世英雄也呵。〔唱〕
　　【仙吕点绛唇】傀儡棚中。鼓笛声送。相搬弄。想着那世事皆空。恰便似一枕南柯梦。
　　〔七郎云〕只恨那潘仁美这个奸贼。逼的俺父子并丧番地。可怜人也。〔正末唱〕
　　【混江龙】盼不到先茔旧垄。黄泉下埋没杀俺这英雄。〔七郎云〕父亲。俺不能勾青史标名。留芳万古。空怀着一腔怨气。何时分解也。〔正末唱〕空锁着一腔怨气。做不的万丈霓虹。本待要汉主台前把俺形容画。谁知道李陵碑底早是命途穷。怎将那一座两狼山碜可可生扭做祁连冢。也枉了俺半生无敌。十大的这边功。
　　〔七郎云〕俺父亲做了一世的虎将。谁想落于奸贼之手。〔正末云〕想老夫幼年时。南征北讨。东荡西除。到今日都做了一场春梦也。〔唱〕
　　【油葫芦】可便是困杀南山老大虫。枉自有爪和牙成什么用。都做了一齐分付与东风。想着俺雕弓能劈千钧重。单鎗不怕三军众。也曾将蕃国攻。也曾将敌阵冲。一任他八方四面干戈动。那一个敢和俺出马共争锋。
　　〔七郎云〕父亲威名如此。兵书有云。一夫拚命。万夫难敌。假当时不寻自尽。拚命杀出去。或者有个侥幸也不见的。〔正末唱〕
　　【天下乐】哎。你说甚么胜败兵家本不穷。则这兵也波书。我可索是通。〔带云〕俺家姓杨。被番兵陷在虎口交牙峪里。这个叫做羊落虎口。正犯了兵家所忌。怎还有活的人也。〔唱〕奈贼臣把俺来着了羊投虎口厮断送。方信道将在谋。不在勇。兀的不横亡了俺这姜太公。
　　〔云〕俺上的这三关来。孩儿休大惊小怪的。〔七郎云〕父亲。俺来到六郎哥哥卧处也。我且弄这银台上画烛咱。〔七郎做弄烛科〕〔杨景云〕灯影下一个年老的将军。一个年小的将军。边关上有甚么紧急的勾当。来日到中军帐前商议。天色晚了。您且回避。〔正末云〕六郎孩儿。你怎不认的俺哩。〔唱〕
　　【后庭花】你听了我声音耳不聋。你觑了我容颜眼不蒙。〔杨景云〕这个小将军是谁。〔正末唱〕这个是你那畲太君的偏怜子。〔杨景云〕老将军。你可是谁。〔正末唱〕我是你老爹爹杨令公。〔杨景云〕原来是父亲和兄弟。您近前来说话。怕做甚么。〔正末云〕孩儿也。你靠后些。你是生魂。我是死魂。你听我说与你咱。〔杨景云〕父亲你说。您孩儿是听咱。〔正末云〕您父亲因与番兵交战。困住两狼山虎口交牙峪。里无粮草。外无救军。不能得出。撞李陵碑身死。您兄弟七郎。打出阵来求救。被潘仁美贼臣。将您兄弟绑在花标树上。攒箭射死。如今韩延寿将我骨殖。挂在幽州昊天寺塔尖上。每日轮一百个小军。每人射三箭。名曰百箭会。着我如今疼痛不止。以此特特托梦与你来也。〔杨景做悲科云〕父亲。您孩儿那里知道这般冤苦。到来日追斋累七。超度父亲和兄弟也。〔正末唱〕早两下却相逢。则待将纸钱儿发送。儿也怎不记的俺和番家苦战攻。被他围如铁桶。向前呵粮又空。褪后呵路不通。只除非会驾风。纔出的他兵几重。想着俺做一世雄。肯投降苟自容。拚的个触荒碑一命终。至今草斑斑血染红。一灵儿还怕恐。
　　〔七郎云〕哥哥。俺等屈丧番邦。受苦不过。哥哥可怜见。作急选将提兵。搭救我父子的尸首去也。〔杨景云〕父亲。你的骨殖。委实在幽州昊天寺塔尖上挂着么。〔正末唱〕
　　【青哥儿】哎。他将我这尸骸恁般摩弄。因此上向儿行一星星悲控。〔杨景云〕父亲。俺想韩延寿那里兵强马壮。只可智取。难以力夺。不知三关上二十四个指挥便。还是着那一个和孩儿同去。纔得成功也。〔正末唱〕你若是有心呵可怜见我遍体金鎗不耐风。也不须打凤捞龙。别选元戎。只在军中。火德天蓬。自有神通。觅迹寻踪。撒泼行凶。将俺那骨匣儿早拔出虎狼丛。这便当的你香花供。
　　〔杨景云〕父亲放心。您孩儿到来日。就点本部人马。亲到幽州。与父亲兄弟报雠去也。〔正末云〕六郎孩儿也。你小心在意者。〔作悲科唱〕
　　【寄生草】俺为甚么泪频挥。也只要您心暗懂。早遣那嘉山太仆来争哄。把这宣花巨斧轻轮动。免着俺昊天塔上长酸痛。您若是和番家忘了戴天雠。可不俺望乡台枉做下还家梦。
　　〔杨景云〕父亲。您孩儿怎忘的这冤雠也〔正末唱〕
　　【赚煞尾】儿也你回到圣明朝。备把我这冤情讼。我也不望加官赐宠。只要个一体君臣有始终。早迎还俺那无佞清风。恨匆匆。睡眼朦胧。儿也说甚的犹恐相逢是梦中。嘱咐您个杨家业种。须念着子父每情重。休使俺幽魂愁杀这座梵王宫。
　　〔七郎云〕俺父子去也。哥哥休推睡里梦里。〔同下〕〔杨景醒科云〕父亲兄弟近前来呀。可怎生都不见了。原来是一梦。父亲兄弟。则被你痛杀我也。适纔我那父亲兄弟。梦中说的话。好不苦楚。我待不信来。怎生做这等一个显梦。我待信来。却又未知真假。且到天明。与众将商议则个。〔诗云〕见父亲细说缘由。睡梦中两泪交流。打听的果有此事。领雄兵必报冤雠。父亲兄弟。兀的不痛杀我也。〔下〕
　　〔音释〕
　　白巴埋切　峪音裕　傀音诡　儡累上声　笛丁梨切　柯音哥　莹音盈　碜参上声　褪吞去声　控空去声　哄烘去声
　　第二折
　　〔外扮岳胜上诗云〕帅鼓铜锣一两敲。辕门里外列英豪。三军报罢平安喏。紧卷旗旛再不摇。某乃花面兽岳胜是也。官封帅府排军之职。佐于六郎哥哥麾下。不知哥哥今日为着边关上那些军情事务。天色黎明。早升营帐。某须索先去伺候咱。〔杨景领卒子上诗云〕昨夜分明见父亲。休言梦里事非真。我今不报冤雠去。枉做英雄一世人。〔岳胜见科云〕哥哥。今日为着甚事。升帐的恁早。〔杨景云〕兄弟。你却不知。俺夜来作其一梦。见我父亲同七郎兄弟来。在于灯下。挥着眼泪。亲对俺说。元来我父亲被番兵困在两狼山虎口交牙峪。里无粮草。外无救兵。身撞李陵碑而死。其时我七郎兄弟。打出阵来求救。被潘仁美那奸贼。将兄弟绑在花标树上。攒箭射死。现今韩延寿将俺父亲骨殖。挂在幽州昊天寺塔尖上。每日轮一百个小军儿。每人射三箭。名曰百箭会。幽魂疼痛不过。分付俺亲率孟良。快去搭救他。俺想父亲受如此般苦楚。待不信来。怎么分分明明。有这等一个显梦。待要信来。真假未辨。因此早早升帐。请众兄弟与俺商议。作个行止。〔岳胜云〕您兄弟理会的。我袖传一课。此梦不虚。今日时当卓午。家中必然有人寄书信来。便知端的也。〔杨景云〕似此可怎了。令人门首觑者。看有甚么人来。〔丑扮小军儿上诗云〕肉我吃斤半。酒我吃升半。听的去厮杀。諕得一身汗。自家是杨家府里一个小军儿。奉畲太君妳妳的命。着我前去瓦桥关上与六郎元帅寄一封家书去。可早来到门首也。令人报复去。说太君妳妳差一个小军儿。寄家书来了也。〔卒子云〕你则在这里。我报复去。〔做报科云〕喏。报的元帅得知。有太君妳妳差着一个小军儿寄书来。在于门首。〔杨景云〕着他过来。〔卒子云〕着过去。〔小军儿见科云〕元帅。俺太君妳妳。差我来寄一封书与元帅知道。〔杨景做接书跪拆看科云〕嗨。元来是母亲的书也。说父亲兄弟。托梦与他。一句句都和我做的梦象相合。有这等异事。小军儿赏你酒十瓶。羊肉二十斤。与我把定辕门。二十四个指挥使。但是来的。都放过来。则当住孟良一个。休着他过来者。〔小军云〕元帅。假似不放他过来。他打我呢。〔杨景云〕你也打他。〔小军云〕假似骂我呢。〔杨景云〕你也骂他。〔小军云〕假似咬我呢。〔杨景云〕胡说。〔岳胜云〕哥哥。你不要孟良过来。却是甚的主意。〔杨景云〕兄弟。你那里知道。我想孟良是个■〈忄敝〉强的性儿。你使他去。他可不去。你不使他去。他可要去。某等他来时。我故意的着几句话恼激他。不怕他不和俺搭救父亲去也。〔卒子云〕我把着这辕门。看有什么人来。〔正末扮孟良上云〕某乃孟良是也。奉哥哥的将令。使我巡绰边境去。平安无事。须索回哥哥话走一遭也呵。〔唱〕
　　【中吕粉蝶儿】这些时无处征伐。我去那界河边恰纔巡罢。我做的一个个活捉生拏。涌彪躯。舒猿臂。肝横胆乍。也不索将武艺盘咱。回头儿只看咱披挂。
　　【醉春风】比及你架上掇雕鞍。槽头牵战马。宣花斧钺手中担。觑敌军似耍。耍。万骑交驰。两军相见。咱手里半筹不纳。
