<!-- { "loadSidebar": true } -->
　　〔云〕说话中间。可早来到也。楼下的报复去。王粲来了也。〔从人报科〕报的东人得知。王仲宣来了也。〔许达云〕道有请。〔见科云〕仲宣请。〔做上楼科〕〔诗云〕欲穷千里目。〔正末云〕更上一层楼。〔许达云〕家童将酒过来。仲宣。蔬食薄味。不堪供奉。请满饮此杯。〔正末云〕敢问安道。此楼何人盖造。〔许达云〕仲宣不问。许达也不道。此楼是先父许士谦盖造。〔正末云〕因何造此。〔许达云〕因四方官宦。到此无可玩赏。故建此楼。〔诗云〕一座高楼映市廛。玉栏十二锁秋烟。卷帘斜眺天边月。举眼遥观日底仙。九酝酒光斟琥珀。三山鸾凤舞翩跹。停杯畅饮纔歌罢。倒卧身躯北斗边。〔正末诗云〕安道。你看危楼高百尺。手可摘星辰。不敢高声语。恐惊天上人。〔唱〕
　　【迎仙客】雕檐外红日低。画栋畔彩云飞。十二栏干栏干在天外倚。〔许达云〕这里望中原。可也不远。〔正末唱〕我这里望中原。思故里。不由我感叹酸嘶。〔带云〕看了这秋江呵。〔唱〕越搅的我这一片乡心碎。
　　〔许达云〕仲宣为何不饮。〔正末云〕小生一登此楼。就想老母在堂。久阙奉养。何以为人。〔许达云〕仲宣不登楼便罢。但登楼便思其老母。想其乡闾。母子天性也。母思其子慈也。子思其母孝也。故母子为三纲之首。慈孝乃百行之原。我想大舜古之圣人。父顽母嚚弟傲。尝设计害舜。舜尽孝以合天心。终不能害舜。终能使一家底豫。〔诗云〕历山号泣自躬耕。青史长传大孝名。今日登高频怅望。岂能无念倚闾情。〔正末诗云〕旅客逢秋苦忆归。可堪鸿雁正南飞。倚门老母应头白。何日重来戏彩衣。〔唱〕
　　【红绣鞋】泪眼盼秋水长天远际。归心似落霞孤鹜齐飞。则我这襄阳倦客苦思归。我这里凭阑望。母亲那里倚门悲。〔许达云〕仲宣。既然如此感怀。何不早归故里。〔正末云〕吾兄怕不说的是哩。〔唱〕争奈我身贫归未得。
　　〔许达云〕仲宣满饮此杯。你看此楼。下临紫陌。上接丹霄。宴海内之高宾。会寰中之佳客。青山绿水。浑如四壁开图。红叶黄花。绝似满川铺锦。寒雁影摇摇曳曳。数行飞过洞庭天。寒蛩声唧唧啾啾。几处叫残江浦月。俺这里鲈鱼正美。新酒初香。橙黄橘绿可开樽。紫蟹黄鸡宜宴赏。对此开怀。何故不饮。〔诗云〕风送潮声过远洲。雨收山色上危楼。美玉不换重阳景。黄金难买菊花秋。〔正末云〕忆昔离家二载过。鬓边白发奈愁何。无穷兴对无穷景。不觉伤心泪点多。〔唱〕
　　【普天乐】楚天秋。山迭翠。对无穷景色。总是伤悲。好教我动旅怀。难成醉。枉了也壮志如虹英雄辈。都做助江天景物凄其。〔云〕老兄。小生有三桩儿不是。〔许达云〕可是那三桩儿不是。〔正末云〕是这气这愁和这泪。〔许达云〕气若何。〔正末唱〕气呵做了江风淅淅。〔许达云〕愁若何。〔正末唱〕愁呵做了江声沥沥。〔许达云〕泪若何。〔正末唱〕泪呵弹做了江雨霏霏。
　　〔许达云〕仲宣。时遇清秋。阶下有等草虫。名寒蛩。又名促织。此等草虫叫动。家家搥帛捣练。小生不才。作捣练歌一首。则是污耳。〔歌云〕忽闻帘外杵声摇。声上声低声转高。罗袖长长长绕腕。轻轻播播播风飘。看看看是谁家女。巧巧巧手弄砧杵。停停听是两娉婷。玉腕双双双擎举。湾湾湾月在眉峯。花花花向脸边红。星眼眼长长出泪。多多多滴捣衣中。祬开祬入祬纹波。迭迭重重重数多。相相相唤邻家女。欲裁未裁裁绮罗。秋天秋月秋夜长。秋日秋风秋渐凉。秋景秋声秋雁度。秋光秋色秋叶黄。中秋秋月旅情伤。月中砧杵响当当。当当响被秋风送。送到征人思故乡。故乡何在归途远。途远难归应断肠。断肠只在纱窗下。纱窗曾不忆彷徨。休玩休玩中秋月。月到中秋偏皎洁。此夜家家家捣衣。添入离愁愁更切。寒露初寒寒草边。夜夜孤眠孤月前。促织促织叫复叫。叫出深秋砧杵天。谁能秋夜闻秋砧。切切悲悲悲不禁。况是思归归未得。声声搥碎故乡心。〔正末叹云〕好高才也。其思远。其调悲。使人闻之。不觉澘然泪下。〔诗云〕寒蛩唧唧细吟秋。夜夜寒声到枕头。独有愁人听不得。愁人听了越添愁。〔唱〕
　　【石榴花】现如今寒蛩唧唧向人啼。哎。知何日是归期。想当初只守着旧柴扉。不图甚的。倒得便宜。〔许达云〕大丈夫得志食于钟鼎。不得志隐于山林。〔正末唱〕则今山林钟鼎俱无味。命矣时兮。哎。可知道枉了我顶天立地居人世。〔许达云〕仲宣。今年贵庚了。〔正末唱〕老兄也恰便似睡梦里过了三十。
　　【斗鹌鹑】又不在麋鹿羣中。又不入麒麟画里。自死了吐哺周公。枉饿杀采薇伯夷。自洛下飘零到这里。刬的无所归栖。〔带云〕小生当初投奔刘表的意呵。〔唱〕指望待末尾三稍。越闪的我前程万里。
　　〔许达云〕仲宣。想昔日孔子投于齐景公。景公不能用。复投鲁哀公。封孔子为鲁司寇。三日而诛少正卯。齐景公故将美女数十人。习成女乐。献与哀公。哀公受了女乐。三日不朝。孔子弃职而归。投于卫灵公。与之言治国之道。卫灵公仰视飞雁。孔子知其不能用。投于陈国。其时陈国被吴国征伐。孔子遂困于陈蔡之间。粮食都绝。从者皆病不能起。圣人尚然如此。何况今日乎。老兄。〔诗云〕诗酒当前且尽情。功名休问几时成。天公自有安排处。莫为忧愁白发生。〔正末〕〔诗云〕三尺龙泉七尺身。可堪低首困风尘。王侯将相元无种。半属天公半属人。〔唱〕
　　【上小楼】一片心扶持社稷。两只手经纶天地。谁不待执戟门庭。御车郊原。舞剑尊席。〔许达云〕仲宣。当初肯与蒯蔡同列为官。可不好来。〔正末唱〕我怎肯与鸟兽同羣。豺狼作伴。儿曹同辈。兀的不屈沉杀五陵豪气。
　　〔许达云〕仲宣。想你辞老母。离陈蔡。谒蔡邕于京师。不能取其荣贵。又持子建学士书呈。投托荆王刘表。内妨蒯蔡。不肯同列为官。先生主见。小生尽知。但他自干他的事。你自干你的事。便好道黍则黍。麦则麦。泾则泾。渭则渭。虽后稷之圣。不能化穗而成其芒。虽大禹之功。不能澄清而变其浊。芒穗清浊。尚然不变。何况于人乎。既托迹于刘表。何苦不同官于蒯蔡。〔诗云〕嗟君志气本超羣。争奈朝中多忌人。所以独醒千古恨。至今犹自泣累臣。〔正末〕〔诗云〕有志无时命矣夫。老天生我亦何辜。宁随泽畔灵均死。不逐人间乳臭雏。〔唱〕
　　【幺篇】据着我慷慨心。非贪这潋滟杯。这酒呵便解我愁肠。放我愁怀。展我愁眉。则为我志愿难酬。身心不定。功名不遂。〔云〕吾兄将酒过来。〔许达云〕酒在此。〔正末饮科云〕再将酒来。〔许达云〕仲宣。为何横饮几杯。〔正末唱〕倒不如葫芦提醉了还醉。
　　〔云〕小生为功名不遂其心。不如饮一醉。坠楼而亡。〔做跳下许达惊扯住科云〕呀。早是小生手眼快。蝼蚁尚且贪生。为人何不惜命。古人有云。存其身而扬其名。上人也。将其身而就其名。中人也。舍其身而灭其名。下人也。吾想此中屈原卞和二人。虽得其名。卒舍其身。如吾兄为功名不遂。要坠楼身死。是为不知命矣。昔吕望有经纶济世之才。虽在贫窘。意不苟得。年登八旬。垂钓于渭水。后文王梦非熊之兆。出猎西郊至磻溪见吕望。同载而归。以为上宾。至武王时。成功立业。封号太公。今老兄发悲。不为别故。止为家中老母。无人侍养。小生到来日会江下父老。收拾青蚨。赍为路费。送老兄还归故里。有何难哉。〔诗云〕只为你高堂有母鬓斑斑。客舍淹留甚日还。橐里黄金愿相赠。免教和泪倚栏干。〔正末诗云〕耻向人间乞食余。登台一望泪沾裾。可怜飘泊缘何事。不寄平安问母书。〔唱〕
　　【满庭芳】我如今羞归故里。则为我昂昂而出。因此上怏怏而归。空学成补天才却无度饥寒计。几曾道展眼舒眉。则被你误了人儒冠布衣。熬煞人淡饭黄虀。有路在青霄内。又被那浮云塞闭。老兄也百忙里寻不见上天梯。
　　〔许达云〕仲宣。你看那一林红叶。三径黄花。一林红叶傲风霜。如乱落火龙鳞。三径黄花擎雨露。似润开金兽眼。登高望远。人人怀故国之悲。抚景伤情。处处洒穷途之泣。老兄。〔诗云〕暑退金风觉夜长。蝉声不断送秋凉。东篱满目黄花绽。鴈过南楼思故乡。〔正末〕〔诗云〕采采黄花露未晞。他乡谁为授寒衣。独怜作客人南滞。不似随阳鴈北飞。〔唱〕
　　【十二月】几时得似宾鸿北归。倒做了乌鹊南飞。仰羡那投林倦鸟。堪恨那舞瓮酰鸡。方信道垂云的鹍鹏羽翼。那籓篱下燕鹊争知。
　　〔带云〕老兄也。〔唱〕
　　【尧民歌】真乃是鹤长凫短不能齐。从来这乌鸦彩凤不同栖。挽盐车骐骥陷淤泥。不逢他伯乐不应嘶。只争个迟也么疾。英雄志不灰。有一日登鳌背。
　　〔做睡科〕〔外扮使命上〕〔诗云〕雷霆驱号令。星斗焕文章。圣主贤臣颂。今朝会一堂。吾乃天朝使命是也。今有王仲宣献上万言长策。圣人见喜。宣他为天下兵马大元帅。兼管左丞相事。打听得在许安道楼上饮酒。许安道在么。〔许达见科云〕那里来的大人。〔使命云〕小官天朝来的使命宣王仲宣为天下兵马大元帅。快报复去。〔许达云〕王仲宣。王仲宣。〔正末云〕做甚么大呼小叫的。〔许达云〕今有天朝使命。宣你为天下兵马大元帅。〔正末云〕来了不曾。〔许达云〕见在楼直下哩。〔正末云〕慌做甚么。忙做甚么。既来了。怕他回去了不成。〔许达云〕则吃你这般傲慢。〔正末唱〕
　　【煞尾】从今后把万言书作战场。辅皇朝为柱石。扶侍着万万岁当今帝。则愿的稳坐定蟠龙戗金椅。〔同使命下〕
　　〔许达云〕那王仲宣别也不别。竟自去了。有这般傲慢的。可知道荆王不肯用他。〔诗云〕一片雄心大似天。可知不肯受人怜。今朝身佩黄金印。纔识登楼王仲宣。〔下〕
　　〔音释〕
　　塞音赛　酝音韵　跹音仙　嚚音寅　蛩音穷　鹜音木　得当美切　淅音昔　祬音至　澘音山　的音底　十绳知切　稷将洗切　席星西切　穗音遂　累音雷　辜音姑　潋离店切　滟音艳　橐音托　塞思子切　酰音希　凫音符　淤音迂　疾精妻切　戗妻向切
　　第四折
