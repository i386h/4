<!-- { "loadSidebar": true } -->
　　【胡十八】似恁地对咱。多应来变了卦。见俺留恋着他。龙泉三尺手中拿。便不将他刺杀。也将他吓杀。更问甚陛下。大古是知重俺帝王家。
　　〔陈玄礼云〕愿陛下早割恩正法。〔旦云〕陛下。怎生救妾身一救。〔正末云〕寡人怎生是好。〔唱〕
　　【落梅风】眼儿前不甫能栽起合欢树。恨不得手掌里奇惊着解语花。尽今生翠鸾同跨。怎生般爱他看待他。忍下的教横拖在马嵬坡下。
　　〔陈玄礼云〕禄山反逆。皆因杨氏兄妹。若不正法。以谢天下。祸变何时得消。望陛下乞与杨氏。使六军马踏其尸。方得凭信。〔正末云〕他如何受的。高力士引妃子去佛堂中。令其自尽。然后教军士验看。〔高力士云〕有白练在此。〔正末唱〕
　　【殿前欢】他是朵娇滴滴海棠花。怎做得闹荒荒亡国祸根芽。再不将曲弯弯远山眉儿画。乱松松云鬓堆鸦。怎下的碜磕磕马蹄儿脸上踏。则将细袅袅咽喉掐。早把条长搀搀素白练安排下。他那里一身受死。我痛煞煞独力难加。
　　〔高力士云〕娘娘去罢。误了军行。〔旦回望科云〕陛下。好下的也。〔正末云〕卿休怨寡人。〔唱〕
　　【沽美酒】没乱杀怎救拔。没奈何怎留他。把死限俄延了多半霎。生各支勒杀。陈玄礼闹交加。
　　〔高力士引旦下〕〔正末唱〕
　　【太平令】怎的教酩子里题名单骂。脑背后着武士金瓜。教几个卤莽的宫娥监押。休将那软款的娘娘惊諕。你呀。见他问咱。可怜见唐朝天下。
　　〔高力士持旦衣上云〕娘娘已赐死了。六军进来看视。〔陈玄礼率众马践科〕〔正末做哭科云〕妃子。闪杀寡人也呵。〔唱〕
　　【三煞】不想你马嵬坡下今朝化。没指望长生殿里当时话。
　　【太清歌】恨无情卷地狂风刮。可怎生偏吹落我御苑名花。想他魂断天涯。作几缕儿彩霞。天那。一个汉明妃远把单于嫁。止不过泣西风泪湿胡笳。几曾见六军厮践踏。将一个尸首卧黄沙。
　　〔正末做拿汗巾哭科云〕妃子不知那里去了。止留下这个汗巾儿。好伤感人也。〔唱〕
　　【二煞】谁收了锦缠联窄面吴绫袜。空感叹这泪斑斓拥项鲛绡帕。
　　【川拨棹】痛怜他不能勾水银灌玉匣。又没甚彩■〈女监〉宫娃。拽布拖麻。奠酒浇茶。只索浅土儿权时葬下。又不及选山陵将墓打。
　　【鸳鸯煞】黄埃散漫悲风飒。碧云黯淡斜阳下。一程程水绿山青。一步步剑岭巴峡。唱道感叹情多。恓惶泪洒。早得升遐。休休却是今生罢。这个不得已的官家。哭上逍遥玉骢马。〔同下〕
　　〔音释〕
　　慵音虫　踏当加切　搭音打　垣音丸　洒商鲊切　烁烧上声　纳囊亚切　伐扶加切　发方雅切　噷音去声　颩音磋　掣音彻　匣奚佳切　唬音夏　掐强雅切　法方雅切　杀双鲊切　察抽鲊切　匝咱上声　塌汤打切　杂音咱　甲江雅切　罚扶加切　榻汤打切　达当加切　八巴上声　碜参上声　拔邦佳切　霎双鲊切　酩音茗　押羊架切　刮音寡　袜忘骂切　■〈女监〉音滥　娃音蛙　飒杀贾切　黯衣减切　峡奚佳切
　　第四折
　　〔高力士上云〕自家高力士是也。自幼供奉内宫。蒙主上抬举。加为六宫提督太监。往年主上悦杨氏容貌。命某取入宫中。宠爱无比。封为贵妃。赐号太真。后来逆胡称兵。伪诛杨国忠为名。逼的主上幸蜀。行至中途。六军不进。右龙武将军陈玄礼奏过杀了国忠。祸连贵妃。主上无可奈何。只得从之。缢死马嵬驿中。今日贼平无事。主上还国。太子做了皇帝。主上养老。退居西宫。昼夜只是想贵妃娘娘。今日教某挂起真容。朝夕哭奠。不免收拾停当。在此伺候咱。〔正末上云〕寡人自幸蜀还京。太子破了逆贼。即了帝位。寡人退居西宫养老。每日只是思量妃子。教画工画了一轴真容供养着。每日相对。越增烦恼也呵。〔做哭科〕〔唱〕
　　【正宫端正好】自从幸西川还京兆。甚的是月夜花朝。这半年来白发添多少。怎打迭愁容貌。
　　【幺篇】瘦岩岩不避羣臣笑。玉叉儿将画轴高挑。荔枝花果香檀卓。目觑了伤怀抱。
　　〔做看真容科〕〔唱〕
　　【滚绣球】险些把我气冲倒。身谩靠。把太真妃放声高叫叫不应雨泪嚎咷。这待诏。手段高。画的来没半星儿差错。虽然是快染能描。画不出沉香亭畔迥鸾舞。花蕚楼前上马娇。一段儿妖娆。
　　【倘秀才】妃子呵常记得千秋节华清宫宴乐。七夕会长生殿乞巧。誓愿学连理枝比翼鸟。谁想你乘彩凤。返丹霄命夭。
　　〔带云〕寡人越看越添伤感。怎生是好。〔唱〕
　　【呆骨朵】寡人有心待盖一座杨妃庙。争奈无权柄谢位辞朝。则俺这孤辰限难熬。更打着离恨天最高。在生时同衾枕。不能勾死后也同棺椁。谁承望马嵬坡尘土中。可惜把一朵海棠花零落了。
　　〔带云〕一会儿身子困乏。且下这亭子。去闲行一会咱。〔唱〕
　　【白鹤子】那身离殿宇。信步下亭皋。见杨柳袅翠蓝丝。芙容拆姻脂蕚。
　　【幺】见芙蓉怀媚脸。遇杨柳忆纤腰。依旧的两般儿点缀上阳宫。他管一灵儿潇洒长安道。
　　【幺】常记得碧梧桐阴下立。红牙筯手中敲。他笑整缕金衣。舞按霓裳乐。
　　【幺】到如今翠盘中荒草满。芳树下暗香消。空对井梧阴。不见倾城貌。
　　〔做叹科云〕寡人也怕闲行。不如回去来。〔唱〕
　　【倘秀才】本待闲散心追欢取乐。倒惹的感旧恨天荒地老。怏怏归来凤帏悄。甚法儿。捱今宵燠恼。
　　〔带云〕回到这寝殿中。一弄儿助人愁也。〔唱〕
　　【芙蓉花】淡氤氲串烟袅。昏惨刺银灯照。玉漏迢迢。纔是初更报。暗觑清霄。盼梦里他来到。却不道口是心苗。不住的频频叫。
　　〔带云〕不觉一阵昏迷上来。寡人试睡些儿。〔唱〕
　　【伴读书】一会家心焦懆。四壁厢秋虫闹。忽见掀帘西风恶。遥观满地阴云罩。俺这里披衣闷把帏屏靠。业眼难交。
　　【笑和尚】原来是滴溜溜遶闲阶败叶飘。疎剌剌刷落叶被西风扫。忽鲁鲁风闪得银灯爆。厮琅琅鸣殿铎。扑簌簌动朱箔。吉丁当玉马儿向檐间闹。
　　〔做睡科唱〕
　　【倘秀才】闷打颏和衣卧倒。软兀剌方纔睡着。〔旦上云〕妾身贵妃是也。今日殿中设宴。宫娥。请主上赴席咱。〔正末唱〕忽见青衣走来报道太真妃将寡人邀宴乐。
　　〔正末见旦科云〕妃子。你在那里来。〔旦云〕今日长生殿排宴。请主上赴席。〔正末云〕分付梨园子弟齐备着。〔旦下〕〔正末做惊醒科云〕呀。元来是一梦。分明梦见妃子。却又不见了。〔唱〕
　　【双鸳鸯】斜亸翠鸾翘。浑一似出浴的旧风标。映着云屏一半儿娇。好梦将成还惊觉。半襟情泪湿鲛绡。
　　【蛮姑儿】懊恼。窨约。惊我来的又不是楼头过雁。砌下寒蛩。檐前玉马。架上金鸡。是兀那窗儿外梧桐上雨潇潇。一声声洒残叶。一点点滴寒梢。会把愁人定虐。
　　【滚绣球】这雨呵又不是救旱苗。润枯草。洒开花蕚。谁望道秋雨如膏。向青翠条。碧玉梢。碎声儿■〈必刂〉剥。增百十倍歇和芭蕉。子管里珠连玉散飘千颗。平白地瀽瓮番盆下一宵。惹的人心焦。
　　【叨叨令】一会价紧呵似玉盘中万颗珍珠落。一会价响呵似玳筵前几簇笙歌闹。一会价清呵似翠岩头一派寒泉瀑。一会价猛呵似绣旗下数面征鼙操。兀的不恼杀人也么哥。兀的不恼杀人也么哥。则被他诸般儿雨声相聒噪。
　　【倘秀才】这雨一阵阵打梧桐叶凋。一点点滴人心碎了。枉着金井银床紧围绕。只好把泼枝叶。做柴烧锯倒。
　　〔带云〕当初妃子舞翠盘时。在此树下。寡人与妃子盟誓时。亦对此树。今日梦境相寻。又被他惊觉了。〔唱〕
　　【滚绣球】长生殿那一宵。转回廊说誓约。不合对梧桐并肩斜靠。尽言词絮絮叨叨。沉香亭那一朝。按霓裳舞六幺。红牙筯击成腔调。乱宫商闹闹炒炒。是兀那当时欢会栽排下今日凄凉厮辏着暗地量度。
　　〔高力士云〕主上。这诸样草木。皆有雨声。岂独梧桐。〔正末云〕你那里知道。我说与你听者。〔唱〕
　　【三煞】润蒙蒙杨柳雨凄凄院宇侵帘幕。细丝丝梅子雨妆点江干满楼阁。杏花雨红湿阑干。梨花雨玉容寂寞。荷花雨翠盖翩翻。豆花雨绿叶潇条。都不似你惊魂破梦。助恨添愁。彻夜连宵。莫不是水仙弄娇。蘸杨柳洒风飘。
　　【二煞】■〈口床〉■〈口床〉似喷泉瑞兽临双沼。刷刷似食叶春蚕散满箔。乱洒琼阶。水传宫漏。飞上雕檐。酒滴新槽。直下的更残漏断。枕冷衾寒。烛灭香消。可知道夏天不觉。把高凤麦来漂。
　　【黄锺煞】顺西风低把纱窗哨。送寒气频将绣户敲。莫不是天故将人愁闷搅。度铃声响栈道。似花奴羯鼓调。如伯牙水仙操。洗黄花润篱落。渍苍苔倒墙角。渲湖山漱石窍。浸枯荷溢池沼。沾残蝶粉渐消。洒流萤焰不着。绿窗前促织叫。声相近雁影高。催邻砧处处捣。助新凉分外早。斟量来这一宵。雨和人紧厮熬。伴铜壶点点敲。雨更多泪不少。雨湿寒梢。泪染龙袍。不肯相饶。共隔着一树梧桐直滴到晓。
　　〔音释〕
　　嚎音豪　咷音逃　错音草　乐音涝　椁姑卯切　那音挪　蕚音傲　乐姚去声　氤音因　氲于君切　懆音灶　掀音轩　恶音袄　爆音报　铎多劳切　箔巴毛切　着池烧切　翘音乔　觉音皎　窨音荫　约音杳　蛩音穷　虐音要　■〈必刂〉音彼　剥音饱　瀽音蹇　落音涝　瀑音抱　叨音刀　炒平声　辏仓救切　度多劳切　幕音冒　阁高上声　寞音冒　蘸知滥切　■〈口床〉音床　漂音飘　哨双罩切　渍音恣　角音皎　渲疎选切　潄音嗽　窍巧去声
　　题目　安禄山反叛兵戈举陈玄礼拆散鸾凰侣　
　　正名　杨贵妃晓日荔枝香唐明皇秋夜梧桐雨
　　唐明皇秋夜梧桐雨杂剧终

《元曲选》　陶学士醉写风光好杂剧　（明）臧晋叔 编
　　陶学士醉写风光好杂剧　　（元）戴善夫 撰
　　●陶学士醉写风光好杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　宋齐丘明识新词藻韩熙载暗遣闲花草　正名　秦弱兰羞寄断肠诗陶学士醉写风光好 
　　第一折
