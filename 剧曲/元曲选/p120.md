<!-- { "loadSidebar": true } -->
　　【随尾】这天香不想艳阳天气开。我则道无情干罢休。谁想这牡丹花折入东君手。今日个分与章台路傍柳。
　　〔音释〕
　　龌音握　龊测角切　净音橙　嵘音横　窄斋上声　澡音早　泔音甘　揉音柔　蘸知滥切　迤音移　瞅音揪　僝锄山切　僽音骤　眸麻彪切　掴乖上声　肉柔去声　掿音闹　侃看上声　觥古横切　旋去声　绸音紬　缪波彪切
　　题目　柳耆卿错怨开封主　
　　正名　钱大尹智宠谢天香
　　钱大尹智宠谢天香杂剧终

《元曲选》　望江亭中秋切鲙杂剧　（明）臧晋叔 编

望江亭中秋切鲙杂剧　　（元）关汉卿 撰

●望江亭中秋切鲙杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 

　　题目　清安观邂逅说亲　正名　望江亭中秋切鲙 

第一折
〔旦儿扮白姑姑上云〕贫道乃白姑姑是也。从幼年间便舍俗出家。在这清安观里。做着个住持。此处有一女人。乃是谭记儿。生的模样过人。不幸夫主亡逝已过。他在家中守寡。无男无女。逐朝每日到俺这观里来。与贫姑攀话。贫姑有一个侄儿。是白士中。数年不见。音信皆无。也不知他得官也未。使我心中好生记念。今日无事。且闭上这门者。〔正末扮白士中上〕〔诗云〕昨日金门去上书。今朝墨绶已悬鱼。谁家美女颜如玉。彩球偏爱掷贫儒。小官白士中。前往潭州为理。路打清安观经过。观中有我的姑娘。是白姑姑。在此做住持。小官今日与白姑姑相见一面。便索赴任。来到门首。无人报复。我自过去。〔做见科云〕姑姑。您侄儿除授潭州为理。一径的来望姑姑。〔姑姑云〕白士中孩儿也。喜得美除。我恰纔道罢。孩儿果然来了也。孩儿。你媳妇儿好么。〔白士中云〕不瞒姑姑说。您媳妇儿亡逝已过了也。〔姑姑云〕侄儿。这里有个女人。乃是谭记儿。大有颜色。逐朝每日。在我这观里与我攀话。等他来时。我圆成与你做个夫人。意下如何。〔白士中云〕姑姑。莫非不中么。〔姑姑云〕不妨事。都在我身上。你壁衣后头躲者。我咳嗽为号。你便出来。〔白士中云〕谨依来命。〔下〕〔姑姑云〕这早晚谭夫人敢待来也。〔正旦扮谭记儿上云〕妾身乃学士李希颜的夫人。姓谭。小字记儿。不幸夫主亡化过了。三年光景。我寡居无事。每日只在清安观。和白姑姑攀些闲话。我想做妇人的。没了丈夫。身无所主。好苦人也呵。〔唱〕
【仙吕点绛唇】我则为锦帐春阑。绣衾香散。深闺晚。粉谢脂残。到的这日暮愁无限。
【混江龙】我为甚一声长叹。玉容寂寞泪阑干。则这花枝里外。竹影中间。气吁的片片飞花纷似雨。泪洒的珊珊翠竹染成斑。我想着香闺少女。但生的嫩色娇颜。都只爱朝云暮雨。那个肯凤只鸾单。这愁烦。恰便似海来深。可兀的无边岸。怎守得三贞九烈。敢早着了钻懒帮闲。
〔云〕可早来到也。这观门首无人报复。我自过去。〔做见姑姑科云〕姑姑万福。〔姑姑云〕夫人请坐。〔正旦云〕我每日定害姑姑。多承雅意。妾身有心跟的姑姑出家。不知姑姑意下何如。〔姑姑云〕夫人。你那里出得家。这出家无过草衣木食。熬枯受淡。那白日也还闲可。到晚来独自一个。好生孤栖。夫人。只不如早早嫁一个丈夫去好。〔正旦唱〕
【村里迓鼓】怎如得您这出家儿清静。到大来一身散诞。自从俺儿夫亡后。再没个。相随相伴。俺也曾把世味亲尝。人情识破。怕甚么尘缘羁绊。俺如今罢扫了蛾眉。凈洗了粉脸。卸下了云鬟。姑姑也待甘心捱您这粗茶淡饭。
〔姑姑云〕夫人。你平日是享用惯的。且莫说别来。只那一顿素斋。怕你也熬不过哩。〔正旦唱〕
【元和令】则您那素斋食刚一餐。怎知我麄米饭也曾惯。俺从今把心猿意马紧牢拴。将繁华不挂眼。〔姑姑云〕夫人。你岂不知雨里孤村雪里山。看时容易画时难。早知不入时人眼。多买胭脂画牡丹。夫人。你怎生出的家来。〔正旦唱〕您道是看时容易画时难。俺怎生就住不的山。坐不的关。烧不的药。炼不的丹。
〔姑姑云〕夫人。放着你这一表人物。怕没有中意的丈夫嫁一个去。只管说那出家做甚么。这须了不的你终身之事。〔正旦云〕嗨。姑姑。这终身之事。我也曾想来。若有似俺男儿知重我的。便嫁他去也罢。〔姑姑做咳嗽科〕〔白士中见旦科云〕祗揖。〔正旦回礼科云〕姑姑。兀的不有人来。我索回去也。〔姑姑云〕夫人。你那里去。我正待与你做个媒人。只他便是你夫主。可不好那。〔正旦云〕姑姑。这是甚么说话。〔唱〕
【上马娇】咱则是语话间。有甚干。姑姑也您便待做了筵席上撮合山。〔姑姑云〕便与您做个撮合山。也不误了你。〔正旦唱〕怎把那隔墙花强攀做连枝看。〔做走介〕〔姑姑云〕关了门者。我不放你出去。〔正旦唱〕把门关。将人来紧遮拦。
【胜葫芦】你却便引的人来心恶烦。可甚的撒手不为奸。你暗埋伏隐藏着谁家汉。俺和你几年价来往。倾心儿契合。则今日索分颜。
〔姑姑云〕你两个成就了一对夫妻。把我这座清安观权做高唐。有何不可。〔正旦唱〕
【幺篇】姑姑。你只待送下我高唐十二山。枉沾污了你这七星坛。〔姑姑云〕我成就了你锦片也似夫妻。美满恩情。有甚么不好处。〔正旦唱〕说甚么锦片前程真个罕。〔姑姑云〕夫人。你不要这等妆幺做势。那个着你到我这观里来。〔正旦唱〕一会儿甜言热趱。一会儿恶叉白赖。姑姑也只被你直着俺两下做人难。
〔姑姑云〕兀那君子。谁着你这里来。〔白士中云〕就是小娘子着我来。〔正旦云〕你倒将这言语赃诬我来。我至死也不顺随你。〔姑姑云〕你要官休也私休。〔正旦云〕怎生是官休。怎生是私休。〔姑姑云〕你要官休呵。我这里是个祝寿道院。你不守志。领着人来打搅。我告到官中。三推六问。枉打坏了你。若是私休。你又青春。他又少年。我与你做个撮合山媒人。成就了您两口儿。可不省事。〔正旦云〕姑姑。等我自寻思咱。〔姑姑云〕可知道来。千求不如一吓。〔正旦云〕好个出家的人。偏会放刁。姑姑。他依的我一句话儿。我便随他去罢。若不依着我呵。我断然不肯随他。〔白士中云〕休道一句话儿。便一百句我也依的。〔正旦唱〕
【后庭花】你着他休忘了容易间。则这十个字莫放闲。岂不闻芳槿无终日。贞松耐岁寒。姑姑也非是我要拿班。只怕他将咱轻慢。我我我撺断的上了竿。你你你掇梯儿着眼看。他他他把凤求凰暗里弹。我我我背王孙去不还。只愿他肯肯肯做一心人不转关。我和他守守守白头吟非浪侃。
〔姑姑云〕你两个久后。休忘我做媒的这一片好心儿。〔正旦唱〕
【柳叶儿】姑姑也你若题着这桩儿公案。则你那观名儿唤做清安。你道是蜂媒蝶使从来惯。怕有人担疾患。到你行求丸散。你则与他这一服灵丹。姑姑也你专医那枕冷衾寒。
〔云〕罢罢罢。我依着姑姑。成就了这门亲事罢。〔姑姑云〕白士中。这桩事亏了我么。〔白士中云〕你专医人那枕冷衾寒。亏了姑姑。您孩儿只今日就携着夫人。同赴任所。另差人来相谢也。〔正旦云〕既然相公要上任去。我和你拜辞了姑姑。便索长行也。〔姑姑云〕白士中。你一路上小心在意者。您两口儿正是郎才女貌。天然配合。端不枉了也。〔正旦唱〕
【赚煞尾】这行程则宜疾不宜晚。休想我着那别人绊翻。不用追求相趁赶。则他这等闲人怎得见我容颜。姑姑也你放心安。不索恁语话相关。收了缆。撅了桩。踹跳板。挂起这秋风布帆。是看那碧云两岸落。可便轻舟已过万重山。〔同白士中下〕
〔姑姑云〕谁想今日成合了我侄儿白士中这门亲事。我心中可煞喜也。〔诗云〕非是贫姑硬主张。为他年少守空房。观中怕惹风情事。故使机关配白郎。〔下〕
〔音释〕
掷音直　帮音邦　绊音扮　卸音泻　惯光患切　拴尸关切　罕呵赶切　吓音黑　槿音谨　撺粗酸切　侃看上声　散上声　撅与掘同　桩音庄　踹抽拐切

第二折
〔凈扮杨衙内引张千上诗云〕花花太岁为第一。浪子丧门世无对。普天无处不闻名。则我是权豪势宦杨衙内。某乃杨衙内是也。闻知有亡故了的李希颜夫人谭记儿。大有颜色。我一心要他做个小夫人。颇奈白士中无理。他在潭州为官。未经赴任。便去清安观中。央道姑为媒。倒娶了谭记儿做夫人。常言道恨小非君子。无毒不丈夫。论这情理。教我如何容得他过。他妬我为冤。我妬他为雠。小官今日奏知圣人。有白士中贪花恋酒。不理公事。奉圣人的命。差人去标了白士中首级。小官就顺着道。此事别人去不中。只除非小官亲自到潭州。取白士中首级复命。方纔万无一误。圣人准奏。赐小官势剑金牌。张千。你分付李稍。驾起小舟。直到潭州。取白士中首级。走一遭去来。〔诗云〕一心要娶谭记儿。教人日夜费寻思。若还夺得成夫妇。这回方是运通时。〔下〕〔白士中上云〕小官白士中。自到任以来。只用清静无事为主。一郡黎民。各安其业。颇得众心。单只一件。我这新娶谭夫人。当日有杨衙内要图他为妾。不期被我娶做夫人。同往任所。我这夫人十分美貌不消说了。更兼聪明智慧。事事精通。端的是佳人领袖。美女班头。世上无双。人间罕比。闻知杨衙内至今怀恨我。我也恐怕他要来害我。每日悬悬在心。今早坐过衙门。别无勾当。且在这前厅上闲坐片时。休将那段愁怀。使我夫人知道。〔院公上诗云〕心忙来路远。事急出家门。夜眠侵早起。又有不眠人。老汉是白士中家的一个老院公。我家主人。今在潭州为理。被杨衙内暗奏圣人。赐他势剑金牌。标取我家主人首级。俺老夫人得知。差我将着一封家书。先至潭州。报知这个消息。好预做准备。说话之间。可早来到潭州也。不必报复。我自过去。〔见科云〕相公。将息的好也。〔白士中云〕院公。你来做甚么。〔院公云〕奉老夫人的分付。着我将着这书来。送相公亲拆。〔白士中云〕有母亲的书呵。将来我看。〔院公做递书科云〕书在此。〔白士中看书科云〕书中之意。我知道了。嗨。果中此贼之计。院公。你吃饭去。〔院公云〕理会的。〔下〕〔白士中云〕谁想杨衙内。为我娶了谭记儿。挟着雠恨。朦胧奏过圣人。要标取我的首级。似此如之奈何。兀的不闷杀我也。〔正旦上云〕妾身谭记儿。自从相公理任以来。俺在这衙门后堂居住。相公每日坐罢早衙。便与妾身攀话。今日这早晚不见回来。我亲自望相公走一遭去波。〔唱〕
