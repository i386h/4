<!-- { "loadSidebar": true } -->
　　〔正末吟诗科云〕不分君恩重。能怜玉镜台。花从仙禁出。酒自御厨来。设席劳京尹。题诗属上才。遂令鱼共水。由此得和谐。〔府尹云〕温学士。不枉了高才大手。吟得好诗。赐金锺饮酒。夫人插凤头钗。搽官定粉。〔旦喜科云〕学士。这多亏了你也。〔正末云〕夫人。我温峤何如。〔府尹云〕夫人。你肯依随学士么。〔旦云〕妾身愿随学士。〔府尹云〕既然夫人一心依随学士。老夫即当奏过官里。再准备一个庆喜的筵席。〔正末唱〕
　　【雁儿落】你常好是吃嬴不吃输。亏的我能说又能做。你只要应承了这一首诗。倒被我勒掯的情和睦。
　　【得胜令】呀。兀的不是一字一金珠。煞强似当日吓蛮书。你着宝钗簪云鬓。我着金杯饮醁醑。山呼。共谢得当今主娇姝。早则不嫌我老丈夫。
　　〔府尹云〕人间喜事。无过夫妇会合。就今日杀羊造酒。安排庆喜筵席。送学士夫人还宅去。〔诗云〕金尊银烛启华筵。一派笙歌彻九天。若非恩赐鸳鸯会。焉能夫妇两团圆。〔正末拜谢科〕〔唱〕
　　【鸳鸯煞】从今后姻缘注定姻缘簿。相思还彻相思苦。剩道连理欢浓。于飞愿足。可怜你窈窕巫娥。不负了多情宋玉。则这琴曲诗篇吟和处。风流句。须不是我故意亏图。成就了那朝云和暮雨。
　　〔音释〕
　　鹘红姑切　■〈忄敝〉音鳖　揽音览　玉干句切　毒东卢切　术绳朱切　目音暮　蘸知滥切　促音取　降奚江切　朮音暮　馥房夫切　俗词疽切　腹音府　突东卢切　物音务　足臧取切　伏房夫切　褪吞去声　做租去声　掯肯去声　睦音暮　醁音路　醑音胥　姝音朱　剩音盛
　　题目　王府尹水墨宴　
　　正名　温太真玉镜台
　　温太真玉镜台杂剧终

《元曲选》　赵盼儿风月救风尘杂剧　（明）臧晋叔 编
　　赵盼儿风月救风尘杂剧　　（元）关汉卿 撰
　　●赵盼儿风月救风尘杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　安秀才花柳成花烛　正名　赵盼儿风月救风尘 
　　第一折
　　〔冲末扮周舍上〕〔诗云〕酒肉场中三十载。花星整照二十年。一生不识柴米价。只少花钱共酒钱。自家郑州人氏。周同知的孩儿周舍是也。自小上花台。做子弟。这汴梁城中有一歌者。乃是宋引章。他一心待嫁我。我一心待妻他。争奈他妈儿不肯。我今做买卖回来。今日特到他家去。一来去望妈儿。二来就题这门亲事。多少是好。〔正卜儿同外旦上云〕老身汴梁人氏。自身姓李。夫主姓宋。早年亡化已过。止有这个女孩儿。叫做宋引章。俺孩儿拆白道字。顶真续麻。无般不晓。无般不会。有郑州周舍与孩儿作伴多年。一个要娶。一个要嫁。只是老身谎彻梢虚。怎么便肯。引章。那周舍亲事。不是我百般板障。只怕你久后自家受苦。〔外旦云〕妳妳。不妨事。我一心则待要嫁他。〔卜儿云〕随你随你。〔周舍上云〕咱家周舍。来此正是他门首。只索进去。〔做见科〕〔外旦云〕周舍你来了也。〔周舍云〕我一径的来问亲事。母亲如何。〔外旦云〕母亲许了亲事也。〔周舍云〕我见母亲去。〔卜儿做见科〕〔周舍云〕母亲。我一径的来问这亲事哩。〔卜儿云〕今日好日辰。我许了你。则休欺负俺孩儿。〔周舍云〕我并不敢欺负大姐。母亲。把你那姊妹弟兄都请下者。我便收拾来也。〔卜儿云〕大姐。你在家执料。我去请那一辈儿老姊妹去来。〔周舍诗云〕数载间费尽精神。到今朝纔许成亲。〔外旦云〕这都是天缘注定。〔卜儿云〕也还有不测风云。〔同下〕〔外扮安秀实上诗云〕刘蕡下第千年恨。范丹守志一生贫。料得苍天如有意。断然不负读书人。小生姓安名秀实。洛阳人氏。自幼颇习儒业。学成满腹文章。只是一生不能忘情花酒。到此汴梁。有一歌者宋引章。和小生作伴。当初他要嫁我来。如今却嫁了周舍。他有个八拜交的姐姐是赵盼儿。我去与他劝一劝。有何不可。赵大姐在家么。〔正旦扮赵盼儿上云〕妾身赵盼儿是也。听的有人叫门。我开门看咱。〔见科云〕我道是谁。原来是妹夫。你那里来。〔安秀实云〕我一径的来相烦你。当初姨姨引章要嫁我来。如今却要嫁周舍。我央及你劝他一劝。〔正旦云〕当初这亲事不许你来。如今又要嫁别人。端的姻缘事非同容易也呵〔唱〕
　　【仙吕点绛唇】妓女追陪。觅钱一世。临收计。怎做的百纵千随。知重咱风流媚。
　　【混江龙】我想这姻缘匹配。少一时一刻强难为。如何可意。怎的相知。怕不便脚搭着脑杓成事早。怎知他手拍着胸脯悔后迟。寻前程。觅下稍。恰便是黑海也似难寻觅。料的来人心不问。天理难欺。
　　【油葫芦】姻缘簿全凭我共你。谁不待拣个称意的。他每都拣来拣去百千回。待嫁一个老实的又怕尽世儿难成对。待嫁一个聪俊的又怕半路里轻抛弃。遮莫向狗溺处藏。遮莫向牛屎里堆。忽地便吃了一个合扑地。那时节睁着眼怨他谁。
　　【天下乐】我想这先嫁的还不曾过几日。早折的容也波仪。瘦似鬼。只教你难分说难告诉空泪垂。我看了些觅前程俏女娘。见了些铁心肠男子辈。便一生里孤眠我也直甚颓。
　　〔云〕妹夫。我可也待嫁个客人。有个比喻。〔安秀实云〕喻将何比。〔正旦唱〕
　　【那咤令】待妆个老实。学三从四德。争奈是匪妓。都三心二意。端的是那里。是三梢末尾。俺虽居在柳陌中。花街内。可是那件儿便宜。
　　【鹊踏枝】俺不是卖查梨。他可也逞刀锥。一个个败坏人伦。乔做胡为。〔云〕但来两三遭。不问那厮要钱。他便道这弟子敲镘儿哩。〔唱〕但见俺有些儿不伶俐。便说是女娘家要哄骗东西。
　　【寄生草】他每有人爱为娼妓。有人爱作次妻。干家的干落得淘闲气。买虚的看取些羊羔利。嫁人的早中了拖刀计。他正是南头做了北头开。东行不见西行例。
　　〔云〕妹夫。你且坐一坐。我去劝他。劝的省时。你休欢喜。劝不省时。休烦恼。〔安秀实云〕我不坐了。且回家去等信罢。大姐留心者。〔下〕〔正旦做行科见外旦云〕妹子。你那里人情去。〔外旦云〕我不人情去我待嫁人哩。〔正旦云〕我正来与你保亲。〔外旦云〕你保谁。〔正旦云〕我保安秀才。〔外旦云〕我嫁了安秀才呵。一对儿好打莲花落。〔正旦云〕你待嫁谁。〔外旦云〕我嫁周舍。〔正旦云〕你如今嫁人。莫不还早哩。〔外旦云〕有甚么早不早。今日也大姐。明日也大姐。出了一包儿脓。我嫁了做一个张郎家妇。李郎家妻。立个妇名。我做鬼也风流的。〔正旦唱〕
　　【村里迓鼓】你也合三思而行。再思可矣。你如今年纪小哩。我与你慢慢的别寻个姻配。你可便宜。只守着铜斗儿家缘家计。也是你歹姐姐把衷肠话劝妹妹。我伯你受不过男儿气息。
　　〔云〕妹子。那做丈夫的做的子弟。做子弟的做不的丈夫。〔外旦云〕你说我听咱。〔正旦唱〕
　　【元和令】做丈夫的便做不的子弟。那做子弟的他影儿里会虚脾。那做丈夫的忒老实。〔外旦云〕那周舍穿着一架子衣服。可也堪爱哩。〔正旦唱〕那厮虽穿着几件虼蜋皮。人伦事晓得甚的。
　　〔云〕妹子。你为甚么就要嫁他。〔外旦云〕则为他知重您妹子。因此要嫁他。〔正旦云〕他怎么知重你。〔外旦云〕一年四季。夏天我好的一觉响睡。他替你妹子打着扇。冬天替你妹子温的铺盖儿暖了。着你妹子歇息。但你妹子那里人情去。穿的那一套衣服。戴的那一副头面。替你妹子提领系。整钗镮。只为他这等知重。你妹子因此上一心要嫁他。〔正旦云〕你原来为这般呵。〔唱〕
　　【上马娇】我听的说就里。你原来为这的。倒引的我忍不住笑微微。你道是暑月间扇子搧着你睡。冬月间着炭火煨。那愁他寒色透重衣。
　　【游四门】吃饭处把匙头挑了筋共皮。出门去提领系整衣袂。戴插头面整梳篦。衠一味是虚脾。女娘每不省越着迷。
　　【胜葫芦】你道这子弟情肠甜似蜜。但娶到他家里。多无半载。周年相弃掷。早努牙突嘴。拳椎脚踢。打的你哭啼啼。
　　【幺篇】恁时节船到江心补漏迟。烦恼怨他谁。事要前思免后悔。我也劝你不得。有朝一日。准备着搭救你块望夫石。
　　〔云〕妹子。久以后你受苦呵。休来告我。〔外旦云〕我便有那该死的罪。我也不来央告你。〔周舍上云〕小的每。把这礼物摆的好看些。〔正旦云〕来的敢是周舍。那厮不言语便罢。他若但言。着他吃我几嘴好的。〔周舍云〕那壁姨姨敢是赵盼儿么。〔正旦云〕然也。〔周舍云〕请姨姨吃些茶饭波。〔正旦云〕你请我家里饿皮脸。也揭了锅儿底。窨子里秋月。不曾见这等食。〔周舍云〕央及姨姨保门亲事。〔正旦云〕你着我保谁。〔周舍云〕保宋引章。〔正旦云〕你着我保宋引章那些儿。保他那针指油面。刺绣铺房。大裁小剪。生儿长女。〔周舍云〕这歪刺骨好歹嘴也。我已成了事。不索央你。〔正旦云〕我去罢。〔做出门科〕〔安秀实上云〕姨姨劝的引章如何。〔正旦云〕不济事了也。〔安秀实云〕这等呵。我上朝求官应举去罢。〔正旦云〕你且休去。我有用你处哩。〔安秀实云〕依着姨姨说。我且在客店中安下。看你怎么发付我。〔下〕〔正旦唱〕
　　【赚煞】这妮子是狐魅人女妖精。缠郎君天魔祟。则他那裤儿里休猜做有腿。吐下鲜红血则当做苏木水。耳边休采那等闲食。那的是最容易剜眼睛嫌的。则除是亲近着他便欢喜。〔带云〕着他疾省呵。〔唱〕哎。你个双郎子弟。安排下金冠霞帔。〔带云〕一个夫人来到手儿里了。〔唱〕却则为三千张茶引嫁了冯魁。〔下〕
　　〔周舍云〕辞了母亲。着大姐上轿。回咱郑州去来。〔诗云〕纔出娼家门。便作良家妇。〔外旦诗云〕只怕吃了良家亏。还想娼家做。〔同下〕
　　〔音释〕
　　蕡音焚　杓绳昭切　觅忙闭切　的音底　溺尼叫切　日人智切　实绳知切　德当美切　息丧挤切　虼音乞　蜋音郎　系音戏　篦邦迷切　衠音肫　密忙闭切　踢音体　得当美切　石绳知切　窨音荫　魅音妹　祟音岁　食绳知切　剜碗平声　帔音备
　　第二折
