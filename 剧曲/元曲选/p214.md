<!-- { "loadSidebar": true } -->
　　〔洞庭君领水卒上云〕吾神乃洞庭老龙是也。有兄弟钱塘火龙与泾河小龙斗胜去了。未知胜败如何。这早晚敢待来也。〔夜叉上报云〕喏。报的上圣得知。有火龙得胜回来也。〔洞庭君云〕快摆队伍迎接去。〔钱塘君上见科云〕哥哥。您兄弟得胜回来也。〔洞庭君云〕不害生灵么。〔钱塘君云〕六十万。〔洞庭君云〕不伤禾稼么。〔钱塘君云〕八百里。〔洞庭君云〕薄情郎安在。〔钱塘君云〕你问他怎么。被吾吞在腹中了也。〔洞庭君云〕这个也罢。他须不仁。你也太急性子。若上帝不见谅时。怎么是好。〔钱塘君云〕哥哥也。与你出了这口气。您兄弟没有使性处。忍不的了也。〔洞庭君云〕兄弟。有句话与你商量。想当初若不是柳秀才寄书来。岂有咱女孩儿的性命。道不的个知恩报恩。左右。与我请将柳秀才来者。〔夜叉云〕柳秀才有请。〔柳毅上云〕小生柳毅。自从来到洞庭湖。在这海藏里住了好几日。龙王呼唤。不知有甚事。须索见去。〔做见科〕〔洞庭君云〕兀那秀才。多亏你捎书来救了我的龙女三娘。如今就招你为壻。你意下如何。〔柳毅背云〕想着那龙女三娘。在泾河岸上牧羊那等模样。憔悴不堪。我要他做甚么。〔回云〕尊神说的是什么话。我柳毅只为一点义气。涉险寄书。若杀其夫而夺其妻。岂足为义士。且家母年纪高大。无人侍奉。情愿告回。〔钱塘君做怒科云〕秀才。料想我侄女儿。尽也配得你过。你今日允了便罢。不允我与你俱夷粪壤。休想复还。〔柳毅笑云〕钱塘君差了也。你在洪波中扬鬐鼓鬣。掀风作浪。尽由得你。今日身被衣冠。酒筵之上。却使不得你那虫蚁性儿。〔钱塘君作揖谢云〕俺一时醉中失言。甚是得罪。只望秀才休怪。〔洞庭君云〕兄弟如此纔是。既然秀才坚执不肯。我岂可强他。左右。与我请出龙女三娘。拜谢他寄书之恩。再将些金珠财宝。相送回去者。〔夜叉云〕理会的。龙女三娘有请。〔正旦上云〕自从俺那叔父钱塘火龙救的我重到这洞庭湖里来。我这一场多亏了寄书的柳毅秀才。今日父亲在水殿上安排筵席。管待那秀才。唤我出来。必然是着我谢他。我想这恩德如同再生一般。岂是一拜可能酬答也呵。〔唱〕
　　【商调集贤宾】则俺那寄书来的秀才错立了身。怎能勾平步上青云。则为他长安市不登虎榜。救的我泾河岸脱离羊羣。他本望至公楼独占鳌头。今日向洞庭湖跳过了龙门。则我这重迭迭的眷姻可也堪自哂。若不成就燕尔新婚。我则待收拾些珍宝物。报答您大恩人。
　　〔做行科唱〕
　　【金菊香】则我这凌波袜小上阶痕。手提着沥水湘裙与你入殿门在这浑金椅前〔做见二亲科唱〕参了二亲。那一场电走雷奔。〔做见钱塘君科〕〔唱〕驾风云的叔父你可也索是劳神。
　　〔钱塘君云〕侄女儿。不苦了我。只怕苦了你也。〔洞庭君云〕你若非柳先生。怎有今日。你过来拜谢了他者。〔正旦唱〕
　　【梧叶儿】我这里掩着袂忙趋进。改愁颜做喜欣。〔做拜谢科〕〔唱〕施礼罢叙寒温。你水路上风波恶。旱路上程限紧。似这等受辛勤。你索是远路风尘的故人。
　　〔柳毅云〕这一位女娘是谁。〔洞庭君云〕则这个便是我的女孩儿龙女三娘。〔柳毅云〕这个是龙女三娘。比那牧羊时全别了也。早知这等。我就许了那亲事也罢。〔正旦做斜看叹云〕嗨。可不道悔之晚矣。〔唱〕
　　【后庭花】俺满口儿要结姻。他舒心儿不勘婚。信口儿无回话。刬的偷睛儿横觑人。我这里两眉颦。他则待暗传芳信。对面的辞了亲。就儿里相逗引。俺叔父敢则嗔。那其间怎的忍。吼一声风力紧。吐半天烟雾昏。轻喝处摄了你魂。但抹着可更分了你身。你见他狠不狠。他从来恩不恩。
　　〔柳毅云〕小生凡人。得遇天仙。岂无眷恋之意。只为母亲年老。无人侍养。因此辞了这亲事。也是出于不得已耳。〔正旦唱〕
　　【柳叶儿】秀才也敢教你有家难奔。是是是熬不出寡宿孤辰。谁着你自揽下四海三江闷。你端的心儿顺。意儿真。秀才也便休愁暮雨朝云。
　　〔洞庭君云〕秀才既要回去。寡人设有小筵。以表谢意。一壁厢奏动鼓乐。我儿。你送秀才一杯酒者。〔正旦做送酒科唱〕
　　【醋葫芦】既不得共欢娱伴绣衾。还待要献殷勤倒玉樽。只怕他阁着酒杯儿未饮早醉醺醺。〔洞庭君歌云〕上天配合兮生死有途。彼不当妇兮此不当夫。腹心烦苦兮泾之隅。风霜满鬓兮雨雪沾襦。赖明公兮引素书。令骨肉兮家如初。永言珍重兮无时无。〔内奏乐科〕〔夜叉云〕这水是贵主还宫之乐。〔正旦唱〕你道是贵主还宫安乐稳。单闪的他不偢不问。哎。这其间可不埋怨杀你个洞庭君。
　　〔钱塘君云〕侄女儿再奉一杯。一壁厢将鼓乐响动者。〔歌云〕大天苍苍兮大地茫茫。人各有志兮何可思量。狐神鼠圣兮薄社依墙。雷霆一发兮其孰敢当。荷真人兮信义长。令骨肉兮还故乡。愿言配德兮何时忘。〔内奏乐科〕〔夜叉报云〕这是钱塘破阵之乐。〔正旦唱〕
　　【金菊香】这的是钱塘破阵乐纷纷。半入湖风半入云。能得筵前几度闻。〔钱塘君云〕秀才。你便就了这桩亲事。也不辱没了你。〔正旦唱〕还卖弄剑舌鎗唇。兀的不羞杀你大媒人。
　　〔云〕水卒那里。将过宝物来。〔夜叉捧砌末上正旦云〕秀才。我别无所赠。有这些珠宝。送与你回家去。侍奉老母。莫嫌轻微也。〔柳毅云〕多谢小娘子。〔正旦唱〕
　　【浪里来煞】这薄礼呵请先生休见阻。送行者宁无赆。则为你假乖张不就我这门亲。害的来两下里憔悴损。我则索向龙宫纳闷。怎禁他水村山馆自黄昏。〔下〕
　　〔柳毅云〕则今日辞别了尊神。小生回家去也。〔钱塘君云〕你若是再来时。便当相看。休忘了此会者。〔柳毅诗云〕感龙王许配良姻。奈因咱衰老萱亲。若非是前生缘薄。怎舍得年少佳人。〔下〕〔洞庭君云〕柳毅去了也。既然这般呵。今日虽不成这桩亲事。后日还要将机就机。报答他的大恩。〔钱塘君云〕哥哥说的有理。我恰纔硬做媒人的不是。如今还要软软地去曲成他。正是姻缘姻缘。事非偶然。一时不就。且待三年。〔同下〕
　　〔音释〕
　　鬐音其　鬣音列　强欺养切　离去声　哂身上声　勘坎去声　逗音豆　奔去声　乐音涝　令平声　赆音信　分去声
　　第四折
　　〔卜儿上云〕自家是柳毅的母亲。自从俺孩儿求官去了。音信皆无。使老身甚是牵挂。天那。不知孩儿甚日回来也。〔柳毅上云〕小生柳毅。自洞庭湖回来。早到俺家门首。无人报复。径自过去。〔做入见科云〕母亲。您孩儿来家了也。〔卜儿云〕孩儿。你来家也。可得了个甚么官那。〔柳毅云〕母亲。你孩儿下第东归。在于泾河岸上。有龙女三娘着我寄书。去到洞庭湖中。见了龙王。看了书中意思。待招您孩儿做女壻。我坚执不肯。将着些宝货相谢了。您孩儿因此担阁这几多时。有失奉养。母亲休罪。〔卜儿云〕这个也罢。自你去后。我终日思念你。近新来与你定得一门亲事。乃是范阳卢氏之女。则今日是好日辰。就取亲过门。休误了这佳期者。〔柳毅云〕母亲尊命。孩儿岂敢有违。但是当初龙女三娘要招我为壻。我虽不曾应承。却心儿里有他来。何忍更娶别人。〔卜儿云〕孩儿。你休要如此。只依了我罢。〔正旦同媒上云〕自家龙女三娘是也。当初受柳秀才活命之恩。一心要报他。俺父母相怜。使我假作卢氏之女。与柳秀才为妻。岂知有今日也呵。〔唱〕
　　【双调新水令】谁想并头莲情断藕丝长。搬调的俺趁波逐浪。正是相逢没话说。不见却思量。全不肯惜玉怜香。则他那古■〈忄敝〉性尚然强。
　　〔内吹打科〕〔正旦云〕这是什么响。〔媒云〕这是成亲的鼓乐哩。〔正旦唱〕
　　【驻马听】高点起画烛荧煌。我则道为雨为云会洞房。细听的仙音嘹喨。我几番的和愁和闷到华堂。离了那平湖十里芰荷香。谁想他禹门三月桃花浪。〔带云〕柳毅也。我想你怎生认的我来。〔唱〕情惨伤。则教你热心肠看不破这勾当。
　　〔媒入报柳毅成亲拜母科〕〔柳看旦惊云〕呀。缘何新妇面貌。与龙女三娘一般的。〔问媒云〕小娘子是那里卢氏。〔媒云〕是范阳卢氏。〔正旦唱〕
　　【夜行舡】他那里絮叨叨则管问行藏。咱两个相见在泾阳。欲待对官人说个明降。又恐怕肉身人道我荒唐。不俊眼的襄王对面儿犹疑梦想。
　　〔云〕柳官人。你怎么不忆旧了。〔柳毅云〕我与小娘子素不相知。有什么忆旧来。〔正旦做微笑科〕〔云〕柳官人。你好眼大也。〔唱〕
　　【沽美酒】我也曾做人奴去牧羊。多谢你寄音书与俺老爷娘。救的我避难逃灾还故乡。每日家眠思坐想。无明夜受恓惶。
　　【太平令】你怎不记泾河堤傍。〔柳毅云〕则你是谁。〔正旦唱〕我便是龙女三娘。不道我愁容苦相。也伴你牙床锦帐。今日个吉祥。乐康。受享。呀。同归那龙宫海藏。
　　〔柳毅云〕天下有这等奇事。母亲。这个新妇那里真姓卢来。就是孩儿当日在泾河岸上替他寄书的龙女三娘。冒姓卢氏。与孩儿成其夫妇。岂不是前生前世的姻缘也。〔卜儿云〕这等。孩儿早则喜也。〔正旦云〕柳官人。我问你当初泾河岸相遇之时。你说他日倘过洞庭。慎无相避。此言果有意乎。〔柳毅云〕我与你素不相识。一旦为你寄书。因而戏言。岂意遂为眷属。〔正旦唱〕
　　【鴈儿落】则为你恩人不敢忘。幸得我贱妾犹无恙。因此上冒卢家住范阳。特故的嫁柳氏来淮上。
　　【得胜令】呀。管教你共醉紫霞觞。并绾紫游缰。〔柳毅云〕你如今既到人间。怎生还去得你处。〔正旦指天云〕疾。柳官人你觑者。〔唱〕岂不见天际秋虹起。〔带云〕婆婆。请就登桥。〔唱〕少什么蓝桥饮玉浆。〔做扶母科〕〔唱〕扶着你萱堂。但觉的两耳畔波涛响。早过了扶桑。猛闻的洞庭湖橘柚香。
　　〔洞庭君夫人钱塘君引鼓乐出接科云〕亲家母请进。〔洞庭君指柳毅云〕柳秀才。你索喜也。〔指旦云〕我儿。你索喜也。〔钱塘君笑科云〕柳先生。你这点义气在那里。与我侄女儿做了亲来。〔柳毅同正旦拜科云〕大王。谁想柳毅有今日也。〔正旦唱〕
　　【鸳鸯尾煞】我向洞庭湖躲过愁风浪。纔能勾绮罗丛遇着呆张敞。则落的浪蘸蛟绡。云锁霓裳。昨日呵亏你那有信行的先生。今日呵稳做了无反复的新郎。向画阁兰堂。描写在流苏帐。说不尽星斗文章。都裁做风流话儿讲。
