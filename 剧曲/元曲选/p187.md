<!-- { "loadSidebar": true } -->
　　秭音子　碾奴典切　发方雅切　辇连上声　槎音茶　踏当加切　袜忘骂切　爆音报　杀双鲊切　纳囊亚切　插抽鲊切　簟音店　瞎香贾切　法方雅切　榻汤打切　滑呼佳切
　　第二折
　　〔番王引部落上云〕某呼韩单于昨遣使臣款汉请嫁公主与俺。汉皇帝以公主尚幼为辞。我心中好不自在。想汉家宫中无边宫女。就与俺一个。打甚不紧。直将使臣赶回我欲待起兵南侵。又恐怕失了数年和好。且看事势如何。别做道理〔毛延寿上云〕某毛延寿。只因刷选宫女。索要金银将王昭君美人图点破。送入冷宫。不想皇帝亲幸。问出端的。要将我加刑。我得空逃走了。无处投奔。左右是左右。将着这一轴美人图献与单于王。着他按图索要。不怕汉朝不与他。走了数日。来到这里。远远的望见人马浩大。敢是穹庐也。〔做问科云〕头目。你启报单于王知道。说汉朝大臣来投见哩。〔卒报科〕〔番王云〕着他过来。〔见科云〕你是甚么人。〔毛延寿云〕某是汉朝中大夫毛延寿。有我汉朝西宫阁下美人王昭君。生得绝色。前者大王遣使求公主时。那昭君情愿请行。汉主舍不的。不肯放来。某再三苦谏。说岂可重女色失两国之好。汉主倒要杀我。某因此带了这美人图献与大王。可遣使按图索要。必然得了也。这就是图样。〔进上看科〕〔番王云〕世间那有如此女人。若得他做阏氏。我愿足矣。如今就差一番官。率领部从。写书与汉天子。求索王昭君与俺和亲。若不肯与。不日南侵。江山难保。就一壁厢引控甲士随地打猎。延入塞内。侦候动静。多少是好。〔下〕〔旦引宫女上云〕妾身王嫱。自前日蒙恩临幸。不觉又旬月。主上昵爱过甚。久不设朝。闻的升殿去了我且向妆台边梳妆一会。收拾齐整。只怕驾来好伏侍。〔做对镜科〕〔驾上云〕自从西宫阁下。得见了王昭君。使朕如痴似醉。久不临朝。今日方才升殿。等不的散了。只索再到西宫看一看去。〔唱〕
　　【南吕一枝花】四时雨露匀。万里江山秀。忠臣皆有用。高枕已无忧。守着那皓齿星眸。争忍的虚白昼。近新来染得些证候。一半儿为国忧民。一半儿愁花病酒。
　　【梁州第七】我虽是见宰相似文王施礼。一头地离明妃早宋玉悲秋。怎禁他带天香着莫定龙衣袖。他诸余可爱。所事儿相投。消磨人幽闷。陪伴我闲游。偏宜向梨花月底登楼。芙蓉烛下藏阄。体态是二十年挑剔就的温柔。姻缘是五百载该拨下的配偶。脸儿有一千般说不尽的风流。寡人乞求他左右。他比那落伽山观自在无杨柳。见一面得长寿。情系人心早晚休。则除是雨歇云收。
　　〔做望见科云〕且不要惊着他。待朕悄地看咱。〔唱〕
　　【隔尾】恁的般长门前抱怨的宫娥旧。怎知我西宫下偏心儿梦境熟。爱他晚妆罢描不成画不就。尚对菱花自羞。〔做到旦背后看科〕〔唱〕我来到这妆台背后。元来广寒殿嫦娥在这月明里有。
　　〔旦做见接驾科〕〔外扮尚书丑扮常侍上诗云〕调和鼎鼐理阴阳。秉轴持钧政事堂。只会中书陪伴食。何曾一日为君王。某尚书令五鹿充宗是也。这个是内常侍石显。今日朝罢。有番国遣使来索王嫱和番。不免奏驾。来到西宫阁下。只索进去。〔做见科云〕奏的我主得知。如今北番呼韩单于差一使臣前来。说毛延寿将美人图献与他。索要昭君娘娘和番。以息刀兵。不然。他大势南侵。江山不可保矣。〔驾云〕我养军千日。用军一时。空有满朝文武。那一个与我退的番兵。都是些畏刀避箭的。恁不去出力。怎生教娘娘和番。〔唱〕
　　【牧羊关】兴废从来有。干戈不肯休。可不食君禄命悬君口。太平时卖你宰相功劳。有事处把俺佳人递流。你们干请了皇家俸。着甚的分破帝王忧。那壁厢锁树的怕弯着手。这壁厢攀栏的怕攧破了头。
　　〔尚书云〕他外国说陛下宠昵王嫱。朝纲尽废。坏了国家。若不与他。兴兵吊伐。臣想纣王只为宠妲己。国破身亡。是其鉴也。〔驾唱〕
　　【贺新郎】俺又不曾彻青霄高盖起摘星楼。不说他伊尹扶汤。则说那武王伐纣。有一朝身到黄泉后。若和他留侯留侯厮遘。你可也羞那不羞。您卧重裀食列鼎。乘肥马衣轻裘。您须见舞春风嫩柳宫腰瘦。怎下的教他环佩影摇青冢月。琵琶声断黑江秋。
　　〔尚书云〕陛下。咱这里兵甲不利。又无猛将与他相持。倘或疎失。如之奈何。望陛下割恩与他。以救一国生灵之命。〔驾唱〕
　　【斗虾蟆】当日个谁展英雄手。能枭项羽头。把江山属俺炎刘。全亏韩元帅九里山前战斗。十大功劳成就。恁也丹墀里头。枉被金章紫绶。恁也朱门里头。都宠着歌衫舞袖。恐怕边关透漏。央及家人奔骤。似箭穿着雁口没个人敢咳嗽。吾当僝僽。他也他也红妆年幼。无人搭救。昭君共你每有甚么杀父母冤雠。休。休。少不的满朝。中都做了毛延寿。我呵空掌着文武三千队。中原四百州。只待要割鸿沟。陡恁的千军易得。一将难求。
　　〔常侍云〕见今番使朝外等宣。〔驾云〕罢罢罢。教番使临朝来。〔番使入见科云〕呼韩耶单于差臣南来奏大汉皇帝。北国与南朝自来结亲和好。曾两次。差人求公主不与。今有毛延寿将一美人图献与俺单于特差臣来单索昭君为阏氏。以息两国刀兵。陛下若不从。俺有百万雄兵。刻日南侵。以决胜负。伏望圣鉴不错。〔驾云〕且教使臣馆驿中安歇去。〔番使下〕〔驾云〕您众文武商量。有策献来。可退番兵。免教昭君和番。大抵是欺娘娘软善。若当时吕后在日。一言之出。谁敢违拗。若如此。久已后也不用文武。只凭佳人平定天下便了〔唱〕
　　【哭皇天】你有甚事疾忙奏。俺无那鼎镬边滚热油。我道您文臣安社稷。武将定戈矛。您只会文武班头。山呼万岁。舞蹈扬尘。道那声诚惶顿首。如今阳关路上。昭君出塞。当日未央宫里。女主垂旒。文武每我不信你敢差排吕太后。枉以后龙争虎斗。都是俺鸾交凤友。
　　〔旦云〕妾既蒙陛下厚恩。当效一死。以报陛下。妾情愿和番。得息刀兵。亦可留名青史。但妾与陛下闱房之情。怎生抛舍也。〔驾云〕我可知舍不的卿哩。〔尚书云〕陛下割恩断爱。以社稷为念。早早发送娘娘去罢。〔驾唱〕
　　【乌夜啼】今日嫁单于宰相休生受。早则俺汉明妃有国难投。它那里黄云不出青山岫。投至两处凝眸。盼得一雁横秋。单注着寡人今岁揽闲愁。王嫱这运添憔瘦。翠羽冠。香罗绶。都做了锦蒙头暖帽。珠络缝貂裘。
　　〔云〕卿等今日先送明妃到驿中交付番使。待明日朕亲出灞陵桥送饯一杯去。〔尚书云〕只怕使不的。惹外夷耻笑。〔驾云〕卿等所言。我都依着。我的意思。如何不依。好歹去送一送。我一会家只恨毛延寿那厮。〔唱〕
　　【三煞】我则恨那忘恩咬主贼禽兽。怎生不画在凌烟阁上头。紫台行都是俺手里的众公侯。有那桩儿不共卿谋。那件儿不依卿奏。争忍教第一夜梦迤逗。从今后不见长安望北斗。生扭做织女牵牛。
　　〔尚书云〕不是臣等强逼娘娘和番。奈番使定名索取。况自古以来。多有因女色败国者。〔驾唱〕
　　【二煞】虽然似昭君般成败都皆有。谁似这做天子的官差不自由。情知他怎收那臕满的紫骅骝。往常时翠轿香兜。兀自倦朱帘揭绣。上下处要成就。谁承望月自空明水自流。恨思悠悠。
　　〔旦云〕妾身这一去虽为国家大计。争奈舍不的陛下。〔驾唱〕
　　【黄锺尾】怕娘娘觉饥时吃一块淡淡盐烧肉。害渴时喝一杓儿酪和粥。我索折一枝断肠柳。饯一杯送路酒。眼见得赶程途趁宿头。痛伤心重回首。则怕他望不见凤阁龙楼。今夜且则向灞陵桥畔宿。〔下〕
　　〔音释〕
　　阏音烟　氏音支　侦音称　阄音鸠　伽音茄　熟裳由切　鼐音奈　攧与跌同　妲音达　遘音垢　僝锄山切　僽音骤　拗音要　镬音和　岫音袖　饯音贱　行音杭　迤音移　逗音豆　儦音标　肉柔去声　酪音涝　粥音肘　宿羞上声
　　第三折
　　〔番使拥旦上奏胡乐科旦云〕妾身王昭君。自从选入宫中。被毛延寿将美人图点破。送入冷宫。甫能得蒙恩幸。又被他献与番王形像。今拥兵来索。待不去又怕江山有失。没奈何将妾身出塞和番。这一去胡地风霜。怎生消受也。自古道红颜胜人多薄命。莫怨春风当自嗟。〔驾引文武内官上云〕今日灞桥饯送明妃。却早来到也。〔唱〕
　　【双调新水令】锦貂裘生改尽汉宫妆。我则索看昭君画图模样。旧恩金勒短。新恨玉鞭长。本是对金殿鸳鸯。分飞翼怎承望。
　　〔云〕您文武百官。计议怎生退了番兵。免明妃和番者。〔唱〕
　　【驻马听】宰相每商量。大国使还朝多赐赏。早是俺夫妻悒怏。小家儿出外也摇装。尚兀自渭城衰柳助凄凉。共那灞桥流水添惆怅。偏您不断肠。想娘娘那一天愁都撮在琵琶上。
　　〔做下马科〕〔与旦打悲科〕〔驾云〕左右慢慢唱者。我与明妃饯一杯酒。〔唱〕
　　【步步娇】您将那一曲阳关休轻放。俺咫尺如天样。慢慢的捧玉觞。朕本意待尊前捱些时光。且休问劣了宫商。您则与我半句儿俄延着唱。
　　〔番使云〕请娘娘早行。天色晚了也。〔驾唱〕
　　【落梅风】可怜俺别离重。你好是归去的忙。寡人心先到他李陵台上。回头儿却纔魂梦里想。便休题贵人多忘。
　　〔旦云〕妾这一去。再何时得见陛下。把我汉家衣服都留下者。〔诗云〕正是今日汉宫人。明朝胡地妾。忍着主衣裳。为人作春色。〔留衣服科〕〔驾唱〕
　　【殿前欢】则甚么留下舞衣裳。被西风吹散旧时香。我委实怕宫车再过青苔巷。猛到椒房。那一会想菱花镜里妆。风流相。兜的又横心上。看今日昭君出塞。几时似苏武还乡。
　　〔番使云〕请娘娘行罢。臣等来多时了也。〔驾云〕罢罢罢。明妃。你这一去休怨朕躬也。〔做别科驾云〕我那里是大汉皇帝。〔唱〕
　　【雁儿落】我做了别虞姬楚霸王。全不见守玉关征西将。那里取保亲的李左车。送女客的萧丞相。
　　〔尚书云〕陛下不必挂念。〔驾唱〕
　　【得胜令】他去也不沙架海紫金梁。枉养着那边庭上铁衣郎。您也要左右人扶侍。俺可甚糟糠妻下堂。您但提起刀鎗。却早小鹿儿心头撞。今日央及煞娘娘。怎做的男儿当自强。
　　〔尚书云〕陛下。咱回朝去罢。〔驾唱〕
　　【川拨棹】怕不待放丝缰。咱可甚鞭敲金镫响。你管燮理阴阳。掌握朝纲。治国安邦。展土开疆。假若俺高皇差你个梅香。背井离乡。卧雪眠霜。若是他不恋恁春风画堂。我便官封你一字王。
　　〔尚书云〕陛下。不必苦死留他。着他去了罢。〔驾唱〕
