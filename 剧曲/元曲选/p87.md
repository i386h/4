<!-- { "loadSidebar": true } -->
　　〔陈季卿云〕你道这三位都是做官的。小生在史书上也曾见来。可是你这道者也做过官那。〔正末唱〕
　　【甜水令】俺也曾凤阙跻攀。龙门踊跃。马蹄驰骤。高折桂枝秋。偶然间经过邯郸。逢师点化。黄粱醒后。因此上把尘心一笔都勾。
　　〔陈季卿云〕可知你不曾做官来。〔正末唱〕
　　【折桂令】早则不颓气了你这独占鳌头。〔陈季卿云〕道者。你不做官。怎知那做官的快乐。〔正末云〕呆汉。你的官在那里。〔唱〕早则不羞还故里。懒住皇州。〔陈季卿云〕我如今正要归家哩。〔正末唱〕早则不阮籍回车。刘蕡下第。王粲登楼。终南山故人聚首。青龙寺暇日舒眸。棹一叶扁舟。泛几曲江流。分明是一枕槐安。怎么的倒做了两下离愁。
　　〔列御寇云〕秀才。这做仙的虽然是天生下仙肌道骨。也要异人传授。纔得成仙了道。今日我这道友再三再四的度脱你出家。你则不省悟。可不连我等都干着了也。〔陈季卿云〕列位不知。不是我小生不肯随他出家去。则是小生出家不得。这应举不第。不消说了。小生家中有父母年高。妻子娇幼。怎生出的家。待小生口占临江仙一词。表白与列位听者。〔词云〕一自长安来应举。本图他富贵荣华。谁知不第却归家。妻儿年稚小。父母鬓霜华。中道迷踪何处问。遇羣仙下访乘槎。低回无语漫嗟呀。断肠俱失路。延首各天涯。〔列御寇云〕秀才。你认这父母妻子是与你相守到底的。好愚迷也。〔陈季卿云〕道者。你则指引我一条大路回去。看我这遭来稳稳的夺个状元中咱。〔正末云〕呆汉。〔唱〕
　　【川拨棹】我笑你这呆头。便夺得个状元来应了口。受用着后拥前驺。画阁朱楼。舞袖歌喉。也做不得功施宇宙。〔做指列科唱〕怎如俺这驭清风列御寇。
　　〔做指张科唱〕
　　【七弟兄】怎如俺这运筹。决谋。汉留侯〔指葛科唱〕怎如俺这炼丹砂葛令辞勾漏。你则看玉溪边烟水不停流。翠岩前风月长依旧。
　　〔陈季卿云〕道者。你则指引我去路。休得要等老了人也。〔正末唱〕
　　【梅花酒】你可也休待两鬓秋。与天子分忧。叹岁月难留。蚤白了人头。你献长杨临紫陌。我寻大药返丹丘。共三人归去休。这一个倚银筝步瀛洲。这一个吹铁笛卧岩幽。这一个弹锦瑟上孤舟。
　　【收江南】呀。则俺呵曾经三醉岳阳楼。踏罡风吹上碧云游。枉了俺这大罗仙来度脱你个报官囚。空笑杀城南老柳。则教你做一场蝴蝶梦庄周。
　　〔列御寇云〕秀才。你既不肯跟随我等出家。不可久留在此。你回去罢。〔陈季卿云〕只是小生迷着路哩。〔正末云〕呆汉。前途不远。你到家近了也。只要你休忘了正道。〔唱〕
　　【鸳鸯煞尾】你则为功名两字相迤逗。生熬得风波千里亲担受。凭着短剑长琴。游徧赤县神州。唱道几处笙歌。几家僝僽。不勾多时蚤饿的你似夷齐瘦。争如我与世无求。再不向红尘道儿上走。〔四下同下〕
　　〔陈季卿云〕他四个都去了也。那风魔道士说我到家已近。休忘了正道。我想正道者。大路之谓也。我如今只依着大路趱行几步。回我家乡去来。〔诗云〕渐觉乡音近。翻增旅况悲。途遥归梦绕。心急步行迟。〔下〕
　　〔音释〕
　　膻扇平声　中去声　十绳知切　醒平声　蕡音坟　驺音邹　罡音刚　迤音拖　逗音豆　僝锄山切　僽音骤
　　第三折
　　〔外扮孛老引老旦卜儿旦儿倈儿上云〕老汉余杭人氏。姓陈。因为家中有几贯钱钞。人皆称我做陈员外。嫡亲的五口儿家属。这婆婆方氏。媳妇儿鲍氏。孙儿阿胜。那个应举去的叫做陈季卿。我那孩儿。一去许久。再不见个音信回来。使我一家好生悬念。婆婆。你且在家中闭门坐着。待我到长街市上。访问消息去来。〔卜儿云〕我知道。〔孛老俱下〕〔正末改扮渔翁上诗云〕江上撑开一叶舟。竿头收起钓鱼钩。箬笠蓑衣随意有。斜风细雨不须忧。俺这打渔人。好不快活也呵。〔唱〕
　　【南吕一枝花】这矮蓬窗新织成。细网索重编就。恰纔个背西风收丝钓。又蚤则对明月棹扁舟。烟水悠悠。自酿下黄花酒。亲提着这斑竹篘。■〈扌弃〉的个醉酕醄斗转参横。受用些闲快活天长也那地久。
　　【梁州第七】管甚么有程期夕阳西下。一任他没心情江水东流。常则是淡烟疎雨迷前后。经了些村桥野店。沙渚汀洲。俺自有蓑衣斜挂。箬笠轻兜。后来这打渔人少闷无愁。相伴着浴鹭眠鸥。恰离了陶朱公一派平湖。抹过了蜀诸葛三江渡口。蚤来到汉严陵七里滩头。你道那几个是咱故友。无过是沧波老树知心旧。楚江萍胜肥肉。还有那缩项的鳊鱼新上钩。吃的不醉无休。
　　〔陈季卿上云〕我陈季卿。来到此间。是一个截头渡了。怎生得一个船来。渡我过去纔好。〔做望科云〕远远望见不是个渔船。待我唤咱。〔做招手科云〕兀那渔翁。撑船来。〔正末做不应科〕〔唱〕
　　【隔尾】你莫不是燃犀温峤江心里走。你莫不是鼓瑟湘灵水面上游。却教我呆邓邓葭蒲边耐心守。这里又不是关津隘口。又不是你家前院后。怎么的唤渡行人在那搭儿有。
　　〔陈季卿做叫科云〕渔翁。你撑船来渡我咱。〔正末云〕你要到那里去。〔陈季卿云〕你问我怎的。〔正末唱〕
　　【贺新郎】你道俺打渔人不索问根由。俺则问你是做买卖经商。〔陈季卿云〕不是。〔正末唱〕是探故乡亲旧。〔陈季卿云〕不是。〔正末唱〕既不唦你怎生在长江侧畔将咱候。〔陈季卿云〕我是要过江去的。〔正末唱〕你莫不是楚三闾怀沙自投。你莫不是伍子胥雪父冤雠。你莫不是李谪仙扪月去。你莫不是郑交甫弄珠游。〔陈季卿云〕我要去的急。怎当这渔翁攀今揽古。只管里盘问我这许多。好生聒絮。渔翁。你猜的可也都不是。你只渡我过江去罢。〔正末云〕这等。你是什么样人。要我渡你。若不说呵。我也不渡。〔陈季卿云〕我是个应举落第的秀才。如今要回家去哩。〔正末唱〕原来是赶科场应举的村学究。若及第呵骤春风五花骢马辔。不及第则待泛沧浪一叶小渔舟。
　　〔陈季卿云〕是了。我如今要赶回武林余杭去。见我父母妻子一面。就趁你这船。还要重来应举。我多与你些船钱如何。〔正末云〕这也使的。你快上来。我便开船也。〔陈季卿做上船科〕〔正末唱〕
　　【骂玉郎】则被一天露湿渔蓑透。摇短棹下中流。过得这横桥独木龙腰瘦。见轻鸥。厮趁逐。妆点秋江秀。
　　【感皇恩】云影油油。风力飕飕。转出这绿杨堤。芳草岸。蓼花洲。〔陈季卿云〕渔翁。这是那里。〔正末唱〕行尽了秦淮界首。不觉的吴越分流。可早则近乡闾。临故里。莫停留。
　　〔陈季卿云〕好奇怪。早到家门了也。〔做听更鼓科云〕这些时纔打三更哩。〔正末唱〕
　　【采茶歌】你不索问更筹。则看这水云收。半轮明月在柳梢头。〔做住船科云〕秀才。我这船只在此。等你见了你父母妻子。你可便来。〔唱〕我这里将半橛孤桩船缆住。则听得汪汪犬吠竹林幽。〔同陈季卿暂下〕
　　〔孛老卜儿旦儿倈儿上孛老云〕好烦恼人也。孩儿应举去了。我在长街市上打听音信不着。婆婆。且关上门者。〔卜儿做关门科〕〔正末同陈季卿上云〕兀的不是你家里。〔陈季卿云〕待我叫门咱。渔翁。我见了父母妻子。还要应举去。你这船不要那里去了。〔正末云〕只要你蚤些下船。我没这闲工夫久等你哩。〔陈季卿做叩门科云〕大嫂。开门来。开门来。〔旦儿云〕谁人唤门。待我开开这门看咱。〔做见科云〕我道是谁。元来是季卿来了也。〔陈季卿云〕父亲母亲在那里。〔旦儿云〕在堂上哩。〔陈季卿做入拜科云〕父亲母亲。您孩儿回家了也。〔孛老云〕孩儿。你得了官也不曾。〔陈季卿云〕您孩儿时运不通。不曾得官。因此羞归。一向流落在外。有缺甘旨之奉。如今可又开选场。您孩儿特来探望父亲母亲。依旧要应举去也。〔孛老云〕孩儿。你离家多年。纔得回来。且住几日去。〔陈季卿云〕父亲母亲。日子近了。则怕赶不上科场。〔孛老云〕既然日子近了。下次小的每。将酒来与孩儿送行者。〔正末做笑科云〕陈季卿。快些去罢。〔唱〕
　　【牧羊关】你刬的席上歌金缕。樽前捧玉瓯。这其间可不是炊黄粱锅内纔熟。你则含早辞了白头爷娘。割舍了青春配偶。〔带云〕陈季卿。你此时不去。还待怎的。〔唱〕则你个不聪明愚浊汉。枉教做疾省悟俊儒流。不争你恋斑衣学老莱舞。怎发付这舣乌江亭长舟。
　　〔陈季卿云〕大嫂。我还赴科场去也。〔旦儿云〕秀才。你纔得归家。如何便割舍的去了。〔做悲科〕〔陈季卿云〕大嫂。我夫妻之情。怎生舍的。只是试期迫近。转眼便错三年。如之奈何。〔正末唱〕
　　【哭皇天】则管里絮叨叨将他斗。泪潸潸不住流。快随他齐臻臻鹓鹭侣。权撇下娇滴滴凤鸾俦。则不如准备着纶竿纶竿钓舟。向富春渚侧。渭水河边。伴烟波渔父。风月闲人。倒落得个散诞逍遥逍遥百不忧。遮莫的山崩海漏。乌飞也那兔走。
　　〔陈季卿云〕大嫂。你将笔砚来。待我口占一诗。做留别者。〔做写科〕〔正末唱〕
　　【乌夜啼】你从今紧闭谈天口。休想我信风波东涧东流。〔陈季卿云〕诗写就了也。待我表白一徧。与你听咱。〔做念科〕〔诗云〕月斜寒露白。此夕最难禁。离歌嘶象管。别思断瑶琴。酒至连愁饮。诗成和泪吟。明夜怀人梦。空床闲半衾。〔旦儿云〕季卿。此诗凄惋多情。使妾读之。潸然泪下。兀的不痛杀我也。〔陈季卿做拜别科云〕父亲母亲。您孩儿应举去也。〔正末唱〕随你便意徘徊诗吟就。怎写的出一段离愁。两处凝眸。这一个袅金鞭遥拂酒家楼。那一个泣阳关闇滴香罗袖。蚤去来。休生受。则我这麻绦草履。不傲杀你肥马轻裘。
　　〔陈季卿云〕父亲母亲。您孩儿应举去也。〔旦儿做送出门科〕〔陈季卿云〕大嫂。你回去罢。〔做出科云〕渔翁。船在那里。〔正末云〕快上船来。要我等这几时。〔同下〕〔孛老云〕孩儿赶科场去了也。婆婆。你且关上门者。眼望旌旗捷。耳听好消息。〔卜儿旦儿倈儿并下〕〔正末同陈季卿上云〕秀才。蚤到这大江了也。〔唱〕
　　【三煞】趁着这响咿哑数声柔橹前溪口。早看见明滴溜几点渔灯古渡头。〔陈季卿云〕渔翁。把船摇近岸些。兀的不起了风也。〔正末唱〕则见秋江雪浪拍天浮。更月黑云愁。疎剌剌风狂雨骤。这天气甚时候。〔陈季卿云〕渔翁。这等风雨。波浪陡作。兀的不諕杀我也。〔正末唱〕白茫茫银涛不断流。那里也骑鹤扬州。
