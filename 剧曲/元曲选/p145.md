<!-- { "loadSidebar": true } -->
　　〔家僮云〕你看我家东人。兴匆匆的跟着长老入海去了。留我独自一个。在这海岸上。看守什么法宝。若是他当真做了新郎。料必要满了月方纔出来。我看那小行者。尽也有些风韵。老和尚又不在。不如我收拾了这几件东西。一径回到寺里。寻那小行者打閛閛去也。〔下〕
　　〔音释〕
　　橹音鲁　铛音撑　镰音廉　相去声　难去声　炝妻相切　当上声　汞乌拱切　兴去声　閛铺蒙切
　　第四折
　　〔外扮龙王引水卒上诗云〕一轮红日出扶桑。照耀中天路杳茫。虽然弱水三千里。只要无私自可航。吾神乃东海龙王是也。有小女琼莲。曾于夜间到石佛寺游玩。见一秀才抚琴。其曲有凤求凰之音。他两个暗面关情。遂许中秋赴会。某家说道他是凡人。怎生到的俺这水府。不想秀才遇着上仙。授他三件法宝。被他烧的海水滚沸。使某不堪其热。只得央石佛寺法云禅师为媒。招请为壻。早间已将花红酒礼。款待那做媒的去了。如今设下庆喜的筵席。兀那水卒。请出秀才和女孩儿来者。〔正旦同张生上〕〔正旦云〕秀才。前厅上拜俺父母去。〔张生云〕是。〔正旦云〕秀才。我和你那夜相别。谁想有今日也。〔唱〕
　　【双调新水令】则为这波涛相间的故人疎。我则怕黑漫漫各寻别路。受了些活地狱。下了些死工夫。海角天隅。须有日再完聚。
　　〔张生云〕这龙宫里面。都是些甚么人物。〔正旦唱〕
　　【驻马听】摆列着水里兵卒。都是些鼋将军鼍先锋鳖大夫。看了这海中使数。无过。是赤须虾银脚蟹锦鳞鱼。绣帘十二列珍珠。家财千万堆金玉。〔张生云〕是好富贵也。〔正旦唱〕你自喑付。则俺这水晶宫是一搭儿奢华处。
　　〔做行礼拜科龙王云〕你二人在那里相会来。〔正旦唱〕
　　【滴滴金】趁着那绿水清波。良辰美景。轻云薄雾。霜气浸冰壶。可则是玉露泠泠。金风淅淅。中秋节序。正值着冷清清人静更初。
　　〔龙王云〕你与这秀才素非相识。况在夜静更初。怎么就许他婚姻之约。你试说我听。〔正旦唱〕
　　【折桂令】俺去他那月明中信步阶除。听三弄瑶琴。音韵非俗。恰便似云外鸣鹤。天边语鴈。枝上啼乌。他待觅莺俦燕侣。我正愁凤只鸾孤。因此上要识贤愚。别辨亲疎。端的个和意同心。早遂了似水如鱼。
　　〔龙王云〕秀才。谁与你这法宝来。〔张生云〕量小生是个穷儒。焉有此法宝。偶因追赶令爱。到海岸上遇着一位仙姑。把与我来。〔龙王云〕秀才。则被你险些儿热杀我也。我想这事都是我女孩儿惹出来的。〔正旦唱〕
　　【鴈儿落】不想这火中生比目鱼。石内长荆山玉。天边有比翼鸟。地上出连枝树。
　　〔张生云〕若非上仙法宝。怎生得有团圆之日。〔正旦唱〕
　　【得胜令】你待将铅汞燎干枯。早难道水火不同炉。将大海扬尘度。把东洋列焰煑。神术。煅化的为夫妇。几乎。熬煎杀俺眷属。
　　〔东华仙上云〕龙神。听俺分付。〔龙王同张生正旦跪科东华仙云〕龙神。那张生非是你女壻。那琼莲也非是你女儿。他二人前世乃瑶池上金童玉女。则为他一念思凡。谪罚下界。如今偿还夙契。便着他早离水府。重返瑶池。共证前因。同归仙位去也。〔众拜谢科〕〔正旦唱〕
　　【沽美酒】待着俺辞龙宫离水府。上碧落赴云衢。我和你同会西池见圣母。秀才也抵多少跳龙门应举。攀仙桂步蟾蜍。
　　〔东华云〕你二人若非吾来指引。岂得到瑶池仙境也。〔正旦唱〕
　　【太平令】广成子长生诗句。东华仙看定婚书。引仙女仙童齐赴。献仙酒仙桃相助。愿普天下旷夫。怨女。便休教间阻。至诚的一个个皆如所欲。
　　〔东华云〕你本是玉女金童。投凡世淹留数载。石佛寺夜月弹琴。凤求凰留情殢色。许佳期无处追寻。走海上失精落彩。遇仙姑法宝通灵。端的有神机妙策。配金丹铅汞相投。运水火张生煑海。则今朝返本朝元。散一天异香杳霭。〔正旦同张生稽首科〕〔正旦唱〕
　　【收尾】则今日双双携手登仙去。也不枉鲛绡帕留为信物。闲看他蟠桃灼灼树头红。撇罢了尘世茫茫海中苦。
　　〔音释〕
　　间去声　卒从苏切　玉于句切　喑音荫　淅音昔　俗词疽切　鹤音豪　术绳朱切　煅端平声　属绳朱切　重平声　蜍音除　欲于句切　殢音腻　物音务
　　题目　石佛寺龙女听琴　
　　正名　沙门岛张生煑海
　　沙门岛张生煑海杂剧终

《元曲选》　说鱄诸伍员吹箫杂剧　（明）臧晋叔 编
　　说鱄诸伍员吹箫杂剧　　（元）李寿卿 撰
　　●说鱄诸伍员吹箫杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　楔子 
　　　〔音释〕 
　　第四折 
　　　〔音释〕 
　　题目　继浣纱渔翁伏剑　正名　说鱄诸伍员吹箫 
　　第一折
　　〔冲末扮费无忌引卒子上诗云〕别人笑我做奸臣。我做奸臣笑别人。我须死后纔还报。他在生前早丧身。小官少傅费无忌是也。自从临潼斗宝之后。谁想太傅伍奢无礼。他在平公面前。搬弄我许多的是非。不想被我预先说过。倒惹的平公大怒。将伍奢并家属尽皆拏来杀坏了。我想伍奢二子皆有些本事。怕他日后报雠。己将他大的孩儿伍尚赚的来。也杀坏了。只有他小的孩儿。乃是伍员。他在临潼会上。秦穆公赐他白金宝剑。称为盟府。文欺百里奚。武胜秦姬辇。拳打蒯瞶。脚踢卞庄。保十七国公子无事回还。他如今现为三保大将军。樊城太守。那厮若知道我杀了他一家老小。他肯和我干罢。我着他有备算无备。无备则盖着草荐睡。我如今着我大的孩儿费得雄。他也是个好汉。常在教场中和小的们打髀殖耍子。我如今着人叫他来。着他诈传平公的命。将伍员赚将来。拏住哈喇了。俺便是翦草除根。萌芽不发。左右那里。去教场中寻将费得雄来者。〔卒子云〕费得雄安在。〔净扮费得雄上诗云〕我做将军只会揜。兵书战策没半点。我家不开粉铺行。怎么爷儿两个尽搽脸。自家非别。乃是费无忌的靴后根。〔卒子问科云〕甚么靴后根。〔费得雄云〕可是长子哩。我正在教场中耍子。老头儿呼唤。须索走一遭去。不索报复。我自过去。〔做见科云〕老儿唤我大叔。那厢使用。〔费无忌云〕费得雄。唤你来别无甚事。我将伍奢父子并一家老小尽皆杀坏了。则有伍员一个现在樊城。你今诈传平公之命。宣那伍员去。则说是临潼斗宝之后。多有汗马功劳。宣你入朝为相。出朝为将。若赚的来时。也将他杀坏了。便是翦草除根。萌芽不发。你则今日直至樊城赚伍员。走一遭去。〔费得雄云〕老儿放心。凭着我三寸不烂之舌。见了伍员。不怕他不来。若不来我便拳撞脚踢。也不怕他不死。〔做一拳打费无忌倒科云〕你看我家老头儿这等不中用。那拳头刚擦的一擦。便一个脚稍天哩。〔下〕〔费无忌云〕嗨。这弟子孩儿跌了我这一交。他去了么。〔卒子云〕去了也。〔费无忌云〕我说他不敢不去。正是养得一子孝。何用子孙多。〔下〕〔外扮芊建抱芊胜上云〕某乃楚国公子芊建是也。颇奈费无忌无礼。在父王根前百般谗谮。将俺老相国伍奢父子。满门家属。诛尽杀绝。则有伍员在于樊城为守。听知得费无忌诈传父王之命。差他孩儿费得雄去樊城赚伍员去了。倘一时不知。堕其奸计。可不送了他一家。坏了俺楚国。我如今抱着孩儿芊胜。私奔出朝。先到樊城。报与伍员知道。可不好也。〔诗云〕想子胥盖世威名。争忍见中计身倾。费无忌虽多奸险。我救贤臣先奔樊城。〔下〕〔正末扮伍员引卒子上云〕某姓伍名员。字子胥。自临潼会上。秦穆公赐我宝剑一口。号为盟府。保的十七国诸侯。无事还朝。平公加某为十三太保大将军。仍兼太守之职。在于樊城镇守。你看了俺手下军兵。是好雄猛也呵。〔唱〕
　　【仙吕点绛唇】久镇南方。指麾兵将多雄壮。守着这鄂渚湘江。有多少翻滚滚东流浪。
　　【混江龙】俺也曾西除东荡。把功劳立下几桩桩。生博的标名画阁常只是舍命沙场。错认他一片尘飞驱战马。那知道三通鼓响报升堂。俺本是个掌三军的帅首。今做了抚百姓的循良。兴学校。劝农桑。清案牍。恤流亡。宽税敛。聚糇粮。也非是我为臣子好出众人先。则待要佐君王稳坐在诸侯上。长享着万邦玉帛。永保着千里金汤。
　　〔芊建抱侠儿上云〕某乃芊建是也。自出朝门。日夜奔走。来到这樊城地面。早至他帅府门首也。令人报复去。道有公子芊建到此。〔卒子做报科云〕报的元帅得知。有公子芊建在于门首。〔正末云〕快有请。〔卒子云〕请进。〔芊建做见科〕〔正末云〕公子。远劳你贵脚。来踏贱地。可是为何。〔芊建云〕将军。我无事也不敢来。今有谗臣费无忌将你父兄并满门家属。诛尽杀绝。则留得你在樊城。他如今又差着孩儿费得雄。诈传父王之命。赚你还朝。暗行残害。此是他翦草除根之计。因此上我抱着幼子。晓夜奔来。报与你知道。若费得雄来时。将军切不可饶了他。〔正末气倒科云〕父亲。则被你痛杀我也。某想临潼会上。保全十七国公子无事回还。如此大功。今日听信费无忌谗言。将我三百口家属。尽皆杀坏。自古道父母之雠。不共戴天。兄弟之雠不反兵。我和你更待干罢。〔唱〕
　　【油葫芦】想秦国雄兵似虎狼。在临潼筵会上。〔带云〕当此一日。若不是我伍员呵。〔唱〕怕不那十七邦公子尽遭殃。〔芊建云〕将军有如此大功。那费无忌奸贼。反来害你一家。好是无礼也。〔正末唱〕怎听他费无忌说不尽瞒天谎。着伍子胥救不得全家丧。也枉了俺竭忠贞辅一人。扫烽烟定八方。倒不如他无仁无义无谦让。白落的父子擅朝纲。
　　〔芊建云〕我怕费得雄早先到了。反出其后。以此担饥忍饿。日夜奔来。兀的这两脚上不跚成了跰也。〔正末唱〕
　　【天下乐】你晓夜兼程来探访。似这般彷也波徨。都只是为我行。生怕那泼无徒前来赶不上。害的你脚心里蹅做了跰。肚皮里饿断肠。〔芊建云〕将军。你早知有这今日。当初临潼关上。便不立的功劳也罢了。〔正末唱〕则俺这做元戎的不气长。
