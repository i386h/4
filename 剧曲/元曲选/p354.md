<!-- { "loadSidebar": true } -->
　　〔东坡云〕牡丹。与那佛印把一杯酒者。〔旦儿应云〕师父满饮此杯。〔正末云〕小娘子。贫僧荤酒不用。〔旦儿云〕那师父荤酒皆不用。〔东坡云〕吾兄差矣。溪河杨柳影。不碍小舟行。佛在心头坐。酒肉穿肠过。只管吃。怕怎么。〔正末云〕既如此。贫僧开酒不开荤。〔东坡云〕不怕他不一桩桩开将来。〔旦儿云〕师父满饮此杯。〔正末云〕贫僧告酒了。〔东坡云〕吾兄请了。〔行者唱舞科〕〔唱〕心肝肉。那话儿且休题。吃肉拣肥的。自从见了你。一顿一升米。你也不想我。我也不想你。〔东坡云〕行者怎么说。〔行者云〕这是我师父和师父娘在禅床上吃酒吃肉。小行者带歌带舞。日常规矩。〔东坡云〕果然有此事。正是出家人活计。〔正末云〕行者看酒来。小娘子满饮一杯。〔旦儿云〕吃不了这些。〔行者云〕就是小行者替吃罢。〔东坡云〕牡丹。放下酒者。吾兄。我此来非为别事。〔正末云〕却是为何。〔东坡云〕专为吾兄。今日是个好日辰。娶了牡丹。与小官同登仕路。佳人捧砚。壮士擎鞭。不强在深山古刹。遁迹埋名。吃的是瓢漏粉。菜馒头。有何好处。你与我惜芳春。罢经文。〔正末唱〕
　　【金盏儿】你教我惜芳春。罢经文。把一生功案都休论。〔东坡云〕就是小官为媒。〔正末唱〕笑你个东坡学士做媒人。〔东坡云〕我能坏你十座寺。你休阻我一门亲。〔正末唱〕你道是能坏我十座寺。休阻您一门亲。我也曾万花丛里过。争奈我一叶不沾身。
　　〔东坡云〕牡丹。你与那和尚告菩提露去。〔旦儿云〕是。晓得。上告我师。和尚一点菩提露。滴在牡丹两叶中。〔正末云〕小僧半点俱无。〔旦儿云〕那师父说半点俱无。〔东坡云〕再告去。〔旦儿云〕上告我师。和尚一点菩提露。滴在牡丹两叶中。〔正末云〕贫僧十五年不下禅床。功行非浅。实是半点俱无。〔旦儿云〕大人。那和尚说十五年不下禅床。功行非浅。实是半点俱无。却不羞杀我牡丹也。〔东坡云〕吾兄。因你不肯。那牡丹烦恼哩。〔正末唱〕
　　【赚煞】你道是不施些雨露恩。倒惹得花枝恨。俺怎肯坏了如来法身。这雪山中不比巫山梦断魂。那里有暮雨朝云。俺既是做僧人。命犯着寡宿孤辰。〔东坡云〕咳。你个莽和尚。不争我牡丹成了这亲事呵。〔正末唱〕你教那首座阇黎怎主婚。〔东坡云〕那里有女家儿倒肯。男家儿不顺。〔正末唱〕你道是女家儿倒肯。男家儿不顺。〔东坡云〕小官舟中。花红羊酒都准备将来了。〔正末唱〕学士你只索空赔羊酒。〔带云〕请恕罪了也。〔唱〕可兀的拜俺沙门。〔下〕
　　〔旦儿云〕大人。那和尚不肯。可不空带牡丹走这一遭也。〔东坡云〕牡丹。你且放心。待我明日准备着回席的酒殽。好共歹与你成就了这门亲事。那时节安排玳瑁筵。款撒红牙板。低吟白雪歌。高擎鹦鹉盏。钗亸玉斜横。髻偏云乱挽。务要■〈扌班〉回壮士头。只交闪开那禅僧眼。〔同下〕
　　〔音释〕
　　绝藏靴切　摧慈随切　扪音门　阕音缺　溷音混　■〈忄奔〉蒲闷切　迸方孟切　侧斋上声　■〈歹坐〉藏梭切　岚音蓝　槭音戚　重平声　涡音窝　过平声　阿何哥切　爇如月切　偈音忌　哂身上声　污去声　夤音寅　搓音磋　胜平声　窘君上声　分去声　酝音运　荤音昏　炰音袍
　　第二折
　　〔正末云〕贫僧了缘和尚。昨日被东坡学士魔障了一日。蚤是贫僧。若是第二个。怎生是好。〔行者云〕又是师父。若是行者了当哩。〔正末云〕今日天色已晚。学士必然又来。贫僧待要躲避他。见得禅师法门。无有智慧了。行者。大开方丈。将灯烛剔得明亮。着学士来时。我贫僧自有主意。〔唱〕
　　【南吕一枝花】身虽在东土居。心自解西来意。曾传一盏灯。能有几人知。参透禅机。心外事无萦击。想昨宵甚道理。那苏子瞻一谜里歪缠。更和着白牡丹有千般标致。
　　【梁州第七】本待要去西方脱除了地狱。我怎肯信东坡泄漏了天机。半生苦行修持力。把心猿锁闭。意马收拾。由他闲戏。任你胡为。端的个几番家识破皆非。一心要只履西归。枉了你玉人儿娇滴滴待枫叶传情。排下个迷魂阵香馥馥似桃花泛蘃。搅的个选佛场乱纷纷做柳絮沾泥。怎知俺九年面壁。蚤明心见性蒲团底。到今日出人世。笑你个愚滥的东坡尚不知。也只是肉眼凡眉。
　　〔东坡引旦儿同上云〕牡丹。我今日安排回席。好共歹与你成就这门亲事。却蚤来到山门。行者报复去。说昨夜的客。今日又来了也。〔行者云〕师父分付多时。学士老爷请进。〔正末出迎科云〕学士大人有请。学士。夜来多有搅慢。望乞恕罪。〔东坡云〕禅师。夜来多有搅扰。〔旦儿谢科云〕奴家搅扰。一发不当。〔正末云〕惶恐惶恐。〔东坡云〕小官今日薄酒一杯。特来还敬。〔正末云〕大人。客边何劳如此。〔东坡云〕看酒过来。端卿请饮一杯。〔正末回酒科云〕学士请〔东坡云〕端卿。咱闲口论闲事。想你在山间林下。隐迹埋名。几时是了。则不如留了松。还了俗。同登仕路。共举皇朝。可不好那。〔正末云〕学士。这各有所见。难以强同。〔唱〕
　　【隔尾】我贫僧呵半生养拙无人识。你一举成名天下知。这的是名利与清闲各滋味。〔东坡云〕你这出家的怎生。〔正末唱〕俺躲人间是非。〔东坡云〕俺为官的怎生。〔正末唱〕您请皇家富贵。〔带云〕好便好。则为一首满庭芳。贬上黄州。也怪不着。〔唱〕兀的是那才调清高落来得。
　　〔东坡云〕这秃厮倒着言语讥讽咱。哎。俺这为官的。吃堂食。饮御酒。你那出家的。只在深山古刹。食酸馅。捱淡虀。有甚么好处。〔正末唱〕
　　【牧羊关】虽然是食酸馅。捱淡虀。淡只淡淡中有味。想足下纵有才思十分。到今日送的你前程万里。〔东坡云〕舌为安国剑。诗作上天梯。〔正末唱〕蚤难道舌为安国剑。诗作上天梯。你受了青灯十年苦。可怜送得你黄州三不归。
　　〔云〕行者。看酒来。大人满饮一杯。贫僧告睡去也。〔东坡云〕禅师请稳便。〔旦儿云〕那和尚着了忙哩。〔正末离席科云〕我出的这方丈门来。〔唱〕
　　【骂玉郎】则被这东坡学士相调戏。可着我满寺里告他谁。我如今修心养性在庐山内。怎生瞒过了子瞻。赚上了牡丹。却教谁人来替。
　　【感皇恩】你行者休违拗。我须索把你来央及。〔做跪科〕〔行者云〕师父只当抢了脸也。〔正末唱〕我其实被东坡。闲魔障。厮禁持。〔行者云〕我要赴白莲会去哩。〔正末唱〕你待赴白莲会里。先和那红粉偷期。〔行者云〕老人家没正经。不要我学好。教我偷鸡吃。被人拏住怎么了。〔正末唱〕却待说。又教我。怎生题。
　　〔行者云〕师父。我看你欲言不言的意思。要我怎的。常言道。吃乌饭。痾黑屎。我只是依随着你便了。〔正末唱〕
　　【采茶歌】你若是肯依随。不羞耻。我比你先争十载上天迟。〔云〕行者。将耳过来。〔做耳嘱科唱〕你和他共枕同眠成连理。蚤是得些滋味休要着痴迷。〔下〕
　　〔东坡云〕牡丹。谢端卿往方丈去了。便赶进方丈去。与他云雨和谐了时。你就唱雨淋铃。今宵酒醒何处。杨柳岸晓风残月。我就来拿住他。不怕不随我还俗去也。〔旦儿赶进科云〕师父。好共歹与牡丹成就这亲事罢。〔行者云〕成不得。成不得。贫侩整整十五年不下禅床。菩提露半点俱无。〔做欢会科〕〔旦儿唱〕雨淋零。今宵酒醒何处。杨柳岸晓风残月。〔东坡云〕好个谢瑞卿。与牡丹云雨和谐了。令人。点个灯来。推开方丈门。拿住那佛印了也。〔正末上云〕被我瞒过子瞻了也。〔旦儿云〕却不羞杀我牡丹也〔下〕〔行者云〕好不快活杀行者也。〔下〕〔东坡云〕嗨。吾兄是何道理。你不肯也罢。如何将行者污我牡丹。牡丹。你玲珑剔透今何在。俊俏聪明莫谩夸。嫩蕊娇枝关不住。被狂风吹碎牡丹芽。吾兄收拾酒宴。我已醉矣。〔正未唱〕
　　【贺新郎】东坡学士解禅机。我怎肯损坏了菩提。恰纔是脱身之计。他那厮向绒毛毡里扑绵被。尽强如俺入龙华会。兀的不辱没杀释迦的这牟尼。不争那牡丹来赴约。和尚去偷期。东坡倒觉的有些不伶俐。一个儿待惜花春起蚤。一个儿待爱月夜眠迟。
　　〔东坡做睡科〕〔正末云〕大人再饮几杯。呀。他睡着了。着他大睡一觉。花间四友安在。〔旦儿扮四友上云〕妹子们走动。师父呼唤俺姐妹四人。有何分付。〔正未唱〕
　　【哭皇天】我唤你无别意。您四人各做准备。梅也你轻讴着白雪歌。柳也你与我满捧着紫金杯。桃也你和他共枕同眠。竹也如鱼似水。我这里做方做便。陪酒隌歌。东坡比那满庭芳满庭芳可便省些闲淘气。倚仗着神力鬼力。只除是天知地知。
　　【乌夜啼】这是戒和尚念彼观音蜜。自今宵即便与你回席。恁四人各同心儿商议。柳也是必速离了隋堤。竹也你是必休恋着湘妃。梅也你两个罗浮山下会佳期。桃也你与我武陵溪畔曾相识。柳妖娆。桃美丽。梅魂缥缈。竹影依稀。
　　【黄锺尾】那学士呵你才高世上谁堪比。我教你直睡到人间总不知。柳也只要你迎过客送行人。开青眼展黛眉。伴陶潜的见识。竹也只要你摇龙头摆凤尾。敲翠节弄清音。引王猷的兴味。桃也只要你烘晓日渲朝霞。飘红雨笑东风。赚刘晨的旖旎。梅也只要你散冰魂呈素魄。欺冻雪傲严霜。腻何郎的妩媚。不许你扑剌剌惊破他一枕晨鸡。只要你四人呵美甘甘迷着他南柯梦儿里。〔下〕
　　〔四友云〕学士大人。休推睡里梦里。〔东坡打梦做起科问云〕四位小娘子。谁氏之家。〔四友云〕俺姊妹四人。是佛印的专房妓妾。听师父法旨。特来与大人奉一杯酒。〔东坡云〕哦。谢端卿。你瞒的我多哩。放着四位专房。这般美丽。可知不要我那白牡丹。敢问四位小娘子尊姓盛名。〔四友云〕俺姊妹们教做夭桃。嫩柳。翠竹。红梅。〔东坡云〕小娘子会舞会唱么。〔四友云〕俺姊妹们都也会唱。〔东坡云〕有劳四位舞一回。唱一回。待小官吃个尽兴方归也。〔四友舞唱介〕
　　【月儿高】谩折长亭柳。情浓怕分手。欲跨雕鞍去。扯住罗衫袖。问道归期端的是甚时候。泪珠儿点点鲛鮹透。唱彻阳关。重斟美酒。美酒解消愁。只怕酒醉还醒。这愁怀又依旧。
