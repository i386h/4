<!-- { "loadSidebar": true } -->
　　〔范仲淹同使官上云〕老夫范学士。自从江南采访贤士。到于朝中。老夫就将兄弟张镐所作万言长策。献与圣人。谢圣恩可怜。就加张镐为吉阳县令。老夫本待亲身自去。争奈公事冗杂。老夫差一使命去。加官赐赏。使命。你近前来。我嘱付你。你去潞州长子县张家庄上。有一人是张镐。为他献了万言长策。圣人的命。加他为吉阳县令。教他走马到任。小心在意。疾去早来。〔下〕〔使官云〕领了老相公言语。直至潞州长子县张家庄上。加官赐赏。走一遭去。〔下〕〔净上云〕自家张浩。自从那张秀才散了学生。去了许多时也。我今日看了田禾回来。无甚事。且闲坐些儿则个。〔使官上云〕来到也。左右接了马者。张浩听圣人的命。〔净云〕呀。快装香来。知之为知之。不知为不知。〔做跪科使官云〕张浩。为你献了万言长策。圣人见喜。加你为吉阳县令。教你走马上任。谢恩。〔净拜科云〕待茶饭了去。〔使官云〕不必了。小官事忙。将马来。回圣人话去。〔下〕〔净云〕知之为知之。不知为不知。嗨。我几曾有那万言长策来。是那张镐的。错加了官也。且由他。有谁知道。我如今不可久停久住。收拾鞍马。便索理任去也。〔下〕〔正末上云〕小生张镐。收拾琴剑书箱。且往黄州投逩团练副使刘仕林走一遭去呵。〔唱〕
　　【正宫端正好】恨天涯。空流落。投至到玉关外我则怕老了班超。发了愿青霄有路终须到。刬地着我又上黄州道。
　　【滚绣球】这一遭。下不着。孔融好等你那祢衡一鹗。哥也我便似望鹏搏万里青霄。你搬的我散了学。置下袍。去这布衣中莽跳。空着我绕朱门恰便似燕子寻巢。比及见这四方豪士频插手。我争如学五柳的先生懒折腰。枉了徒劳。
　　〔云〕小生幼年间功习儒业。学成满腹文章。指望一举状元及第。峥嵘发达。谁想今日波波碌碌。受如此般辛勤也。〔唱〕
　　【叨叨令】往常我青灯黄卷学王道。刬地来红尘紫陌寻东道。如今十个九个人都道。都道是七月八月长安道。兀的不困杀人也么哥。困杀人也么哥。看书生何日得朝闻道。
　　〔云〕贫乃士之常。圣人道君子固穷。小人穷斯滥矣。〔唱〕
　　【滚绣球】虽然我住破窑。使破瓢。我犹自不改其乐。后来便为官也富而无骄。洛阳书坐化了。黄州书自窨约。比及到那时节有一个秀才来投托。这世里谁以晏平仲善与人交。〔云〕到那财主门首。报复将去。有个秀才下书。那财主便道。着他门首等着。〔唱〕他腆着胸脯眼见的昂昂傲。〔带云〕要他那賷发呵。〔唱〕将我这羞脸儿怀揣着慢慢的熬。〔带云〕投至得他那几贯钱呵。〔唱〕轻可等半月十朝。
　　〔云〕这里是个三叉路。不知那条路往黄州去。天色暄热。就在柳阴直下歇一歇。等一个来往的人问路咱。〔正末坐地科〕〔行者上云〕好热也。晒杀我也。〔正末云〕一个出家人来了。我问訉咱。〔唱〕
　　【倘秀才】敢问你个禅师长老。〔行者云〕问甚么。〔正末唱〕这条路去黄州也不错。〔行者云〕正是黄州大路。〔正末唱〕长老也则他这钟不宜时为甚敲。〔行者云〕是无常钟。死了人便撞这钟。〔正末唱〕我道死了人的不是个锄田汉。〔行者云〕不是。〔正末唱〕必然是个富官僚。〔行者云〕可知里。〔正末云〕这官人姓甚名谁。〔行者云〕我说与你。死了的官人。是黄州团练副使刘仕林。〔正末唱〕我听的他道了。
　　〔做叹气科〕〔唱〕
　　【醉太平】争些儿把我撞着。可着我心痒难揉。扬州太守听消耗。你这其间莫不害倒。第一封书已自无着落。第二封书打发谁行要。我将这第三封扯做纸题条。〔带云〕张镐。〔唱〕则好去深村里教学。
　　〔行者云〕諕我这一跳。秀才。你闲也是忙。忙便罢。闲便来寺里吃酸馅来。〔正末云〕长老恕罪。张镐也怎生如此般命蹇。哥哥与了三封书。妨杀了两个人。第三封书谒托扬州刺史。罢罢罢。我不往扬州去。我则回那潞州长子县张家庄上。等哥哥消耗。可不好那。〔下〕〔龙神上诗云〕独魁南海作龙神。兴云降雨必躬亲。曾因悞受天公罚。至今不敢借凡人。吾神乃南海赤须龙是也。奉玉帝勅旨。着吾神行雨。身体困倦。在于庙中歇息片时。有何不可。〔正末上云〕好大雨也。兀的是个龙神庙。我那里避雨去咱。〔唱〕
　　【倘秀才】则他这香火冷把他庄家赛倒。莫不是雨雪少把这黎民来瘦却。古庙荒凉饿鬼嚎。我权捻土。做香烧。怨书生的命薄。
　　〔云〕供卓上有一个珓儿。我试问神道。咱小生张镐。流落在潞州长子县张家庄。教着几个村学。当时一日。有我的哥哥范学士来访小生。将我万言长策进了。保举我为官。又与我三封书。两封书妨杀两个人。第三封书小生不曾往扬州去。如今则回潞州长子县。去张家庄上等待哥哥消耗。小生若是能勾为官。便与三个上上大吉。若是不能勾为官。便与我三个下下不合神道。〔唱〕
　　【滚绣球】将碑珓儿咒愿了。香垆上度了几遭。〔做掷珓科云〕元来是个下下不合神道。〔三科〕〔唱〕可怎生一掷一个不合神道。和这块臭芹泥也折贵攀高。遮莫是角木蛟。氐土貉。大古里是今秋水落。你下下下渰了我大段田苗。将我些有金银富汉都亡过。我和你无祭享泥神两个厮撞着。〔带云〕我骂你呵。〔唱〕那里也雨顺风调。
　　〔云〕这披鳞的曲蟮。带甲的泥鳅。我歹杀呵是国家白衣卿相。你岂敢戏弄我。怎生出的这恶气。我则题破这庙宇。便是我平生之愿。取出我这笔墨来。有这檐间滴水。磨的这墨浓。蘸的这笔饱。就这捣椒壁上。写下四句诗。〔做写科云〕将写就了。我表白一遍咱。〔诗云〕雨旸时若在仁君。鼎鼐调和有大臣。同舍若能知此事。谩将香火赛龙神。我题罢这诗也。觉一阵昏沉。就这殿角边歇息咱。〔末做睡科〕〔龙神云〕叵耐张镐无礼。你自命蹇福薄。时运未至。却怨恨俺这神祇。将吾毁骂。题破我这庙宇。更待干罢。你行一程。我赶一程。行两程我赶两程。张镐你听者。〔诗云〕你亏心折尽平生福。行短天教一世贫。古庙题诗将俺这神灵骂。你本是儒人我着你今后不如人。〔下〕〔正末做醒科云〕天色晴了。日影儿出来也。我赶程途去。便索长行。〔下〕〔净骑马上云〕自家张浩的便是。托赖祖宗余荫。得了这官。如今去赴吉阳县令。万言长策不是我的。是那个张镐的。我就混赖了他的。有谁知道。今日走马赴任行动咱。知之为知之。不知为不知。〔正末上云〕兀的不是张仲泽。仲泽。〔净云〕不中。我索走走走。〔下〕〔正末唱〕
　　【呆骨朵】我这里高阜处不住的呀呀叫。〔曳剌上云〕一匹好马也。〔正末唱〕见一个带牌子的曳剌随着。〔云〕敢问么。〔曳剌云〕你问甚么。〔正末唱〕这人姓甚名谁。〔曳剌云〕姓张是张浩。〔正末唱〕他那年纪儿是大小。〔曳剌云〕三十岁也。〔正末唱〕莫不在长子县村中住。〔曳剌云〕是长子县居住。〔正末唱〕因甚上为官爵。〔曳剌云〕为他献了万言长策来。〔正末云〕他那里有万言长策。〔唱〕我则道旧相知张仲泽。〔带云〕哥哥休怪。〔唱〕管是我眼睛花将他错认了。
　　〔曳剌云〕傻■〈尸外巾内〉放手。我赶相公去。〔下〕〔正末云〕他那里取万言长策来。世上多有同名同姓的。我则回潞州长子县张家庄上。等待哥哥消耗便了。〔下〕〔净骑马上云〕知之为知之。不知为不知。天色晴了也。我走了这一日。觉的有些困倦。且下这马来。拴在柳树上。在这绿阴之下暂歇息咱。〔曳剌上云〕好块子马。脚打着脑杓子走赶不上。兀的不是那块子马。相公敢在这里。〔曳剌见净科〕〔净云〕兀那厮是甚么人。〔曳剌云〕洒家是个曳剌。接相公来。则被那块子马走的紧。洒家紧赶着。跟不上。接不着相公。〔净云〕你知道你那罪过么。〔曳剌云〕洒家不知道。〔净云〕你要饶你那罪过么。〔曳剌云〕可知要饶哩。〔净云〕你路上曾见个秀才么。〔曳剌云〕洒家见来。〔净云〕你杀了他去。我便饶了你罪过。〔曳剌云〕洒家知道。我杀那傻■〈尸外巾内〉去。且慢者。乞个罪名。〔净云〕他拐了我梅香。偷了我壶瓶台盏。你杀了他去。〔曳剌云〕我便去。〔净云〕你回来。倘若你不杀他呀。你休瞒了我。要你三件信物。要他那衣衫襟子。刀上有血。挣命的土刻滩子。三件都有。你便来回话。〔下〕〔正末上云〕天色暄热。打破了我这脚。我慢慢的行波。〔曳剌赶上云〕兀的不是那傻■〈尸外巾内〉。兀那秀才。你住者。我和你说话。〔正末云〕那骑马的可正是张仲泽么。〔曳剌云〕俺那相公认的你。着我与你十两枣穰金。在我这腿曲裢子里打着。你自取去。〔正末云〕在那里。〔做低头取科〕〔曳剌云〕你黄泉做鬼休怨我。〔做杀末科〕〔正末云〕哥哥。饶俺性命。小生其实寃屈。死于九泉之下。我不告张仲泽。我则告着你。〔曳剌放末科云〕兀那秀才。他道你拐了他梅香。偷了他壶瓶台盏。教我来杀你。你可说你怎生寃屈。你试慢慢说一遍咱。〔正末云〕哥哥。你停嗔息怒。听小生从头至尾。告诉得来。小生姓张名镐。字邦彦。他姓张名浩。字仲泽。因与俺同名同姓。他留小生在他庄儿上。教着几个村童。当初一日。有我的哥哥是范学士来相访小生。将我的万言长策收了。又与了我三封书。两封书妨杀了两个人。有第三封书。小生不曾往扬州去。眼见的小生离了那庄上。哥哥着人来宣唤我为官。小生可不在。他也姓张名浩。我也姓张名镐。同名同姓。赖了我这官爵。他恐怕久后白破他这事。故意着哥哥来杀坏小生。他自封妻荫子。哥哥。你没来由替别人做甚么。〔曳剌云〕恁的呵。是俺那傻■〈尸外巾内〉的不是。〔正末云〕小生倒不怪那张仲泽。则怪我那范学士哥哥。〔曳剌云〕兀那秀才。你休胡说。那范学士你怎生怨他。〔正末唱〕
　　【倘秀才】我则为他三封书把我这前程来误却。万言策被别人赖了。大道上肯分的轴头儿厮抹着。他请我在庄儿上。教村学。也曾看成的我至好。
　　〔曳剌云〕兀那秀才。他也姓张名浩。你也姓张名镐。他是那一个浩字。你是那一个镐字。你试说我听咱。〔正末云〕哥哥不知。听小生说。〔唱〕
　　【滚绣球】我是金字边着个高。〔曳剌云〕可他呢。〔正末唱〕他是点水边着个告。因此上一般名号。〔曳剌云〕那加官的管着甚么来。〔正末唱〕谁想这送宣的再也不辨个根苗。他道是盖世豪。我道是儿女曹。咱两个非同管鲍。哥也则你那十两枣穰金是鞘里藏刀。俺两个一时本是知心友。不想道半路里番为刎颈交。他怎肯将我躭饶。
