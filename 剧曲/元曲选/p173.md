<!-- { "loadSidebar": true } -->
　　【二煞】若不是八金刚护着寺门。险些儿四天王值着水灾。偏这条龙不受佛家戒。恰纔禅灯老衲开青眼。可又早荐福碑文卧绿苔。空悲嘅。他风云已遂。我日月难捱。
　　【一煞】虽然相公回百姓安。则怕小生行雨又来也是我曾经着蛇咬自惊怪。我则见一株松影横僧舍。错认做个千尺苍龙卧殿阶。真无奈。今日贵神迎见喜。我问甚么青龙洞求财。
　　【煞尾】相公文章欺董仲舒。诗才过李太白。则为这三封书赍发我做十年客。你则休教八辅相葫芦提了那万言策。〔同下〕
　　〔长老云〕贫僧无甚事。陪着范学士同赴京师走一遭去来。〔下〕
　　〔音释〕
　　赔音裴　客音楷　旋去声　窄斋上声　色筛上声　煞音晒　泽池斋切　霭哀上声　麦音卖　撼含去声　轰音烘　帛巴埋切　蹋音塔　鉏助平声　麑音移　匏音袍　宅池斋切　陌音卖　嘅开去声　赍音跻　策钗上声
　　第四折
　　〔范仲淹上云〕老夫范学士。自与兄弟张镐同到京师。见了圣人。日不移影。对策百篇圣人见喜。加为头名状元。今日驿亭中安排茶饭管待状元。令人请去了。这早晚敢待来也。〔正末上云〕张镐。怎想有今日也呵。〔唱〕
　　【双调新水令】往常我望长安心急马行迟。谁承望坐请了一个状元及第。恕面生也白象笏。少拜识也紫朝衣。今日个列鼎而食。煞强如淡饭黄虀。到今日恰回味。
　　【驻马听】当日个废寝忘食。铸铁砚长分磨剑的水。到今日攀蟾拆桂。步金阶纔觅着上天梯。得青春割断管宁席。险白头掷却班超笔。谢罢礼。君恩勅赐平身立。
　　〔做见科〕〔范仲淹云〕兄弟峥嵘有日。奋发有时。若不是这一番举荐呵。岂有今日。〔正末云〕不干哥哥事。〔范仲淹云〕果然不干我事。是兄弟的才学过人。〔正末云〕也不是。〔范仲淹云〕都不是呵。凭甚么得这官来。〔正末唱〕
　　【雁儿落】都则为范张鸡黍期。今日得龙虎风云会。你休夸举荐心。我非得文章力。
　　【得胜令】都则为那平地一声雷。今日对文武两班齐。想当初在古庙里题诗句。谁承望老龙王劈破面皮。其实。驱逼的我无存济。谁知。可元来运通也有发迹。
　　〔长老云〕贫僧来到这京师。听知的张镐中了头名状元。在于驿亭中。我望相公走一遭去。〔做进见科〕〔范仲淹云〕长老间别无恙。〔正末云〕长老勿罪。〔长老云〕恭喜相公。巳得美除。〔正末唱〕
　　【落梅风】当日个。荐福碑。多谢你老禅师倒赔了纸墨。不想那避乖龙肯分的去碑上起。可早霹雳做粉零麻碎。
　　〔宋公序上云〕小官宋公序。听知的范学士哥哥在驿亭中。我先去见哥哥去。赵实。你休着走了那张浩。只在这里等着。来到门首。我自过去。〔做见范科云〕哥哥一别许久。〔范仲淹云〕相公。你与这相公厮见。〔宋问科云〕敢问哥哥。这位是谁。〔范仲淹云〕则这个便是张镐。〔看张云〕兄弟。这个便是扬州太守宋公序。〔正末唱〕
　　【水仙子】枉自有三封书札袖中携。我则索拨尽寒垆一夜灰。眼睁睁现放着傍州例。我则去那菜馒头处拖狗皮。早两桩儿送的来路绝人稀。〔范仲淹云〕兄弟。那死的死了。扬州为何不去。〔正末唱〕便道你扬州牧。能意气。我则怕又做了死病难医。
　　〔宋公序云〕哥哥不知。您兄弟路上拿住一个假张浩也。〔范仲淹云〕在那里。拿将过来。〔正末云〕张仲泽。我和你有甚冤仇。着人杀坏我来。〔净云〕知之为知之。不知为不知。〔正末唱〕
　　【川拨棹】你道你便老实。你不知为不知。你只会拽耙扶犁。抱瓮浇畦。万言策谁人做的。你待要狐假虎威。哎。你个贾长沙省气力。
　　【七弟兄】就里。端的。现放着试金石。这是万邦取则鱼龙地。对金銮壮志吐虹霓。不比你那看青山满眼骑驴背。
　　【梅花酒】呀。张仲泽你忒下得。说小生当日。正波迸流移。无处可也依栖。他倚恃着黄金浮世在。我险些儿白发故人稀。当日在村庄里。村庄里。教学的。教学的。谢天地。谢天地。遂风雷。遂风雷。脱白衣。脱白衣。上丹墀。上丹墀。帝王知。帝王知。我身亏。我身亏。那一日。那一日。便心里。便心里。得便宜。
　　【收江南】呀。你今日讨便宜翻做了落便宜。你待将沤麻坑索换我那凤凰池。〔净云〕可怜见我父亲年纪高大。又有疾病哩。〔正末唱〕你道你父亲年老更残疾。他也不是个好的。常言道老而不死是为贼。
　　〔云〕只不见我那大恩人在那里。〔曳剌云〕相公认的酒家么。只我便是赵实。〔正末云〕哥哥。受张镐两拜〔曳剌云〕酒家不敢。相公请起。〔范仲淹云〕兄弟。你为甚么拜他。〔正末云〕哥哥不知。我当此一日。若不是他饶了我性命呵。岂有今日。〔范仲淹云〕元来有这等事。你一行人听我下断。假张浩暗赖了万言长策。诈图官爵。杀坏平人。市曹中明正典刑。赵实见义当为。不行邪径。就加你为吉阳县令。荐福寺长老。加为紫衣太师。宋公序选吉日良辰。就招女壻张镐。过问老夫。杀羊造酒。做一个庆喜的筵席。〔众谢科〕〔正末唱〕
　　【鸳鸯煞】则这远公休结白莲会。谢安却被苍生起。谁知也有这日。成就了宰相荐贤心。纔趁了男儿仗义胆。白破了贼汉拖刀计。倒招了个女娇娃结眷姻。和你这老禅师为交契。大都来是书生命里。不争将黄阁玉堂臣。几乎的做了违宣抗勅鬼。
　　〔音释〕
　　食绳知切　席星西切　笔邦每切　立音利　力音利　实绳知切　迹将洗切　墨忙背切　耙音罢　畦音奚　的音底　石绳知切　得当美切　日人智切　沤欧去声　疾精妻切　贼则平声
　　题目　三封书谒扬州牧　
　　正名　半夜雷轰荐福碑
　　半夜雷轰荐福碑杂剧终

《元曲选》　邯郸道省悟黄粱梦杂剧　（明）臧晋叔 编
　　邯郸道省悟黄粱梦杂剧　　（元）马致远 撰
　　●邯郸道省悟黄粱梦杂剧目录
 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　汉锺离度脱唐吕公　正名　邯郸道省悟黄粱梦 
　　第一折
　　〔冲末扮东华帝君上诗云〕阆苑仙人白锦袍。海山银阙宴蟠桃。三峯月下鸾声远。万里风头鹤背高。贫道东华帝君是也。掌管羣仙籍録。因赴天斋回来。见下方一道青气。上彻九霄。原来河南府有一人。乃是吕岩。有神仙之分。可差正阳子点化此人。早归正道。这一去使寒暑不侵其体。日月不老其颜。神垆仙鼎。把玄霜绛雪烧成。玉户金关。使姹女婴儿配定。身登紫府朝三清。位列真君。名记丹书。免九族不为下鬼。阎王簿上除生死。仙吏班中列姓名。指开海角天涯路。引的迷人大道行。〔下〕〔正旦扮王婆上云〕老身黄化店人氏。王婆是也。我开着这个打火店。我烧的这汤锅热着。看有甚么人来。〔外扮吕洞宾骑驴背剑上诗云〕策蹇上长安。日夕无休歇。但见槐花黄。如何不心急。小生姓吕名岩。字洞宾。本贯河南府人氏。自幼攻习儒业。今欲上朝进取功名。来到这邯郸道黄化店。饥渴之际。不免做些茶饭吃。到的这店门首。将这蹇卫拴下。将这二百文长钱。籴些黄粱。兀那打火的婆婆。央你做饭与我吃。行人贪道路。你快些儿。〔王婆云〕客官你好急性也。饶一把儿火者。〔洞宾云〕我巴不的选场中去哩。〔正末上云〕贫道覆姓锺离。名权。字云房。道号正阳子。京兆咸阳人也。自幼学得文武双全。在汉朝曾拜征西大元帅。后弃家属。隐遁终南山。遇东华真人。授以正道。发为双髻。赐号太极真人。常遗颂于世。〔颂云〕生我之门死我户。几个惺惺几个悟。夜来铁汉自寻思。长生不死由人做。今奉帝君法旨。教贫道下方度脱吕岩。来到这邯郸道黄化店。见紫气冲天。当必在此。我想世间人好不识贤愚也呵。〔唱〕
　　【仙吕点绛唇】混沌初分生人厮慁。谁持论。旋转乾坤。这都是太上传心印。
　　【混江龙】当日个曾逢关尹。至今遗下五千文。大刚来玄虚为本。清净为门。虽然是草舍茅庵一道士。伴着这清风明月两闲人。也不知甚的秋。甚的春。甚的汉。甚的秦。长则是习疎狂。躭懒散。佯妆钝。把些个人间富贵。都做了眼底浮云。
　　〔云〕想世人争名夺利。何苦如此。〔唱〕
　　【油葫芦】莫厌追欢笑语频。但开怀好会宾。寻思离乱可伤神。俺闲遥遥独自林泉隐。您虚飘飘半纸功名进。你看这紫塞军。黄阁臣。几时得个安闲分。怎如我物外自由身。
　　【天下乐】他每得到清平有几人。何不早抽身。出世尘。尽白云满溪锁洞门。将一函经手自翻。一垆香手自焚。这的是清闲真道本。
　　〔笑云〕原来神仙在这里。〔做入店见科〕〔洞宾云〕一个先生好道貌也。〔正末云〕敢问足下高姓。〔洞宾云〕小生姓吕名岩。字洞宾。〔正末云〕你往那里去。〔洞宾云〕上朝应举去。〔正末云〕你只顾那功名富贵。全不想生死事急。无常迅速。不如跟贫道出家去。〔洞宾云〕你这先生。敢是风魔的。我学成满腹文章。上朝求官应举去。可怎生跟你出家。你出家人有甚好处。〔正末云〕俺出家人自有快活处。你怎知道。〔唱〕
　　【金盏儿】上昆仑。摘星辰。觑东洋海则是一掬寒泉滚。泰山一捻细微尘。天高三二寸。地厚一鱼鳞。抬头天外觑。无我一般人。
　　〔洞宾云〕这先生开大言。似你出家的有甚么仙方妙诀。驱的甚么神鬼。〔正末云〕出家人长生不老。炼药修真。降龙伏虎。到大来悠哉也呵。〔唱〕
　　【后庭花】我驱的是六丁六甲神。七星七曜君。食紫芝草千年寿。看碧桃花几度春。常则是醉醺醺。高谈阔论。来往的尽是天上人。
　　〔洞宾云〕俺做了官。也有受用处。〔正末云〕你做官受用得几多。俺这神仙的快乐。与你俗人不同。你听我说那快乐处。〔唱〕
　　【醉中天】俺那里自泼村醪嫩。自折野花新。独对青山酒一尊。闲将那朱顶仙鹤引。醉归去松阴满身。冷然风韵。铁笛声吹断云根。
　　〔云〕你跟我出家去来。〔洞宾云〕俺为官居兰堂。住画阁。你这出家人。无过草衣木食。干受辛苦。有甚么受用快活处。〔正末唱〕
　　【金盏儿】俺那里地无尘。草长春。四时花发常娇嫩。更那翠屏般山色对柴门。雨滋棕叶润。露养药苗新。听野猿啼古树。看流水绕孤邨。
