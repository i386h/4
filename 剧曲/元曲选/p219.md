<!-- { "loadSidebar": true } -->
　　〔冲末扮徐茂公引卒子上诗云〕少年锦带挂吴钩。铁马西风塞草秋。全仗匣中三尺剑。会看唾手取封侯。某姓徐。双名世绩。祖居京兆三原人也。自降唐以来。谢圣恩可怜。特蒙委任为军师。诸将皆出吾下。今因山后定阳刘武周。不顺俺大唐。刘武周不强。他手下有一员上将。覆姓尉迟名恭。字敬德。此人使一条水磨鞭。有万夫不当之勇。今奉圣人的命。着唐元帅领十万雄兵。某为军师。刘文靖为前部先锋。在美良川交战。被俺统兵围住介休城。唐元帅数次招安敬德。此人不肯降唐。回言道某有主公刘武周。见在定阳。岂肯降汝。某忽思一计。着刘文靖直至沙沱。使一反将计。将刘武周首级标将来了。某即今日将刘武周首级。请唐元帅直至城下。招安敬德。走一遭去来。〔下〕〔净扮尉迟敬德引卒子上诗云〕幼小曾将武艺攻。钢鞭乌马显英雄。到处争锋多得胜。则我万人无敌尉迟恭。某覆姓尉迟。名恭。字敬德。朔州善阳人也。辅佐定阳刘武周麾下。某使一条水磨鞭。有万夫不当之勇。今因唐元帅领兵前来。与我相持在美良川交锋。某与唐将秦叔宝。交战百余合。不分胜败。某因追赶唐元帅。到此介休城。谁想他倒下座空城。被唐兵围住。里无粮草。外无救兵。有唐元帅数次招安。我怎肯降唐。左右。城上看着。若有唐兵来打话呵。报复某家知道。〔下〕〔正末扮唐元帅同徐茂公引卒子上云〕某姓李。名世民。见为大唐元帅。如今领兵在美良川。与尉迟敬德交战。被我将敬德引至介休城中围住。军师。某若得敬德投降俺呵。觑草寇有如翻掌耳。〔徐茂公云〕元帅数次招安敬德。他言称道。有他主公刘武周在沙沱。他不肯背其主。某今使一反将计。着刘文靖直至沙沱。把刘武周首级标将来了也。〔正末云〕军师。此计大妙。咱就将着首级。招安敬德去来。〔徐茂公云〕早来到城下了也。兀那小校。报与您那尉迟恭说。俺唐元帅请他打话。〔卒子报科云〕喏。报的将军得知。有唐兵在城下。请打话哩。〔尉迟云〕我与他打话去。〔做上城科云〕唐元帅。你有何话说。〔徐茂公云〕敬德。你见俺雄兵围的铁桶相似。你若肯降唐呵。着你列座诸将之右。你若不降呵。俺众兵四下里安环。八下里拽炮。提起这城子来摔一个粉碎。你自寻思咱。〔尉迟云〕徐茂公。你说的差了也。可不道一马岂背两鞍。单轮岂碾四辙。烈女岂嫁二夫。俺这忠臣岂佐二主。见有我主公在定阳。我怎肯投降你。〔徐茂公云〕将军。你主公刘武周。已被我杀了也。你不信。有首级在此。〔尉迟云〕俺主公有认处。鼻生三窍。脑后鸡冠。你拿首级来我看咱。〔徐茂公云〕小校。将秋千板吊上那首级去。着他认。〔做吊上尉迟做认科云〕嗨。原来真个是俺主公首级。可怎生被他杀了也。〔做哭科〕〔徐茂公云〕将军。你主公已是死了。你不投降。更待何时。岂不闻高鸟相良木而栖。贤臣择明主而佐。背暗投明。古之常理。〔正末云〕敬德。你若肯投降呵。我奏知圣人。将你重赏封官。你若不降呵。俺这里雄兵百万。战将千员。你如何飞得出这介休城去。〔尉迟云〕嗨。谁想我主公被他杀了。我待不降呵。如今统着大势雄兵。我又无了主人。可不道能狼安敌众犬。好汉难打人多。罢罢罢。唐元帅。我降可降。你依的我一件事。我便投降。〔徐茂公云〕休道一件事。便是十件也依的。你说。〔尉迟云〕等我主公服孝三年满时。我便投降您。〔徐茂公云〕军情事急。怎等三年。等不的。〔尉迟云〕既然这等呵。等三个月孝满可投降。〔徐茂公云〕也等不得。〔尉迟云〕罢罢罢。男子汉势到今日。也一日准一年。等我三日服孝满。埋殡追荐了我主公之时。那其间我大开城门。投降何如。〔正末云〕将军此言有准么。〔尉迟云〕大丈夫岂有谬言。你若不信。将我这火尖鎗。深乌马。水磨鞭。衣袍铠甲。您先将的去。权为信物。三日之后。我便投降也。〔徐茂公云〕既是这等。你可将来。小校收了者。〔正末云〕军师。似尉迟恭这等一员上将。端的世之罕有。〔徐茂公云〕元帅。果然是好一员虎将也。〔正末唱〕
　　【仙吕端正好】他服孝整三年。事急也权那做三日。此事着后代人知。则这英雄能尽君臣礼。待他投降后凯歌回。卸兵甲载旌旗。还紫禁到丹墀。做个龙虎风云会。〔同下〕
　　〔尉迟云〕谁想俺主公死在唐将之手。一壁厢做个木匣儿。一般埋殡了。主公。则被你痛杀我也。〔下〕
　　〔音释〕
　　绩与绩同　降奚江切　窍敲去声　日人智切
　　第一折
　　〔尉迟引卒子上云〕某尉迟恭。今日是第三日也。小校大开城门。待唐兵来时。报复某家知道。〔卒子云〕理会的。〔正末同徐茂公上云〕军师。今日第三日了。尉迟敬德敢待来也。〔徐茂公云〕元帅贺喜。今日却收伏一员虎将也。〔正末云〕军师。投至俺得这尉迟恭。非同容易也呵。〔唱〕
　　【仙吕点绛唇】天数合该。虎臣囚在。迷魂寨。请的他来。似兄弟相看待。
　　【混江龙】因窥关隘。自从那美良川引至介休来。俺想着先王有道。后辈贤才。若不是周西伯能求飞虎将。谁把一个姜太公请下钓鱼台。他可也几曾见忽的旗展。豁的门开。冬的鼓响。珰的锣筛。投至得这个千战千赢尉迟恭。好险也万生万死唐元帅。到今日回忧作喜。降福除灾。
　　〔云〕军师。传下军令。着大势雄兵。摆的严整者。〔徐茂公云〕众将。都与我刀剑出鞘。弓拏上弦。把七重围子。摆的严整。〔正末唱〕
　　【油葫芦】传将令疾教军布摆。休觑的如小哉。则他这七重围子两边排。〔徐茂公云〕元帅。量敬德一人。兵器袍铠鞍马俱无。怕做甚么。〔正末唱〕虽然他那身边不挂■〈犭唐〉猊铠。腰间不系狮蛮带。跨下又无骏■〈马宛〉。手中又无器械。你觑那岩前虎瘦雄心在。休想他便肯纳降牌。
　　〔卒子报科云〕报元帅得知。尉迟敬德来降了也。〔尉迟做绑缚跪科云〕量尉迟恭只是一个麤鲁之夫。在美良川多有唐突。乞元帅勿罪。〔正末云〕将军既已归降。便当亲解其缚。〔徐茂公做解科〕〔正末唱〕
　　【天下乐】纵便有铁壁银山也撞开。哎。你个英也波才。休浪猜。你既肯面缚归降。我也须降阶接待。请将军去了服。罢了哀。俺今日与将军庆贺来。
　　〔尉迟云〕元帅请坐。受尉迟恭几拜。〔做拜科〕〔正末云〕将军请起。〔尉迟云〕量尉迟恭有何德能。蒙元帅这般宽恕。敢不终身愿随鞭■〈釒凳〉。〔正末唱〕
　　【那咤令】看尉迟人生的。威风也那气概。腹隐着兵书也那战策。可知道名震着。乾坤也那世界。俺这里虽然是有纪纲。知兴败。那里讨尉迟这般样一个身材。
　　〔尉迟云〕元帅。岂不闻晏平仲善与人交。久而敬之。〔正末唱〕
　　【鹊踏枝】说话处调书袋。施礼数傲吾侪。据着你斩虎英雄。不弱如那子路澹台。则怕俺弟兄每心不改。可不道有朋自远方来。
　　〔云〕左右将酒来。我与将军递一杯咱。将军满饮一杯。〔把酒科〕〔尉迟云〕元帅先请。量尉迟恭无过是个武夫。着元帅如此重待。则一件。想当日在赤瓜峪与三将军元吉相持。打了他一鞭。今日尉迟恭降了唐。则怕三将军记那一鞭之雠么。〔正末云〕将军但放心。某如今奏知圣人。自有加官赐赏。谁敢记雠。〔唱〕
　　【寄生草】你道是赤瓜峪。与咱家曾会垓。马蹄儿撞破连环寨。鞭梢儿早抹着天灵盖。也则为主人各占边疆界。这的是桀之犬吠了帝尧来。便三将军怎好把你尉迟怪。
　　〔尉迟云〕韩信弃项归刘。萧何举荐。挂印登坛。想尉迟恭虽不及韩信之能。料元帅不弱沛公之量也。〔正末唱〕
　　【后庭花】你是个领貔貅天下材。画麒麟阁上客。想当日汉高祖知人杰。俺准备着韩淮阴拜将台。把筵宴快安排。俺将你真心儿酬待。则要你立唐朝显手策。立唐朝显手策。
　　【青哥儿】呀。据着你英雄英雄慷慨。堪定那社稷社稷兴衰。凭着你文武双全将相才。则要你扫荡云霾。肃靖尘埃。将勇兵乖。那其间挂印悬牌。便将你一日转千阶。非优待。
　　〔徐茂公云〕元帅。俺如今屯军在此。差人往京师奏知圣人。说尉迟恭降了唐也。圣人必有加官赐赏哩。〔正末云〕军师。你与三将军在此。看守营寨。某亲自见圣人奏知。就将的敬德将军牌印来也。〔徐茂公云〕这等。元帅领二十骑人马去路上防护者。〔正末唱〕
　　【赚煞】则今日赴皇都。离边塞。把从前寃雠事解。直至君王御案上拆。一件件禀奏的明白。便道不应该。未有甚汗马差排。且权做行军副元帅。〔云〕军师。〔唱〕你与我整三军器械。紧看着营寨。则我这手儿里将的印牌来。〔下〕
　　〔徐茂公云〕元帅去了也。敬德将军。咱与你营中去来。〔尉迟云〕军师。想敬德降唐。无寸箭之功。元帅去取某印牌去了。我必然舍这一腔热血。与国家出力。方显某尽忠之心也。〔诗云〕我背暗投明离旧主。披肝■〈亻厯〉胆佐新君。凭着我乌锥马扶持唐社稷。水磨鞭打就李乾坤。〔下〕
　　〔音释〕
　　■〈犭唐〉音唐　猊音移　■〈马宛〉音冤　策钗上声　峪音裕　貔音疲　貅音休　客音楷　霾音埋　塞音赛　拆钗上声　白巴埋切　应平声
　　第二折
