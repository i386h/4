<!-- { "loadSidebar": true } -->
　　〔冲末扮杨六郎领卒子上〕〔杨六郎诗云〕雄镇三关二十秋。番兵不敢犯白沟。父兄为国行忠孝。勅赐清风无佞楼。某姓杨名延景。字彦明。祖贯河东人氏。父亲是金刀教手无敌大总管杨令公。母亲畲太君。所生俺弟兄七个。乃是平定光昭朗景嗣。某居第六。镇守着三关。是那三关。是梁州遂城关。霸州益津关。雄州瓦桥关。此乃三关。某受六使之职。是那六使。边关里外点检使。界河两岸巡绰使。关西五路廉访使。淮浙两场催运使。豳汾二州防御使。河北三十六处救应使。此乃六使之职。尀奈北番韩延寿无礼。自与某交锋。不曾得某半根儿拆箭。我手下有火结义兄弟。自岳胜孟良而下。共总二十四员挂印指挥使。也不是我褒奬他。真个出来的都一个个精通武艺。善晓兵机。冠簪金獬豸。甲挂锦■〈犭唐〉猊。厮琅琅弓上箭。扑刺刺马攒蹄。忘生舍死安邦将。大胆雄心敢战儿。某今日在元帅府升帐。令人。辕门外倘有报紧急军情者。报复咱家知道。〔院公上云〕老汉是杨令公家老院公的便是。因为谢金吾拆毁清风无佞楼。将老夫人推下阶基。跌破了头。老夫人的言语。将着书呈。直至三关见六郎哥哥走一遭去。说话中间。可早来到也。把辕门的。报与元帅得知。有老院公在于门首。〔六郎云〕着他过来。〔卒子云〕着过去。〔院公做见科云〕老汉有紧急事来见你哩。〔六郎云〕院公。你来有何紧急事。〔院公云〕元帅。有老夫人的书呈在此。你是看咱。〔六郎拆书跪读云〕将书来我看。母亲太君寄书与六郎孩儿。今有王枢密令女壻谢金吾。拆毁清风无佞楼。又将老身推下阶基。跌破了我头。好生烦恼。着你知道。虽然如此。边关重地。如无明白圣旨。是必休念老身。私下关来。反堕王枢密奸计。你紧记者。〔作怒科云〕院公。你吃了饭先回拜上太君。好好将息咱。我自有个道理。〔院公云〕老汉不敢久停久住。回老夫人话走一遭去。〔诗云〕传送书呈便转身。路遥不敢避辛勤。愿借顺风吹的去。一日回家见太君。〔下〕〔六郎云〕我如今要私下三关。看母亲去。争奈不敢擅离信地。此恨痛入骨髓。不可不报。待我慢慢寻思一个计策来。令人。紧把着帐门者。〔外扮焦赞上诗云〕镇守三关为好汉。杀的番兵没逃窜。军前阵后敢当先。则我是虎头鱼眼焦光赞。某焦赞是也。适纔巡边回来见哥哥去。令人报复去。道有焦赞下马也。〔卒子做报科云〕喏。报的元帅得知。有焦赞来了也。〔六郎云〕着他过来。〔卒子云〕着过去。〔焦赞做见科云〕哥哥。焦赞巡边无事。特来回话。〔六郎云〕兄弟。既然无事你回去。〔焦赞做出门科云〕您兄弟知道。往常时见我来。便欢天喜地。今日见我来。甚是烦恼。我也不去。我则在这里听他说甚么。〔六郎云〕焦赞去了也。我是再看这书咱。母亲太君寄书与六郎知道。今有王枢密令女壻谢金吾。拆毁了清风无佞楼。又将老身推下阶基。将我头来跌破了。着你知道。〔焦赞云〕原来哥哥有这般烦恼。尀奈王枢密无礼。拆毁了清风无佞楼。又将太君的头都跌破了。比及哥哥要回去。我先到京城。将他一家老小。诛尽杀绝。与哥哥报雠。走一遭去来。可不好也。〔诗云〕虽则是接境西番。险隘处自有巡拦。岳排军紧守营寨我瞒六郎先下三关。〔下〕〔六郎云〕嗨。似此雠恨。何日得报。我要私下三关去。争奈众将无人掌领。此事不好泄漏。若被焦赞知道怎了。则除是这等。令人。与我唤将岳胜孟良来者。〔卒子云〕岳胜孟良安在。〔外扮岳胜上诗云〕赤心一片佐皇朝。日夜巡边不惮劳。随你番兵三百万。着谁当咱岳家刀。某乃双刀岳胜是也。佐于杨景麾下为将。正在演武场中。操练军卒。有哥哥呼唤。不知甚事。须索去走一遭。令人报复去。道有岳胜下马也。〔卒子报科云〕报的元帅得知。有岳胜来了也。〔六郎云〕着他过来。〔卒子云〕着过去。〔岳胜做见科云〕哥哥。唤您兄弟有甚事。〔六郎云〕且一壁有者。〔外扮孟良上诗云〕两军相对堵。三通催战鼓。则我身背火葫芦。肩担蘸金斧。某乃加山孟良是也。佐于杨六郎麾下为指挥使之职。恰纔哥哥呼唤。不知有甚事。须索走一遭去。令人报复去。有孟良下马也。〔卒子做报科云〕报的元帅得知。有孟良来了也。〔六郎云〕着他过来。〔卒子云〕。着过去。〔孟良做见科云〕哥哥。唤您兄弟那厢使用。〔六郎云〕唤您两个来。别无甚事。今有王枢密令他女婿谢金吾。拆了俺杨家府清风无佞楼。将老母推下阶基。跌破了头。我要私下三关。探望母亲走一遭去。岳胜兄弟。你掌领着众将。紧守营寨。堤备番兵。只说某抱病。一时不能即出。众将不许一人跟随。某星夜一人一骑。私下三关看母亲走一遭去。〔诗云〕骤征■〈马宛〉星夜奔还。众将校休离营盘。若不为太君跌坏。我杨景也怎敢的私下三关。〔下〕〔岳胜云〕哥哥去了也。孟家兄弟。我奉哥哥将令。着我紧守营寨。着你整搠军马。巡绰各边。堤备番寇。等哥哥回来。小心在意休违误者。〔孟良云〕哥哥放心。我自理会得。〔岳胜诗云〕元戎早晚便回还。整搠兵戈不暂闲。〔孟良诗云〕但得巡边留我在。番兵谁敢向南看。〔同下〕〔焦赞上云〕自家焦赞。有哥哥私下关来。探望老母。我在这城门外守着。只等他过来呵。我和他说知。这早晚敢待来也。〔六郎上云〕某杨景。瞒着众将。离了三关。到这城门外。再等一等人眼黑些。好进城去。〔做见焦赞科〕〔焦赞云〕哥哥。你那里去。〔六郎云〕兄弟。你那里去。〔焦赞云〕哥哥。我知道多时了。我与哥哥做个护臂。咱同共入城。探母亲去。〔六郎云〕兄弟。既然你知道了。不要大惊小怪的。咱弟兄二人。探望母亲去。兄弟。你平日性子粗糙。此事干击斫头的罪犯。一些儿泄漏不得。只等黄昏时候入城。兄弟跟着我去来。〔同下〕〔正且同七娘子上〕〔正旦云〕尀奈王枢密。好生无礼。拆毁了我家清风无佞楼。老身再三阻当不住。倒将我推下阶基。跌碎了这头。看看至死。老身差院公去说与六郎知道。着他不要回来。只等院公到时。纔见分晓也呵。〔唱〕
　　【南吕一枝花】这两日气的我闷闷的眠。害得我恹恹的卧。把功臣生割舍。纵贼子放乖泼。天理如何。着细作都瞒过。圣人前宠用他。现放着中书省鼎鼐调和。枢密院将边关事领掇。
　　【梁州第七】都是这两赖子调度的军马。你可甚么一管笔判断山河。痛煞煞这几日难挨过。不听的做夜市的炒闹。争地铺的搀夺。经商客旅。买卖无多。往常时这清风楼前后屯合。到今日冷清清只一片空阔。不见了祥云罩碧瓦丹甍。不见了晓日映珠帘绣幙。不见了香雾锁画戟雕戈。那厮敢胡为乱做。把先皇圣旨不怕些儿个。平白地闯出这场祸。送的我倒枕着床没奈何。拆的来做不得存活。
　　〔带云〕孩儿每我待睡些儿。早关上门者。〔杨六郎上云〕某乃杨景是也。入的城来。不见了焦赞。来到府门首。我且轻的击着。开门来。〔七娘子云〕是谁唤门来。〔六郎云〕是您哥哥。〔七娘子云〕我开开这门。原来是六郎哥哥来家了也。〔六郎云〕妹子报与母亲说。您哥哥来了也。〔七娘子云〕我报与母亲去。〔做见科〕〔正旦云〕这早晚谁在门首里。〔七娘子云〕母亲。是六郎哥哥来了也。〔正旦云〕着孩儿进来。〔六郎见旦科。〕〔正旦云〕孩儿也。你这一来是请旨的么。〔六郎云〕母亲。您孩儿一见了书。就恨不得飞到家来看我母亲。怎么还有工夫去请圣旨。是瞒着众将。私自回来的。〔正旦云〕孩儿。你不曾请旨。私下关来。敢不中么。〔唱〕
　　【牧羊关】我急使的人拦当。你慌来家做甚么。你敢跳不出这地网天罗。他则待赚离了边关。罗织你些罪过。〔六郎云〕您孩儿只因谢金吾把母亲的头跌破了来。〔正旦唱〕他他他又不曾将我头跌破。又不曾将我厮揪撮。因拆门楼得了些腤■〈月替〉气。这几日纔较可。
　　〔六郎云〕母亲。待孩儿是看咱。兀的不气杀我也。〔正旦云〕六郎你苏醒者。〔唱〕
　　【骂玉郎】我则见阶直下气倒忙扶坐。我这里慌搂定紧收撮。则听的喝喽喽口内潮涏唾。我与你摇臂膊。揪耳■〈耳朶〉高声和。
　　【感皇恩】呀。叫一声杨景哥哥。直恁的叫不回他。我这里掐人中。七娘子揪头发。一家儿闹喧聒。不争你沉沉不醒。撇下了即世的婆婆。却教俺怎支持。怎发付。怎结末。
　　〔带云〕那王枢密呵。〔唱〕
　　【采茶歌】怕不的平地起干戈。直赶上马嵬坡。〔带云〕倘若有些好歹呵。〔唱〕你可便着谁人搭救宋山河。世不曾来家愁杀我。你也心儿里精细不风魔。
　　〔六郎醒科云〕这父母之雠。几时得报。活活的气杀孩儿也。〔正旦云〕孩儿。我一家儿只靠的你。可便回三关去。不要在这里惹出祸来。〔六郎云〕奉母亲的命。孩儿不敢有违。只今晚便回三关去也。若再有什么紧急事。着八娘子稍书来。报您孩儿知道。〔正旦云〕孩儿。我且问你咱。〔唱〕
　　【哭皇天】那军情事非轻可。不知你曾引的人来也独自个。〔六郎云〕母亲。您孩儿同焦赞兄弟来也。〔正旦云〕焦赞孩儿在那里。着孩儿家里来波。〔六郎云〕入城来不见了也。〔正旦唱〕你道他入城时不见了。因甚的不寻他。他从来有些儿有些儿撒泼。他若是见说拆毁咱楼阁。他若是见说跌损咱肩窝。怕不就掇起他不腾腾那杀人心杀人心如烈火。怎还顾别人的利害。自己的死活。
　　〔六郎云〕那焦赞好个杀人放火的性儿。多咱要做下来了。这也是恶人自有恶人磨哩。〔正旦唱〕
　　【乌夜啼】哎。还说甚恶人自有恶人磨。这都是你自惹的风波。那贼也正掌着威权大。但有搀搓。谁与兜罗。〔带云〕孩儿。你也不要顾他了。你只便回三关上去。免堕贼臣之手。〔六郎云〕母亲。您孩儿便去。〔做别科〕〔正旦云〕孩儿。你且坐着。听上衙更鼓。这早晚几更了。〔六郎云〕是二更过了。〔正旦唱〕听漏沉沉纔勾二更过。意悬悬盼不到来日个。你且暂歇波。权时坐。一来是鞍马上困倦。二来是腹内烦渴。
　　〔云〕早鸡鸣了也。孩儿。你不可久停久住。便索赶早出城。回三关去。小心在意者。〔六郎云〕母亲好将息。您孩儿辞了母亲便去也。〔正旦唱〕
　　【尾声】只等的鸡鸣便去休担阁。儿也你若得飞出城门便是你一命脱。我少不的到圣人前自言破。怕只怕王枢密的刻薄。百般的将你个杨六郎摧挫。儿也你只自逩你的前程顾甚我。〔下〕
