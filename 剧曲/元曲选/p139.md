<!-- { "loadSidebar": true } -->
　　〔背云〕将这词与他。这生必然动念也。〔做递词科云〕小姐有词一章。望先生改削。〔张世英接看读科云〕君心情远迷蓬岛。妾心命薄连芳草。芳草正凄凄。君心知不知。妾身轻似叶。君意坚如铁。妾意为君多。君心弃妾何。右词寄菩萨蛮。不才妾淑兰谨奉文郎云杰吟几电览是幸。就请回音。再拜。〔张世英云〕嬷嬷。你乃萧公管家老者。萧公共汝一家无外。怎生持此淫词戏我。是何道理。〔嬷嬷唱〕
　　【调笑令】说的我面惨。转羞惭。你因甚。相通这书一缄。莫怪我等闲特故来摇撼。赤紧的张横渠不肯贪婪。只待要坐取公侯伯子男。气昆昂阔论高谈。
　　〔张世英云〕昨朝行之。今日如此。似此小生当告辞。有何面目立于萧公之门。耻见天下士大夫也。〔嬷嬷唱〕
　　【秃厮儿】俺那崔氏女正红愁绿惨。你个张君瑞待面北眉南。着我老红娘将两下里做一担担。请先生省言劖。喃喃。
　　【圣药王】一迷里口似泼钐怎扑揞。那里肯周而不比且包含。本待成就您。颠倒连累咱。諕的我手忙脚乱似痴憨。似寻虎窟觅龙潭。
　　〔张世英怒科云〕既读孔圣之书。必达周公之礼。闭了书房门。便去与萧公说知。〔嬷嬷唱〕
　　【络丝娘】将韩王殿忽然火爁。蓝桥驿平空水渰。〔云〕你道既读孔圣之书。必达周公之礼。可知可知。〔唱〕人前面古怪刚直假撇欠。〔做冷笑科唱〕只怕您背地里荒淫愚滥。
　　〔张世英云〕看来都是你搬调这一桩事。我则说与萧公去。〔嬷嬷拦科唱〕
　　【雪里梅】空着我功退似游蚕。早则罢暮四与朝三。这生性狠情毒。老身惊心战胆。姐姐也你敢愁添病感。
　　〔张世英云〕这首词便是指证。萧公见了。必有话说。〔嬷嬷云〕先生罢波。〔做拜科唱〕
　　【收尾】请学士忍耐权时暂。何必恁高声怒喊。直待教兄嫂逼临了他。着主人公葬送了俺。〔下〕
　　〔张世英云〕谁想有此事。小生必当退步。恐萧公知此。难以分辩。只除如此。且往西兴朋友家住数日。在此壁间留诗一首。使萧公知之。好往西兴来接我也。〔做写科〕〔诗云〕感公清盼寄余生。三载交游两月情。别去难言心下事。月明酒醒在西兴。琴书衣衾。我皆不动。只是单身去咱。〔下〕〔萧公让上云〕今日无甚事。书房中望云杰闲话片时。〔做到科云〕怎生不见云杰。必是望朋友去了。〔做见壁诗科惊云〕此诗必有缘故。莫非俺家孩儿每侍奉不周。故使如此。琴剑铺陈。皆不曾动。他往西兴去。准在朋友家停住。可也容易。我修一简帖。遣一仆到西兴去请他。若不如此。云杰平日与人寡合。怎肯自回。〔做写书科云〕书已写就了也。便令人早接去。〔诗云〕与云杰交情非薄。详诗意有何不乐。遣使者直至西兴。请回来便知下落。〔下〕
　　〔音释〕
　　搀初衔切　揞音俺　衠音肫　探平声　赚音湛　缄鉴平声　撼含去声　婪音蓝　担平声　钐音衫　咱音昝　憨音酣　爁音览　渰衣监切
　　第三折
　　〔正旦抱病梅香扶上云〕妾身昨日与张秀才相见。不想他如此古■〈忄敝〉。事不得谐。今日着管家嬷嬷持菩萨蛮词一首。戏而挑逗。谁想那生仍将恶语相犯。嬷嬷回来说了。越增愁怀数倍。举家尽知。止瞒着兄嫂。一会家寻思起来。我心中好是烦恼人也呵。〔唱〕
　　【双调五供养】肌削玉。钏松金。陡恁的闷广愁深。空着我干忍耻。枉留心。都是我忒轻浮。欠检束。正好教他撒沁。则索咬定牙儿喑。这文君待驾车。谁承望司马抛琴。
　　〔老旦上云〕妾身乃萧公让浑家崔氏是也。闻知小姑感疾。特来探望一遭。〔做见科云〕姑姑因甚染病。可请良医调理服药。〔正旦唱〕
　　【落梅风】离魂魄。似失心。思昏沉闷围愁浸。白日里忘餐夜废寝。自寻思不知因甚。
　　〔老旦云〕姑姑因甚上得病。说与我。着人去对证取药。姑姑。你休要隐讳。恐怕日深一日。难以调整。〔正旦唱〕
　　【乔牌儿】嫂嫂待将咱病审。我无语似害痳。是前日打秋千斗草处无拘禁。脱衣时敢被风侵。
　　〔老旦云〕虽是感冒。怎生这等沉重。茶饭也不思进些。〔正旦唱〕
　　【折桂令】至如今茶不茶饭不饭心内阴阴。有时节透顶炎炎。有时节彻骨森森。头眩旋旋。眼昏暗暗。身倦沉沉。一会家发增寒脾神凛凛。一会家添潮热冷汗淋淋。病来时难灸难针。心疼时难忍难禁。人问时难诉难分。茶饭上不想不寻。
　　〔正旦做睡科老旦云〕姑姑睡着了。休惊醒他。梅香。恐要甚么汤粥吃。便与我说。再来望他。〔下旦做梦张世英上科正旦云〕先生万福。〔张世英不语科正旦唱〕
　　【庆宣和】信步谩将花径临。俺映着柳影花阴。害的我瘦骨岩岩死临侵。端的是为您。为您。
　　〔张世英推旦科云〕您休推睡里梦里。〔下正旦惊醒科唱〕
　　【殿前欢】这生好不知音。虚度了春宵一刻价千金。空闲了琐窗朱户鸳鸯枕。翡翠罗衾。早则么韩吏部李翰林。一任教他恁。谁想你睡梦里也将人冷侵。待古里掂折了玉簪。摔碎了瑶琴。
　　〔梅香云〕姐姐。你知道么。张秀才不曾作别。就往西兴去了。你哥哥修书差人请去哩。〔正旦云〕既然如此。我再作一词。瞒着哥哥。封于书内。寄与那生。看他心意如何。梅香。将纸笔过来。〔梅香云〕纸笔在此。〔正旦写词科唱〕
　　【鴈儿落】把西兴路黄犬寻。南浦道青鸾任。信手的联成肠断词。抵多少织就回文锦。
　　【得胜令】早难道诗对会家吟。他全没些惜花心。点勾般圈红问描朱似刷画儿临。表数句佳音。字字胭脂渗。书两字泥金行行血泪浸。
　　〔云〕写就了也。我念一徧。不才妾萧淑兰病中作词一阕。词寄菩萨蛮。奉上文郎云杰翰座。谨望挽回春色。词不尽言。言不尽意。〔词云〕无情水满西兴渡。多情人往西兴去。西兴去路遥。教奴魂梦劳。今将心内苦。联作相思句。君若见情词。同谐连理枝。梅香。你仔细与我放在书内。不要着哥哥嫂嫂知道。〔梅香云〕理会的。〔正旦唱〕
　　【鸳鸯煞】病淹煎苦被东风禁。泪连绵惟把春衫渗。饭不汤匙。绣不拈针。畅道闺思添多。愁怀转深。烟冷龙沉银蜡消红淋。想起他这狠切的毒心。好着我半晌沉吟倒替他嘇。〔下〕
　　〔音释〕
　　沁侵去声　喑音荫　禁平声　掂店平声　摔音洒　渗森去声　行音杭　浸音侵　淋林去声　毒东卢切　碜森上声
　　第四折
　　〔萧公让同老旦上云〕我修了书到西兴去。请那张云杰。不想书内有菩萨蛮词一首。是吾妹淑兰所作。寄情云杰。细审其故。云杰无心。皆是吾妹所为。况兼淑兰染病。也只为此。大嫂。我仔细想来。莫若遣币帛羔鴈酒礼花红。着官媒说合。招赘云杰为壻。看我一双父母同胞情分。省教他人耻笑。大嫂。你心下如何。〔老旦云〕你既主张了罢。也免的出丑扬疾。也见我祖宗家门清洁。我意正如此。择吉日良辰。一应合用礼物不要少了。一则外人好看。二则小姑宽心。〔萧公让云〕事不宜迟。收拾了便令媒人速去。〔诗云〕兄妹本同胞。那能不相惜。去请西兴人。来作东床客。〔同下张世英上云〕小生张世英。自到西兴朋友家住经半月。谁想萧公为他令妹。倒遣媒人来说亲事。使小生如之奈何。古人云。男子生而愿为之有室。女子生而愿为之有家。一来公让如此美意。二来男婚女聘。人伦大礼。不负此女初心。况其家本名门。何辱于小生。今日便回萧山去成就此事。不为过也。〔下〕〔正旦同梅香上〕〔梅香云〕姐姐。早则欢喜也。哥哥下三千贯正财礼钱招张云杰为壻。羔鴈茶礼。断送房奁。尽行出办。足满姐姐平生所望。〔正旦云〕好惭媿也呵。〔唱〕
　　【黄锺醉花阴】离恨闲愁早填满。俺主人非长是短。谢兄嫂得团圞。陪羔鴈花红。下正礼三千贯。度量阔。眼皮宽。把断送房奁全尽管。
　　【喜迁莺】纳币帛绫段。不断头花担盒盘堪观。披挂的遍身红满。来往官媒一刬地锦绣攒。人乱撺。亲属交错。罗绮弥漫。
　　〔凈扮官媒引鼓乐上请新郎科〕〔张世英上云〕这亲事非吾乐就。只为令兄尊命。不敢有违。勉强而已。〔正旦唱〕
　　【出队子】这都是姻缘前判。幸今生得聚完。玉肩同并赴云端。素手相携跨彩鸾。清韵双吹鸣凤管。
　　〔张世英云〕我张世英若非令兄相待之厚。不负卿之初心。岂敢玷污名教。致有今日。〔正旦冷笑科唱〕
　　【刮地风】刬地乱讲歪谈一万端。尚古自苦涩寒酸。听笙簧一派声撩乱。翠拥珠攒。舞态轻盈。歌声纾缓。香篆霭。绛蜡明。低垂帘幔。端的个画堂深。和气暖。受用千般。
　　〔梅香云〕夜凉风定。月朗天晴。香清灯灿。歌舞吹弹。正好交杯劝盏。一壁厢动乐者。〔做秦乐交杯科〕〔正旦唱〕
　　【四门子】香馥馥合卺杯交换。正良宵胜事攒。碧天边灿灿寒星焕。碾冰轮皓月团团。乐意的酬。尽兴的■〈扌弃〉。贪欢娱自然嫌漏短。乐意的酬。尽兴的■〈扌弃〉。索强似风亭月馆。
　　〔媒请兄嫂萧公让同老旦上相见科〕〔萧公让云〕云杰男女匹配。人道之大。吾妹妆残貌陋。有辱足下。皆由不忘雅意。故得有此。〔张世英云〕久赖公让厚庇。又得结姻于令妹。深感不浅。若非平昔之旧。安敢如此。但不知小生将何图报耳。〔萧公让云〕云杰太谦。下次人等挂起图画。点上花烛。再整筵宴。乐此良夜。〔做送酒科〕〔正旦唱〕
　　【水仙子】酒斟着鹦鹉杯。光映着玛瑙盘。茶烹着丹凤髓。香浮着碧玉碗。开银屏金孔雀绿嫩红娇。隐锦褥绣芙蓉枝繁叶乱。嵌玲珑香球挂金缕团梅红罗鲛鮹帐舞凤飞鸾。是是是东邻女曾窥宋玉垣。喜喜喜果相逢翡翠银花幔。早早早同心带扣双挽结交欢。
　　〔张世英云〕小生暗想。此系宿缘。恐非人力所能谋也。〔萧公让云〕此言最善。这都是天意暗合人心。岂不是个大喜事。〔正旦唱〕
　　【古寨儿令】我这里偷看。不由人心欢。没襃弹。忒丰韵表正形端趂着这风和月圆春夜暖。逢天喜值红鸾。配宿缘成仙伴。
　　〔萧公让云〕咱这江南风景。如此夜宴。月光照耀。灯烛辉煌。锦绣罗列。图画张挂。百味珍羞。水陆俱备。端的好富丽也。〔做送酒科〕〔张世英云〕咱如此受用。诚为可乐。小生便当尽醉。岂敢推辞。〔正旦唱〕
　　【神仗儿】荔枝浆奶酪蜜团。甘蔗汁酥油餹拌。蔷薇露秋菊春兰。紫苏盐姜醋荐款。碧芥芽葱针寸段。〔云〕梅香。你看这生在书院相见之时。许多道学身分。今都到那里去了。〔唱〕细端详俊沈娇潘。可不道尊瞻视。正衣冠。
