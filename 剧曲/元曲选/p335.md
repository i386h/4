<!-- { "loadSidebar": true } -->
　　〔冲末扮李府尹引从人上〕〔诗云〕白发刁骚两鬓侵。老来灰尽少年心。等闲分食天家禄。但得身安抵万金。老夫姓李。双名彦实。官居府尹之职。夫人刘氏。早年亡逝已过。所生一女。小字玉英。年长一十八岁。未曾许聘他人。如今被左司家朦胧劾奏。官里听信谗言。差金牌校尉拿我赴京问罪。嗨。朝廷上多少滥官污吏。一生享用荣华不尽。只有老夫忠勤廉正。替朝廷干事的。反倒受人弹论。公道安在。我想此一去。莫说途路遥远。便是到得京师也还有许多费用。争奈囊底萧条。盘缠缺少。无计所出。已曾着人至玉清庵请刘道姑去了。这早晚敢待来也。〔丑扮道姑上云〕道可道。非常道。名可名。非常名。贫道乃玉清庵刘道姑是也。正在道堂中看经。有李府尹相公着人相请。不知有甚事。须索走一遭去。可早来到也。不必报复。我自过去。〔做见科〕老相公呼唤贫姑。有何事干。〔李府尹云〕刘道姑。你来了也。我如今有罪赴京听勘。争奈缺少盘缠。一径请你来。不问那里。替我借十个银子与我做盘缠。老夫在家等候。你小心在意。疾去早来。〔道姑云〕有有有。刘员外家广放私债。莫说十个。二十个也有。我就去。〔李府尹诗云〕可怜我囊橐凄清。专望你假贷登程。〔道姑诗云〕刘员外金银广有。只要扣日子还得至诚。〔同下〕〔净扮刘员外上云〕小生姓刘。双名彦明。家中颇有钱财。人皆员外称之。今日开开这解典库。看有甚么人来。〔道姑上云〕此间正是刘员外门首。我自过去。员外稽首。〔刘员外云〕姑姑。你来我家有何事。〔道姑云〕我无事也不来。有本处李府尹相公要赴京去。缺少盘缠。问员外借十个银子。回来本利一并交还。〔刘员外云〕他家下有谁。〔道姑云〕他家别无亲人。止有一个小姐。〔刘员外云〕既是这等。我借与他十个银子。着他立一纸文书。你就做保人。着他那小姐也画个字。久后好还我债。我与你银子拿去。〔道姑云〕我知道。快将银子来。我回李府尹相公的话去。〔下〕〔刘员外云〕我十个银子都交付与道姑去了。我无甚事。城里城外索钱去来。〔下〕〔李府尹上云〕我着刘道姑借钱去。这早晚怎生不见回话。好焦死人也。〔道姑上云〕我将着这银子回老相公的话去。〔见科云〕老相公。我问刘员外借了十个银子。着你立一纸文书。着小姐也画一个字。我就做保人。〔李府尹云〕这等绣房中请出小姐来。〔道姑云〕梅香。后堂请出小姐来。〔梅香云〕姐姐有请。〔正旦扮玉英上云〕妾身是李府尹的女孩儿。小字玉英。年长一十八岁。未曾许聘他人。今有父亲在前堂上呼唤。不知甚事。须索见来。〔见科云〕父亲。呼唤您孩儿。有何分付。〔李府尹云〕唤你来别无甚事。我今被左司家劾奏。着我赴京听勘。争奈缺少盘缠。央刘道姑问刘员外借了十个银子。他要立一纸文书。就是道姑做保人。着你也画一个字。久以后好要你还钱。〔正旦云〕父亲。我是个女孩儿家。羞答答的。那里会画字来。〔李府尹云〕孩儿。你依着我画一个字者。〔道姑云〕将笔来。小姐你画一个字。〔做画字李府尹看科云〕道姑。文书上字都画了。你将的去。〔道姑云〕有了文书。我拿去也。〔下〕〔正旦云〕父亲。你是必早些儿回来。〔李府尹云〕孩儿。你休烦恼。我岂不要早些回来。但今日之事。我的生死尚且不保。皆因我素性忠直无私。朝中无一人肯向我的。只除公道明白。或者有个生还日子。不然便当死于长安。终为怨鬼。〔叹科云〕孩儿。你今年一十八岁。也不小了。终身之计。你自家做个主意。我也顾你不得。〔旦云〕父亲说那里话。〔悲科〕〔唱〕
　　【仙吕端正好】渭城歌。阳关恨。别离罢路践红尘。可怜见女孩儿独自个无人问。父亲也。你是必频频的稍带一纸平安信。〔下〕
　　〔李府尹云〕孩儿回后房中去了也。左右将马来。则今日赴京走一遭去。〔诗云〕别泪不胜弹。悲歌行路难。浮云能蔽日。何处是长安。〔下〕
　　〔音释〕
　　勘坎去声　橐音托　贷音态
　　第一折
　　〔刘员外上云〕自家刘员外的便是。自从李府尹借了我十个银子。可早一年光景也。本利都无。闻知他有个小姐。生的十分标致。大有颜色。料他父亲也无钱还我。我一心要娶他做浑家可不好。我着人请刘道姑去了。这早晚敢待来也。〔道姑上云〕自家刘道姑的便是。刘员外使人来请。须索走一遭去。〔见科云〕员外唤我。有甚么事。〔刘员外云〕请你来别无他事。自从李府尹借了我十个银子。今经一年光景。不见回来。算本利该二十个银子还我。你与我讨去。〔道姑云〕员外再等几时。待老相公回来。还你这银子。〔刘员外云〕道姑。你说话只当放。〔道姑云〕放甚么。〔刘员外云〕放屁。假若相公一年不来。我等一年。十年不来。我等十年。你好不晓事。我不瞒你说。你如今问他那小姐讨那银子去。有便还我。若无呵。这里也无人。我虽然叫做员外。这等年纪。还没浑家。他若肯与我做个浑家。一本一利。都不要他还。你若圆成了我呵。重重的相谢你。你可作成我一作成。〔道姑云〕员外甚么道理。他少你钱则少你钱。他是官宦人家小姐。怎生与你为妻那。〔刘员外云〕好姑姑。我央及你替我圆成。我唱喏。〔道姑云〕你唱喏。我跪。〔刘员外云〕你跪。我磕头。你作成我罢。〔道姑云〕员外。你讨钱只讨钱。这桩事我不敢许你。〔刘员外云〕我央及你不肯。当时借银子时。是你来借。是你保人。我如今拖到官中去。那个出家人做保人。上起刑法来。我儿也直把你打掉那下半截来。〔道姑云〕那个要媳妇的这等放刁。〔刘员外云〕姑姑。你若作成我这桩亲事。重重相谢。你好歹早些儿来回话。〔下〕〔道姑云〕你道波。我是个出家人。没来由管这等事做甚么。我待不依他。他既然说出来。敢是做出来。我将着这羞脸儿揣在怀里。直到李府尹宅中。问这桩事走一遭去。〔诗云〕是非只为多开口。烦恼皆因强出头。我道姑若不依员外。恐防日后记冤雠。〔下〕〔正旦引梅香上云〕妾身李府尹的女孩儿。自从父亲赴京之后。可早一载有余。音信皆无。妾身每日在绣房中做些女工生活。好是烦恼人也。〔梅香云〕小姐。老相公去了自有回来之日。且省烦恼。〔正旦唱〕
　　【仙吕点绛唇】自从俺父亲往京师。妾身独自忧愁死。掌把着许大家私。无一个人扶侍。
　　【混江龙】躭阁了二十一二。好前程不见俺称心时。每日家鬓鬟羞整。粉黛慵施。熬永夜闲描那花样子。捱长日频拈我这绣针儿。每日家重念想。再寻思。情脉脉。意孜孜。几时得效琴瑟。配雄雌。成比翼。接连枝。但得个俊男儿。恁时节纔遂了我平生志。免的俺夫妻每感恨。觑的他天地无私。
　　〔道姑上云〕说话中间。可早来到李相公家了也。梅香报复去。道有刘道姑在于门首。〔梅香报科云〕小姐。有刘道姑在于门首。〔正旦云〕道有请。〔梅香云〕请进去。〔见科〕〔道姑云〕小姐稽首。〔正旦唱〕
　　【油葫芦】甚风儿吹你个姑姑来到此。〔道姑云〕贫姑一径的来望小姐。〔正旦云〕姑姑请坐〔唱〕慌忙将礼数施。〔道姑云〕小姐。老相公去后。你每日做甚么功课。〔正旦云〕我绣着一床锦被哩。〔唱〕自从我绣鸳鸯几曾离了绣床时。我着这金线儿妆出鸳鸯字。我着这绿绒儿分作鸳鸯翅。你看那枝缠着花。花缠着枝。〔道姑云〕小姐。这是甚么主意。〔正旦唱〕直等的俺成就了百岁姻缘事。恁时节纔添上两个眼睛儿。
　　〔道姑云〕小姐费得功夫多了。〔正旦唱〕
　　【天下乐】则这鸳鸯被是我夫妻也那信有之。〔道姑云〕小姐。你拣个好财主每好秀才每。或招或嫁。可不好那。〔正旦云〕姑姑。你说他怎的。〔唱〕嗟也波咨。可也甚意儿。则为我父离家因此上不曾理婚姻事。说的人睡卧又不宁。害的人涕喷又不止。你着我不明白憔悴死。
　　〔道姑云〕小姐。我想你这年纪小小的。趁如今与人家寻一个穿衣吃饭的纔是。〔正旦做欲说又止科〕〔道姑云〕小姐。这里又无外人。我和你自家闲讲。怕甚的来。〔正旦云〕我怕不有这个心事。争奈无人肯成就俺。想起这世间男子无妻是家无主。妇人无夫是身无主也。〔道姑云〕小姐。可知道你这些时憔悴了也。〔正旦唱〕
　　【后庭花】则我这瘦形骸削了四肢。小腰身争了半指。宽掩过罗裙折。全松了我这搂带儿。〔带云〕我父亲呵。〔唱〕他一去几多时。杳没个音书来至。撇得我冷清清泪似丝。闷恹恹过日子。学刺绣一首诗。索对那两句词。空展开花样纸。折成个简帖儿。又不是请亲邻会酒巵。只把小梅香胡乱使。
　　〔梅香云〕俺姐姐这些时。每日忧愁。睡卧不安。弄得越清减了。依着梅香。寻一个风风流流俊俊俏俏的姐夫拖带梅香。可不好也。〔道姑云〕说得有理。说得有理。小姐。你自要做主意。休得误了青春。〔正旦唱〕
　　【柳叶儿】你着我和谁传示。只落得清减了脸上胭脂。这姻缘知道落在何人氏。我李玉英是闺中女。你姑姑是个出家儿。可不空费你这一片神思。
　　〔道姑云〕小姐。你恰纔不说来。妇人无夫是身无主。虽然老相公不在家。难道十年不回。守他十年。二十年不回。守他二十年。可不等老了人。〔正旦唱〕
　　【青哥儿】非是我推三推三阻四。这事情应难应难造次。虽然道男女婚姻贵及时。我须是娇滴滴美玉无疵。又不比败草残枝。怎好的害杀相思。只待要寻个人儿。便踰墙钻穴也无辞。这等胡行事。
　　〔道姑云〕小姐。这也不妨事。只要寻的个人儿停当。〔正旦云〕人儿那里。〔道姑云〕这个人就是当初老相公借银子的刘员外。他是名门旧族。现有百万家财。何等不好。〔正旦唱〕
　　【寄生草】你道他是名门子。又道他富不赀。〔道姑云〕你老相公借他十个银子。如今该本利二十个。须要还他哩。〔正旦云〕待我父亲回来还他。干我甚事。〔唱〕他有钱财只做得钱财使。〔道姑云〕他道老相公借银子的文书。他也画得有字来。〔正旦唱〕论婚姻须不曾画个婚姻字。〔道姑云〕当日借银子原写着我是保人。他要拖我到官中告去。我是出家人。怎么好做借银子的保人。可不连累我。倒替你吃官司。〔正旦唱〕便吃官司我也拼得替你官司死。总饶他铜山百座邓通家。怎动的我琴心一曲临卭氏。
