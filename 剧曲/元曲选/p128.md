<!-- { "loadSidebar": true } -->
　　〔凈扮屠岸贾领卒子上诗云〕人无害虎心。虎有伤人意。当时不尽情。过后空淘气。某乃晋国大将屠岸贾是也。俺主灵公在位。文武千员。其信任的只有一文一武。文者是赵盾。武者即某矣。俺二人文武不和。常有伤害赵盾之心。争奈不能入手。那赵盾儿子唤做赵朔。现为灵公驸马。某也曾遣一勇士鉏麑。仗着短刀越墙而过。要刺杀赵盾。谁想鉏麑触树而死。那赵盾为劝农出到郊外。见一饿夫在桑树下垂死。将酒饭赐他饱餐了一顿。其人不辞而去。后来西戎国进贡一犬。呼曰神獒。灵公赐与某家。自从得了那个神獒。便有了害赵盾之计。将神獒锁在凈房中。三五日不与饮食。于后花园中扎下一个草人。紫袍玉带。象■〈闲〉乌靴。与赵盾一般打扮。草人腹中悬一付羊心肺。某牵出神獒来。将赵盾紫袍剖开。着神獒饱餐一顿。依旧锁入凈房中。又饿了三五日。复行牵出那神獒。扑着便咬。剖开紫袍。将羊心肺又饱餐一顿。如此试验百日。度其可用。某因入见灵公。只说今时不忠不孝之人。甚有欺君之意。灵公一闻其言。不胜大恼。便向某索问其人。某言西戎国进来的神獒。性最灵异。他便认的。灵公大喜。说当初尧舜之时。有獬豸能触邪人。谁想我晋国有此神獒。今在何处。某牵上那神獒去。其时赵盾紫袍玉带正立在灵公坐榻之边。神獒见了。扑着他便咬。灵公言。屠岸贾你放了神獒。兀的不是谗臣也。某放了神獒。赶着赵盾绕殿而走。争奈傍边恼了一人。乃是殿前太尉提弥明。一瓜搥打倒神獒。一手揪住脑杓皮。一手■〈扌班〉住下嗑子。只一劈将那神獒分为两半。赵盾出的殿门。便寻他原乘的驷马车。某已使人将驷马摘了二马。双轮去了一轮。上的车来。不能前去。傍边转过一个壮士。一臂扶轮。一手策马。逢山开路。救出赵盾去了。你道其人是谁。就是那桑树下饿夫灵辄。某在灵公根前说过。将赵盾三百口满门良贱。诛尽杀绝。止有赵朔与公主在府中。为他是个驸马。不好擅杀。某想剪草除根。萌芽不发。乃诈传灵公的命。差一使臣将着三般朝典。是弓弦药酒短刀。着赵朔服那一般朝典身亡。某已分付他疾去早来。回我的话〔诗云〕三百家属已灭门。止有赵朔一亲人。不论那般朝典死。便教剪草尽除根。〔下〕〔冲末扮赵朔同旦公主上〕〔赵朔云〕小官赵朔。官拜都尉之职。谁想屠岸贾与我父文武不和。搬弄灵公。将俺三百口满门良贱。诛尽杀绝了也。公主。你听我遗言。你如今腹怀有孕。若是你添个女儿。更无话说。若是个小厮儿呵。我就腹中与他个小名。唤做赵氏孤儿。待他长立成人。与俺父母雪冤报雠也。〔旦儿哭科云〕兀的不痛杀我也。〔外扮使命领从人上云〕小官奉主公的命。将三般朝典是弓弦药酒短刀。赐与驸马赵朔。随他服那一般朝典。取速而亡。然后将公主囚禁府中。小官不敢久停久住。即刻传命走一遭去。可早来到他府门首也。〔见科云〕赵朔跪者。听主公的命。为你一家不忠不孝。欺公坏法。将您满门良贱。尽行诛戮。尚有余辜。姑念赵朔有一脉之亲。不忍加诛。特赐三般朝典。随意取一而死。其公主囚禁在府。断绝亲疏。不许往来。兀那赵朔。圣命不可违慢。你早早自尽者。〔赵朔云〕公主。似此可怎了也。〔唱〕
　　【仙吕赏花时】枉了我报主的忠良一旦休。只他那蠹国的奸臣权在手。他平白地使机谋。将俺云阳市斩首。兀的是出气力的下场头。
　　〔旦儿云〕天那。可怜害的俺一家死无葬身之地也。〔赵朔唱〕
　　【幺篇】落不的身埋在故丘。〔云〕公主。我嘱付你的说话。你牢记者。〔旦儿云〕妾身知道了也。〔赵朔唱〕分付了腮边雨泪流。俺一句一回愁。待孩儿他年长后。着与俺这三百口可兀的报冤雠。〔死科下〕
　　〔旦儿云〕驸马。则被你痛杀我也。〔下〕〔使命云〕赵朔用短刀身亡了也。公主已囚在府中。小官须回主公的话去来。〔诗云〕西戎当日进神獒。赵家百口命难逃。可怜公主犹囚禁。赵朔能无决短刀〔下〕
　　〔音释〕
　　贾音古　盾音遯　鉏音雏　麑音移　獒音敖　扎音札　胜平声　使去声　长音掌　蠹音妬
　　第一折
　　〔屠岸贾上云〕某屠岸贾。只为公主怕他添了个小厮儿。久以后成人长大。他不是我的雠人。我已将公主囚在府中。这些时该分娩了。怎么差去的人去了许久。还不见来回报。〔卒子上报科云〕报的元帅得知。公主囚在府中。添了个小厮儿。唤做赵氏孤儿哩。〔屠岸贾云〕是真个唤做赵氏孤儿。等一月满足。杀这小厮也不为迟。令人传我的号令去。着下将军韩厥。把住府门。不搜进去的。只搜出来的。若有盗出赵氏孤儿者。全家处斩。九族不留。一壁与我张挂榜文。徧告诸将。休得违误。自取其罪。〔词云〕不争晋公主怀孕在身。产孤儿是我雠人。待满月钢刀■〈釒算斤〉死。纔称我削草除根。〔下〕〔旦儿抱倈儿上诗云〕天下人烦恼。都在我心头。犹如秋夜雨。一点一声愁。妾身晋室公主。被奸臣屠岸贾将俺赵家满门良贱。诛尽杀绝。今日所生一子。记的驸马临亡之时。曾有遗言。若是添个小厮儿。唤做赵氏孤儿。待他久后成人长大。与父母雪冤报雠。天那。怎能彀将这孩儿送出的这府门去。可也好也。我想起来。目下再无亲人。只有俺家门下程婴。在家属上无他的名字。我如今只等程婴来时。我自有个主意。〔外扮程婴背药箱上云〕自家程婴是也。元是个草泽医人。向在驸马府门下。蒙他十分优待。与常人不同可奈屠岸贾贼臣将赵家满门良贱。诛尽杀绝。幸得家属上无有我的名字。如今公主囚在府中。是我每日传茶送饭。那公主眼下虽然生的一个小厮。取名赵氏孤儿。等他长立成人。与父母报雠雪冤。只怕出不得屠贼之手。也是枉然。闻的公主呼唤。想是产后要什么汤药。须索走一遭去。可早来到府门首也。不必报复。径自过去。〔程婴见科云〕公主呼唤程婴。有何事。〔旦儿云〕俺赵家一门。好死的若楚也。程婴。唤你来别无甚事。我如今添了个孩儿。他父临亡之时。取下他一个小名。唤做赵氏孤儿。程婴。你一向在俺赵家门下走动。也不曾歹看承你。你怎生将这个孩儿掩藏出去。久后成人长大。与他赵氏报雠。〔程婴云〕公主。你还不知道。屠岸贾贼臣闻知你产下赵氏孤儿。四城门张挂榜文。但有掩藏孤儿的。全家处斩。九族不留。我怎么掩藏的他出去。〔旦儿云〕程婴。〔诗云〕可不道遇急思亲戚。临危托故人。你若是救出亲生子。便是俺赵家留得这条根。〔做跪科云〕程婴。你则可怜见俺赵家三百口。都在这孩儿身上哩。〔程婴云〕公主请起。假若是我掩藏出小舍人去。屠岸贾得知。问你要赵氏孤儿。你说道。我与了程婴也。俺一家儿便死了也罢。这小舍人休想是活的。〔旦儿云〕罢罢罢。程婴。我教你去的放心。〔诗云〕程婴心下且休慌。听吾说罢泪千行。他父亲身在刀头死。〔做拏裙带缢死科云〕罢罢罢。为母的也相随一命亡。〔下〕〔程婴云〕谁想公主自缢死了也。我不敢久停久住。打开这药箱。将小舍人放在里面。再将些生药遮住身子。天也。可怜见赵家三百余口。诛尽杀绝。止有一点点孩儿。我如今救的他出去。你便有福。我便成功。若是搜将出来呵。你便身亡。俺一家儿都也性命不保。〔诗云〕程婴心下自裁划。赵家门户实堪哀。只要你出的九重帅府连环寨。便是脱却天罗地网灾。〔下〕〔正末扮韩厥领卒子上云〕某下将军韩厥是也。佐于屠岸贾麾下。着某把守公主的府门。可是为何。只因公主生下一子。唤做赵氏孤儿。恐怕有人递盗将去。着某在府门上搜出来时。将他全家处斩。九族不留。小校。将公主府门把的严整者。嗨。屠岸贾。都似你这般损坏忠良。几时是了也呵。〔唱〕
　　【仙吕点绛唇】列国纷纷。莫强于晋。纔安稳。怎有这屠岸贾贼臣。他则把忠孝的公卿损。
　　【混江龙】不甫能风调雨顺。太平年宠用着这般人。忠孝的在市曹中斩首。奸佞的在帅府内安身。现如今全作威来全作福。还说甚半由君也半由臣。他他他把爪和牙布满在朝门。但违拗的早一个个诛夷尽。多咱是人间恶煞。可什么阃外将军。
　　〔云〕我想屠岸贾与赵盾两家儿结下这等深雠。几时可解也。〔唱〕
　　【油葫芦】他待要剪草防芽绝祸根。使着俺把府门。俺也是于家为国旧时臣。那一个藏孤儿的便不合将他隐。这一个杀孤儿的你可也心何忍。〔带云〕屠岸贾。你好狠也。〔唱〕有一日怒了上苍。恼了下民。怎不怕沸腾腾万口争谈论。天也显着个青脸儿不饶人。
　　【天下乐】却不道远在儿孙近在身。哎你个贼也波臣。和赵盾。岂可二十载同僚没些儿义分。便兴心使歹心。指贤人作歹人。他两个细评论还是那个狠。
　　〔云〕令人。门首觑者。看有甚么人出府门来。报复某家知道。〔卒子云〕理会的。〔程婴做慌走上云〕我抱着这药箱。里面有赵氏孤儿。天也可怜。喜的韩厥将军把住府门。他须是我老相公抬举来的。若是撞的出去。我与小舍人性命都得活也。〔做出门科〕〔正末云〕小校。拏回那抱药箱儿的人来。你是甚么人。〔程婴云〕我是个草泽医人。姓程。是程婴。〔正末云〕你在那里去来。〔程婴云〕我在公主府内煎汤下药来。〔正末云〕你下甚么药。〔程婴云〕下了个益母汤。〔正末云〕你这箱儿里面甚么物件。〔程婴云〕都是生药。〔正末云〕是甚么生药。〔程婴云〕都是桔梗甘草薄荷。〔正末云〕可有什么夹带。〔程婴云〕并无夹带。〔正末云〕这等你去。〔程婴做走正末叫科云〕程婴回来。这箱儿里面是甚么物件。〔程婴云〕都是生药。〔正末云〕可有甚么夹带。〔程婴云〕并无夹带。〔正末云〕你去。〔程婴做走正末叫科云〕程婴回来。你这其中必有暗昧。我着你去呵。似弩箭离弦。叫你回来呵。便似毡上拖毛。程婴。你则道我不认的你哩。〔唱〕
　　【河西后庭花】你本是赵盾家堂上宾。我须是屠岸贾门下人。你便藏着那未满月麒麟种。〔带云〕程婴你见么。〔唱〕怎出的这不通风虎豹屯。我不是下将军。也不将你来盘问。〔云〕程婴。我想你多曾受赵家恩来。〔程婴云〕是。知恩报恩。何必要说。〔正末唱〕你道是既知恩合报恩。只怕你要脱身难脱身。前和后把住门。地和天那处奔。若拿回审个真。将孤儿往报闻。生不能。死有准。
　　〔云〕小校靠后。唤您便来。不唤您休来。〔卒子云〕理会的。〔正末做揭箱子见科云〕程婴。你道是桔梗甘草薄荷。我可搜出人参来也。〔程婴做慌跪伏科〕〔正末唱〕
