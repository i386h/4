<!-- { "loadSidebar": true } -->
　　【采茶歌】这的是剑光浮。那里也鬼神愁。〔带云〕柳翠。你觑波。〔唱〕兀的不一轮明月在柳梢头。枝叶相连百十口。则你那翠眉终日端的为谁愁。
　　〔旦儿云〕恰纔分明的杀坏了我。却又不曾死。我待道死来却又生。待道生来却又死。生死原来是幻情。幻情灭尽生死止。〔正末云〕假若生死止在何处。速道速道。〔旦儿云〕师父。我答不的这一转语。〔正末云〕云来云去。虚空本凈。花开花谢。田地常存。〔旦儿做拜科云〕弟子早省悟了。这回和月常相守也。〔正末唱〕
　　【黄锺尾】你道是这回和月常相守。〔带云〕我为你走了两番也。〔唱〕纔赚的春风可便树点头。聚莺朋。会燕友。蜂衙喧。蝶梦幽。啭黄鹂。鸣锦鸠。噪昏鸦。覆野鸥。袅金丝。春水沟。拂红裙。夜月楼。酒旗前。望竿后。风又狂。雨又骤。霜正严。雪正厚。霜来欺。月来救。我救的这月里桫椤永长寿。〔旦儿云〕师父。你如今带我那里去。〔正末唱〕我着你访灵山会首。〔旦儿云〕待我辞别那一班儿姊妹弟兄。就跟的去。〔正末唱〕也不索别章台的这故友。〔旦儿云〕师父。为甚么不着我别去。〔正末云〕你道我为甚么不着你别去。〔唱〕我则怕你又折入情郎画眉手。〔同下〕
　　〔音释〕
　　更平声　唻离靴切　过平声　缠去声　剩音盛　炀音阳　行音杭　渲疎选切　僝锄山切　僽音骤　瞪音呈　幻音患　赚音湛
　　第三折
　　〔卜儿上云〕自从做了好事。俺柳翠孩儿跟的那个和尚出家去了。说今日来家。只索安排下些斋食等他。这早晚敢待来也。〔牛员外上云〕自从大姐家中做罢好事之后。谁想大姐跟着那个和尚出家去了。一向不见。我如今到他家去看柳妈妈走一遭。〔做见科云〕妳妳。你大姐出家去了。一向不见。若回来时。我要和大姐说一句话。〔卜儿云〕员外。你放心。等孩儿来家。着他和你说话。〔牛员外云〕妳妳。我只在这里等。大姐敢待来也。〔正末同旦儿上云〕柳翠落了发者。〔旦儿云〕师父。我心清凈。何须落发。〔正末云〕纤毫情不尽。便隔几重天。你落了发。纔叫做有无并遣。空色俱忘。方为正道。〔唱〕
　　【中吕粉蝶儿】投至我度脱的你心回。我着你做师姑大刚来有一个主意。常言道柳絮不沾泥。〔带云〕柳翠。我跟将我来呵。〔唱〕不强如万人攀。千人折。我则怕损动了你这春风和气。盖因是暮景相催。催的你这瘦伶仃可便翠腰无力。
　　【醉春风】早是这日月似飞梭。光阴如逝水。你看那席前花影坐间移。想人生能有几。几。参透禅关。了达身命。出离尘世。
　　〔旦儿云〕师父。这是柳翠家门首。请吃斋去。〔正末云〕柳翠。来到你家门首。你休凡心动也。你凡心动。我便知道。〔旦儿云〕我柳翠并不敢凡心动。妳妳。师父来了也。安排斋食供养。〔卜儿云〕师父家里来。安排斋食与师父吃。〔旦儿云〕妳妳。斋食也早哩。将过围碁来。与师父手较数着。〔卜儿云〕下次小的每。将过碁盘碁子来者。〔正末云〕柳翠。这个唤做甚么。〔旦儿云〕师父。这个唤做碁子。〔正末云〕柳翠。我和你下碁。则要你省的我这一着。这黑白二子。单比并着你娘儿两个哩。〔旦儿云〕师父。这碁子怎生比并着俺娘儿两个。你说与我听。〔正末云〕我有一偈。〔偈云〕未去争交意。先忘黑白心。一条无敌路。彻了无人寻。〔唱〕
　　【干荷叶】你娘呵是个做活的。恨不的待斜飞。你娘呵则是倚仗着你个弟子猱儿势。粘着处休热相偎。逼绰了便是伶俐。我双关二意说禅机。〔卜儿云〕这和尚不知他说甚么哩。〔正末唱〕老婆婆不解的我这其中意。
　　〔云〕抬了者。抬了者。〔旦儿云〕母亲。将过那双陆来。我和师父打几贴儿咱。〔卜旦云〕下次小的每。将过双陆来者。〔做摆双陆科〕〔正末云〕柳翠。这个唤做甚么。〔旦儿云〕这个唤做双陆。〔正末云〕这两块骨头。唤做甚么。〔旦儿云〕师父。这个不唤做骨头。这个唤做色数儿。〔正末云〕我试看咱。一对着六。〔旦儿云〕师父。不唤做一。唤做幺。〔正末云〕哦。一不唤做一唤做幺。我记着。我记着。二对着五。二双属阴。五单属阳。上下是阴阳相对着。三对四。四双属阴。三单属阳。上下也是阴阳相对着。柳翠也。原来这两块骨头上有阴阳之数。岂不是比并着你娘儿两个。〔旦儿云〕师父。这骨头儿怎生比并着俺娘儿两个。〔正末云〕你听。我也有一偈。〔偈云〕一把枯骸骨。东君掌上擎。自从有点污。抛掷到今生。〔唱〕
　　【上小楼】柳翠也自从你点污了素体。人将你多曾钻刺。郎君每他今后无钱向你的手内。但没权术。吃会抛掷。你若到三四五。三六里。那其间早则妆么不得。柳翠也好色的这把骨头儿你便休恁般寒碎。
　　〔云〕抬了者。抬了者。〔旦儿云〕母亲。将过气球来。我和师父踢一抛儿咱。〔卜儿云〕下次小的每。将过气球来者。〔做取气球科〕〔正末云〕柳翠。这个唤做甚么。〔旦儿云〕师父。这个唤做难当的。〔正末云〕怎生唤做难当的。〔旦儿云〕师父。这里面有个表。这个为三添气。郎君子弟要难当作耍呵。吹一口气。添上些水润这表。倾了那水。再吹一口气。拴了这葱管儿。便难当作耍。去了抛索儿。褪了那口气。便难当作耍不的了也。〔正末云〕假若有这口气呵。〔旦儿云〕便难当的。〔正末云〕若无这口气呵。〔旦儿云〕便难当不的。〔正末云〕若是无了这一口气呵。原来便难当不的。柳翠也。你便是比并着这气球。〔旦儿云〕师父。这气球怎生比并着柳翠。〔正末云〕你听。我也有一偈。〔偈云〕地水与火风。包含无为公。一朝公去后。四大各西东。〔唱〕
　　【幺篇】郎君每心闲时将你脚上踢。兴阑也络在网里。端的个不见实心。但听抛声。尽是虚脾。有一日。臭皮囊。褪了口元阳真气。柳翠也早闪下你这褪胞儿便死心塌地。
　　〔旦儿云〕我跟师父出家去。先将我那当官身衣服烧毁了罢。〔卜儿云〕下次小的每。将过柳翠当官身的衣服来者。〔旦儿偈云〕五漏作形骸。半生全不悟。脱却驴马身。正果天堂路。今日遇真僧。烧衣便归去。弟子烧衣。师当下火。〔正末云〕是。弟子烧衣。师当下火。烧了柳翠的衣服也。〔偈云〕避雨遮云更护风。瞒人全借你包笼。今日个脱身伴月还归去。似影相随总是空。咦。树头寻不见。身外更无踪。咄。柳翠。烧了衣服者。拜拜拜。〔旦儿做拜科〕〔正末唱〕
　　【满庭芳】你早则轮回也那绣衣。你和这衫儿永别。将背子道个安置。你且暂闲波宫样乌云髻。毛角冠摩顶再休题。〔云〕柳翠。你烧了这冠衫背子。有个比喻。〔旦儿云〕师父有甚么比喻。〔正末唱〕也则是土葬了你那送子弟麻花孝衣。火烧了你那战郎君的这铠甲头盔。这一场正合着俺那参禅意。你今日个脱身利己。柳翠也从今后早则去了你那蛣蜋皮。
　　〔卜儿云〕孩儿也。你在家中住一夜去。〔旦儿云〕师父。柳翠的母亲要留柳翠家中住一夜。〔正末云〕柳翠也。你休凡心动。你若凡心动呵。我便知道。我去也。〔旦儿云〕师父。柳翠并不敢凡心动。〔正末虚下〕〔旦儿云〕妳妳。员外在那里。〔卜儿云〕员外在这里。员外。你出来。〔牛员外上云〕妳妳。大姐在那里。〔卜儿云〕孩儿。员外来了也。〔牛员外云〕大姐。你为甚么出了家。〔旦儿云〕妳妳。你看着门。我和员外说一句话咱。〔正末上云〕柳翠也。开门来。〔旦儿慌科云〕师父来了也。我开开这门。师父家里来。〔做不见科云〕那得那师父。元来是我的这耳热。待我关上我这门。员外。则被你想杀我也。〔正末唱〕
　　【快活三】好也啰你是一个丽春院柳盗跖。〔旦儿云〕我等着师父哩。〔正末云〕噤声。〔唱〕你那里肯道爱月夜眠迟。则这此情惟有月先知。险些儿不枉费了我那栽培力。
　　【鲍老儿】若不是淡月朦胧使的见识。〔云〕甚么想杀我也牛员外。〔唱〕兀的不泄漏了春消息。月转回廊梦欲迷。可着我拔树将根觅。柳翠也。只怕你春归人老。花残月缺。树倒根摧。
　　〔旦儿云〕妳妳。我跟师父出家去也。〔卜儿云〕你去呵。我可怎了。〔正末云〕柳翠。上船上船。〔旦儿云〕师父。怎生有船无梢公。〔正末云〕柳翠也。要那梢公怎么。我一意在这里渡人来。〔唱〕
　　【十二月】这柳曾深笼着翡翠。这月曾冷浸着玻瓈。这月曾清光皎皎。这柳曾翠色依依。则一棹风前浪底。咫尺是蓬岛瑶池。
　　〔旦儿云〕师父。你渡我往那里去。〔正末唱〕
　　【尧民歌】柳也渡你到微茫烟水画桥西。〔旦儿云〕师父休撇了柳翠。〔正末唱〕柳翠也我怎肯满船空载月明归。一波纔动万波随。半载河东半载河西。谁也么知。三番家度柳翠。去来波我与你同赴龙华会。
　　〔云〕柳翠。到岸了也。可下船来。〔唱〕
　　【耍孩儿】毕罢了斜阳古道愁如织。饱觑着碧天边蟾光似水。冰轮碾破玉尘飞。早则不倚禅床皱定双眉。柳也你见了些朱门日日临官道。你见了些流水年年遶钓矶。〔旦儿云〕师父。我跟你去了。俺妳妳不思想杀我也。〔正末唱〕则你那桃花脸休洗杨花泪。断不了你那章台上霜风淅淅。渭城边烟雨霏霏。
　　〔云〕柳翠你来了呵。有几般儿物类失所也。〔旦儿云〕师父。是那几般物类。你说我听咱。〔正末唱〕
　　【三煞】来了你呵黄莺也懒更啼。金蝉也无处栖。来了你呵再不见那绿阴深处把青骢系。来了你呵再不见那舞春风楚宫别院纤腰细。来了你呵再不见那缀晓露汉殿长门翠黛低。来了你呵再不见那影蹁跹比张绪多娇媚。来了你呵再不见那助清凉陶令宅两行斜映。增杀气亚夫营万缕低垂。
　　〔旦儿云〕师父。我柳翠将来的究竟。可是如何。〔正末唱〕
　　【二煞】再不要长亭驿使催。河桥赠别离。则被这月明照破风扶起。直着你九霄碧汉开青眼。煞强如千里红尘锁翠眉。度你的是蟾宫桂。你要大呵重登霸岸。要小呵索向隋堤。
　　〔旦儿云〕师父。柳翠这两日怎生没精神的。〔正末唱〕
　　【煞尾】待荣华则被这风雨把你来摧。强打挣又被这霜雪把你欺。〔旦儿云〕师父。你将的我那里去那。〔正末唱〕我引你到西天西我佛莲池内。〔旦儿云〕师父。那我佛莲池内。怎用的我着。〔正末唱〕依旧的插你在南海南观音凈瓶里。〔同下〕
　　〔音释〕
　　重平声　的音底　猱音挠　解音械　刺仓洗切　掷征移切　得当美切　踢音体　蛣音岂　蜋音郎　跖张耻切　力音利　识伤以切　息丧挤切　觅忙闭切　织张耻切　系音记　跹音先　使去声
