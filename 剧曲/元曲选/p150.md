<!-- { "loadSidebar": true } -->
　　正名　说鱄诸伍员吹箫
　　说鱄诸伍员吹箫杂剧终

《元曲选》　月明和尚度柳翠杂剧　（明）臧晋叔 编
　　月明和尚度柳翠杂剧　　（元）李寿卿 撰
　　●月明和尚度柳翠杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　显孝寺主诵金经　正名　月明和尚度柳翠 
　　楔子
　　〔老旦扮观音领小末扮善才上诗云〕宝座巍巍法力强。慈悲极乐住西方。慧眼纔开能救苦。眉间放出白毫光。吾乃南海洛伽山观世音菩萨。这一个是童子善才。累劫修行。纔离苦海。只为慈悲心重。遍游人间。广说因缘。普救苦难。阐明佛法。天花天乐常临。济度众生。凡恼凡缘尽灭。以此莲花座上。号曰观音。祇树林中。称为菩萨。这也不在话下。且说我那净瓶内杨柳枝叶上偶污微尘。罚往人世。打一遭轮回。在杭州抱鉴营街积妓墙下。化作风尘匪妓。名为柳翠。直等三十年之后。填满宿债。那时着第十六尊罗汉月明尊者。直至人间点化柳翠。返本还元。同登佛会。〔诗云〕只为一点尘污惹祸灾。降临凡世罪应该。直待月明点化归清净。恁时同共见如来。〔下〕〔搽旦卜儿同旦儿扮柳翠上〕〔诗云〕教你当家不当家。及至当家乱如麻。早晨起来七件事。柴米油盐酱醋茶。俺是这抱鉴营街积妓墙下住坐。老身姓张。夫主姓柳。亡化过了十年也。我有这个女孩儿。叫做柳翠。不要说他容颜窈窕。且只道他心性聪明。折白道字。顶针续麻。谈笑恢谐。吹弹歌舞。无不精通。尽皆妙解。现做上厅行首。在城有一个牛员外。与俺柳翠做伴。今年是老柳十周年。请十众僧做好事。柳翠。你们首觑者。牛员外这早晚敢待来也。〔净扮牛员外上诗云〕举止虽然多俗态。说着风流偏酷爱。世人只识有钱牛。浑名叫做牛员外。小可杭州人氏。姓牛名璘。颇有些钱钞。人皆员外呼之。在城有一妓者柳翠与俺两个作伴多年。明日是柳大姐父亲的十周年。要做好事。不免送些盘缠与大姐使用去。此间是他门首。不必报复。径自入去。〔做见科〕妳妳。喏。大姐。喏。我牛璘索钱去来。到的迟了。大姐休怪。〔卜儿云〕员外。我要些盘缠与老柳做十周年。〔牛员外云〕妳妳。牛璘无甚么孝顺。只有这一千贯钞与大姐权做经钱。〔旦儿云〕员外。这尽勾了也。〔卜儿云〕下次小的每。安排下斋食。我自去蒿亭山显孝寺请僧众走一遭去也。〔下〕〔牛员外云〕大姐。我有几主钱未曾清楚。我还要索去。待明日再来。〔旦儿云〕员外。你明日早些儿来。与我拜佛。〔牛员外诗云〕明朝是汝父周年。自当来烈纸焚钱。〔旦儿云〕莫待我差人相请。一条绳把鼻子来牵。〔牛员外云〕你又来取笑。〔同下〕〔长老领净行者上诗云〕积水养鱼终不钓。深山放鹿愿长生。扫地恐伤蝼蚁命。为惜飞蛾纸罩灯。贫僧是这蒿亭山显孝寺住持长老。这山下有一施主人家是柳妈妈。因他夫主亡化。年年做斋。今年是十周年了。行者。山门首看去。那柳妈妈必然来请看经也。〔行者云〕师父。徒弟这两日正想豆腐麫觔吃哩。〔卜儿上云〕行者。你师父在么。〔行者云〕真个来了。师父在方丈中打坐。你自过去。〔卜儿做见科云〕师父。今年是老柳十周年。请十众僧做好事。〔长老云〕贫僧已知。你先回去。十众僧随后便来也。〔卜儿云〕师父早些儿来。我先回去也。〔下〕〔长老云〕行者。俺这寺中那里取十众僧来。〔行者云〕师父。待我搯指头数一数。师父。你一个。我一个。首座。藏主。藏头。会朗。会明。法聪。法广。只得九个。〔长老云〕还少一众怎了。〔行者云〕哦。有了有了。香积厨下烧火的那腌■〈月替〉和尚。也当一个。〔长老云〕则怕不中。〔行者云〕有甚么不中。又不要他看经。则把来凑数儿罢了。〔长老云〕你叫他来。〔行者云〕香积厨下兀那风和尚。你来你来。〔正末扮月明和尚挑月儿上云〕来也。来也。〔偈云〕祖上非为和尚。法名本是月明。见我何曾识我。有声毕竟无声。〔行者云〕你看这和尚又醉了也。〔正末笑科偈云〕好个醉和尚。人间非有相。参禅祖一宗。传教尊三藏。处世有机权。脱身改模样。心地甚分明。月在垂杨上。咄。临了两句怎生道。芦花两岸雪。烟水一江秋。〔唱〕
　　【仙吕赏花时】这月明曾碾破银河万里空。这和尚曾击响金陵半夜钟。端的个洗碧落露华浓。〔行者云〕你这和尚。风张风势。说谎调皮。没些儿至诚的。〔正末唱〕也不是我脱空卖弄。〔行者云〕正是个风魔和尚。挑着这个。不知是甚么东西。恰似个烧饼的晃子。你家又不卖饼。要他怎的。不如打破了罢。〔做打破科〕〔正末唱〕呀呀呀则一拳打破了广寒宫。
　　【幺篇】早不见桂子香飘八月风。〔行者云〕八月风。腊月雪。冻的要不的。〔正末云〕你休笑我。〔唱〕这的是蟾影光磨百炼铜。这月曾照兴废古今同。你则看那北邙山的故冢。〔行者云〕你这个和尚。则要吃酒吃肉。真是滥僧。〔正末云〕谁是真僧。谁是滥僧。〔行者云〕我是真僧。你是滥僧。〔正末云〕谁是真僧。谁是滥僧。〔行者云〕你是真僧。我是滥僧。呸。可颠倒了。〔正末云〕你和我争甚么人我。那楚家的陵坵。汉家的墓冢。都在那里也呵。你试觑波。〔唱〕都一般潇洒月明中。〔下〕
　　〔长老云〕行者收拾法器。下山看经去来。〔诗云〕本寺师徒十众僧。特来相请念金经。柳翠虔诚做好事。坠落天花朵朵生。〔同下〕
　　〔音释〕
　　众平声　祗音其　污去声　应平声　解上声　施去声　藏去声　当去声　相去声　行去声
　　第一折
　　〔卜儿同旦柳翠上云〕老身张氏。今年是夫主老柳十周年。准备下斋食。众师父每敢待来也。〔长老同众行者上诗云〕寂寞萧条僧世界。清虚冷淡佛家风。万相现时空是色。一灵去后色还空。贫僧乃显孝寺住持的便是。柳妈妈。老僧与众僧都来了也。〔卜儿云〕师父请家里来。〔旦儿云〕我请十众僧。如何则九个。少了一个。〔行者云〕便来也。兀那和尚。快来快来。〔正末上云〕来也。来也。你叫我做甚么。〔行者云〕我叫你做好事。〔正末云〕你几曾做那好事来。我问你那里有酒么。〔行者云〕人家做好事。那得有酒。〔正末云〕有酒我便去。无酒我不去。〔行者云〕有酒有酒。〔正末云〕那里有肉么。〔行者云〕我说道做好事。那得肉来。〔正末云〕有肉我便去。无肉我不去。〔行者云〕有肉有肉。〔正末云〕是谁家做好事。〔行者云〕是柳翠家。〔正末云〕哦。是那好女孩儿的柳翠么。〔行者笑科云〕你问他怎的。〔正末云〕是别人家我不去。是柳翠家我便去。〔行者云〕偏怎生他家你便去。〔正末云〕我若不去呵。怎生成就俺那姻缘大事。〔行者云〕正是风魔和尚。你和他成就姻缘。他怎生肯哩。〔正末云〕你先行者。我随后便来也。〔背云〕他那里知道。贫僧乃是西天第十六尊罗汉月明尊者。因为杭州抱鉴营街积妓墙下。有一风尘妓女柳翠。此女子本是如来法身。恐怕他迷却正道。特着贫僧引度此女子。只索走一遭去。想初祖达摩西至东土。不立文字。教外别传。直指人心。见性成佛。此个道理。你世上人怎生知道也呵。〔唱〕
　　【仙吕点绛唇】自从五派禅分。要知根本。西来信。则为这懵懂禅昏。我也曾扯住俺那达摩问。
　　【混江龙】直待要剖开混沌。月为精魄柳为魂。一任着纷纷白眼。管甚么滚滚红尘。恰纔个袖拂清风临九陌。又早是杖挑明月可便扣三门。则为我这半生花酒为檀信。其实的倦贪名利。因此上不断您这腥荤。
　　〔云〕有人来问贫僧如何是佛。我说你说的便是。有人来问贫僧如何是道。我道你道的便是。〔唱〕
　　【油葫芦】我为甚钻出头来百事滚。是非场哎我也占的稳。人笑我是风魔的和尚就儿里包含着醉乾坤。则我这布囊陡觉青蚨尽。都为那醁醅旋泼鹅黄嫩。〔云〕世俗人没来由争长竞短。你死我活。有呵吃些个。有呵穿些个。苦海无边。回头是岸。〔唱〕巡指间春又秋。斩眼间晨又昏。则被他韶华荏苒催双鬓。争如我向闲处且潜身。
　　【天下乐】端的个自古宗风释教尊。我想这今人。谁能出世尘。我寻思来万般皆下品。我则待向娑婆世界游。做莲花国里人。这就是开方便不二门。
　　〔长老唱西方赞云〕莲池海会。弥陀如来。观音势至坐莲台。接引上金阶。大誓弘开。唯愿离尘埃。〔行者念云〕香云盖。菩萨摩诃萨。〔连念三声动法器科〕〔旦儿云〕十众僧来了九众。还有一众不来。待我到门前看咱。〔正末云〕出门时好好的天气。如今下着蒙蒙的细雨儿。哎呀。跌杀贫僧也。〔旦儿云〕清早晨间一个和尚在俺门前擦倒。我着两句言语嘲拨他。看他也省的么。〔偈云〕由他铁脚禅和子。到俺门前跌破头。〔正末答云〕则俺那天堂路上生荆棘。都是你这地狱门前滑似油。〔旦儿云〕那里不是积福去处。我扶起你来。〔正末云〕我本来度脱你。倒着你接引了我。〔旦儿云〕敢问师父。从那里来。〔正末云〕我来处来。〔旦儿云〕如今那里去。〔正末云〕我去处去。〔旦儿云〕这和尚倒知个来去。〔正末偈云〕噤声。道马非为马。呼牛未必牛。两头都放下。终到一时休。此处还有话说么。请柳翠速道。〔旦儿云〕你这般答禅语呵。你大古里是淡云长老。〔正末云〕这小鬼头。众生与佛相同。我比淡云长老。有何差别。〔唱〕
　　【那咤令】我虽不是淡云。遮桂花几分。我虽不是远村。映梅梢半痕。我则是本因。度垂杨一轮。〔旦儿云〕你是甚么和尚。〔正末云〕我是月明和尚。〔旦儿云〕你是月明和尚。你是那个月。〔正末云〕柳翠。我这个月单道着你身上哩。〔唱〕若不是月正明。柳也你可有谁偢问。休看我似那陌上的这征尘。
　　〔云〕柳翠。人道你归一。你可不归一。〔旦儿云〕师父。我怎生不归一。我是第一个归一的人。〔正末云〕我说你那不归一处与你听者。〔唱〕
　　【鹊踏枝】你则合映着孤村。你却待罩着荒坟。〔旦儿云〕我这里住如何。〔正末云〕不争你在这里住呵。〔唱〕不甫能栽向东家。却又早苫上西邻。〔旦儿云〕我那里听你那风言风语。〔正末云〕你可怕那风雨里那。〔唱〕你休那般絮纷纷似香绵乱滚。柳也你又早这般安排下断送行人。
