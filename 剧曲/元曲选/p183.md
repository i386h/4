<!-- { "loadSidebar": true } -->
　　〔郭云〕你赖不过。我今告着你哩。〔正末云〕你凭甚么勾我。〔郭云〕我凭勾头文书勾你。〔正末云〕你文书那里。〔郭出文书科〕〔正末云〕你念我听。〔郭念云〕奉州官台旨。即勾唤杀人贼一名。胡道人。是你不是你。〔正末云〕将来我看。〔做换文书科云〕疾。你再读。看是谁。就拿谁。〔郭云〕是。读。看是谁。就拿谁。〔念科云〕奉州官台旨。勾换杀人贼一名。郭马儿。〔惊科〕这上面可怎么写着我。〔正末唱〕
　　【倘秀才】我不信那官人敢断谁。则为你愚不省将勾头来吊你。正是俺自有心猿百字碑。哎。村物事。泼东西。怎到得那里。
　　【滚绣球】俺那里白云自在飞。仙鹤出入随。俺那里洞门不闭。〔郭云〕师父。则怕那里有俺媳妇儿么。〔正末唱〕你可也再休题家有贤妻。〔郭云〕师父。这里是那里。〔正末云〕马儿。你看波。〔唱〕这壁银河织女机。那壁洞中玉女扉。怎发付你那酒色财气。则你那送行人何曾道展眼舒眉。你是个红尘道上千年柳。你觑波白玉堂前一树梅。〔旦儿上郭见科云〕兀的不是我浑家贺腊梅哩。〔正末云〕疾。〔旦下〕〔郭云〕师父。俺媳妇那里去了。纔在这里怎生不见了。〔正末唱〕怎知这就里玄机。
　　〔郭云〕我也道。花枝般好媳妇。被你杀了不成。快教他出来还了我罢。〔正末唱〕
　　【伴读书】你道是花枝儿媳妇天然美。又道是笋条儿一对青年纪。端的谁遣来两个成匹配。到今日又谁拆散你这芳连理。可怎生不解其中意。还认做儿女夫妻。
　　〔郭云〕你藏了我媳妇儿。我便肯干罢。社长。你也帮我一帮。扭他见官去来。〔社长云〕勾头文书元着我协同着你拿这胡道人。我帮你。我帮你。〔正末唱〕
　　【笑和尚】我我我要你媳妇儿做甚的。你你你扭住我欲何为。敢敢敢挟着这一纸文书的势。看看看你媳妇儿在那里。有有有谁是个杀人贼。来来来咱和你去当官对。
　　〔郭云〕社长。适纔我那媳妇。你也看见的。到官去你与我做个质证。〔社长云〕你不要等他唱曲。只拿他到官司去。〔正末唱〕
　　【煞尾】再休想一枝逗漏春消息。则要你三岛追随路不迷。拜辞了潇湘洞庭水。同去蟠桃赴仙会。酒泛天浆滋味美。乐奏云璈音调奇。绛树青琴左右立。都是玉骨冰肌世无比。我劝你这片凡心早收拾。莫为娇妻苦萦系。〔郭云〕你拐了我媳妇儿。更待干罢。社长。你帮我拖他到官去。好歹要还我媳妇来。〔正末云〕这呆汉昏迷不省。枉了我三遭儿也。〔唱〕似这等呆脑呆头劝不回呸。可不干赚了我奔走红尘九千里。〔做顿袖脱科下〕
　　〔郭云〕好。两个后生拿一个先生。被他浏了。我不问那里赶上去。〔社长云〕这里有两条路。你往这头。我往那头。两路抄将来。不怕他会飞上天去。〔郭云〕说的是。赶赶赶。〔同下〕
　　〔音释〕
　　咽音烟　狻音酸　猊音移　搦囊带切　曳音异　力音利　吃音耻　的音底　蕝镌入声　　鹤音豪　日人智切　贼则平声　息丧挤切　璈音敖　立音利　拾绳知切　系音计　赚音湛　浏柳平声
　　第四折
　　〔正末打愚鼓■〈闲〉子上云〕罗浮道士谁同流。草衣木食轻王侯。世间甲子管不得。壶里乾坤只自由。数着残碁江月晓。一声长啸海门秋。饮余回首话归路。笑指白云天际头。〔郭马儿冲上拿科云〕拿住。我如今再不等你浏了。和你见官去来。〔正末唱〕
　　【双调新水令】则这杀人贼须是你护身符。教你做神仙悟也不悟。你看承我做酒布袋。请看这药葫芦。不是村夫。还有三卷天书。〔郭云〕甚么天书。敢是化缘的疏头。〔正末唱〕你休猜做化缘疏。
　　〔郭扯末云〕告官去来。〔正末唱〕
　　【驻马听】你将我袍袖揪捽。误了你龙麝香茶和露煑。将我环绦扯住。怎教凤城春色典琴沽。建溪别馆觅钱簏。蓬莱仙岛休家去。〔郭云〕你杀了人。往那里去。〔正末唱〕我若是欠人债负。俺那里白云满地无寻处。
　　〔郭云〕我的媳妇儿。你送的那里去了。〔正末云〕不是你的媳妇。〔郭云〕倒是你的媳妇。〔正末唱〕
　　【沉醉东风】是我绾角儿宿缘伴侣。垂髫时儿女妻夫。是我的媳妇儿。泼男女。尚古自参不透野花村务。〔郭云〕你是个出家人。如何要老婆。〔正末唱〕道士须当配道姑。〔带云〕呆汉。〔唱〕则俺两口儿先生姓吕。
　　〔郭云〕你不要强。和你告官去来。〔正末唱〕
　　【七弟兄】由你到大处。告去。只拣爱的做。你道是踏破铁鞋无觅处。算来全不费工夫。可干吃了半碗腤■〈月替〉吐。
　　【梅花酒】想您个匹夫。不识贤愚。蠢蠢之物。落落之徒。休猜俺做左道术。俺自拿着捩鼻木。您拽着我布道服。俺急切里要回去。您当街里缠师父。俺为甚的不言语。悠心儿下自踌躇。
　　【收江南】俺则待朗吟飞过洞庭湖。您在茶坊中说甚蜜和酥。〔外扮孤一行上云〕甚么人嚷乱。与我拿过来者。〔正末唱〕扇圈般一部落腮胡。更狠似道録。马头前不慌杀了贺仙姑。
　　〔郭云〕这个道人。杀了我的媳妇儿。大人与我做主咱。〔孤云〕兀那道人。清平世界。浪荡乾坤。你怎敢杀人。〔正末云〕郭马儿告我杀了他媳妇儿。他媳妇贺腊梅见在不曾死。〔孤云〕贺猎梅在那里。叫来我看。〔正末云〕现在此处。疾。〔旦儿上云〕师父。唤你徒弟。那厢使用。〔正末云〕这不是他媳妇儿。〔孤云〕郭马儿。你告这道人杀了你媳妇儿。如今你媳妇现在。做的个告人徒自己徒。左右。推出去杀坏了者。〔孤一行下〕〔郭云〕可怎了也。〔正末云〕郭马儿。你告着我杀了你媳妇儿。如今你媳妇现在。做了个诬告人死罪。自己反坐。如今要杀坏你。要我救你不救。〔郭云〕可知要救我哩。〔外扮锺离引众仙上云〕郭马儿。你认的我么。〔郭云〕怎生官人也不见了。祗候也不见了。都是一火先生。敢是我错走在五龙坛里来了。〔正末云〕郭马儿。你认的这众仙么。〔郭云〕这位做官的胡子是谁。〔正末唱〕
　　【水仙子】这一个是汉锺离现掌着羣仙箓。〔郭云〕这位拿着拐儿的。不是皁隶。〔正末唱〕这一个是铁拐李发乱梳。〔郭云〕兀那位着绿襕袍的。不是令史哩。〔正末唱〕这一个是蓝采和板撒云阳木。〔郭云〕这老儿是谁〔正末唱〕这一个是张果老赵州桥骑倒驴。〔郭云〕这位背葫芦的是谁。〔正末唱〕这一个是徐神翁身背着葫芦。〔郭云〕这位携花篮的是谁。〔正末唱〕这一个是韩湘子韩愈的亲侄。〔郭云〕这位穿红的是谁。〔正末唱〕这一个是曹国舅宋朝的眷属。〔郭云〕敢问师父你可是谁。〔正末云〕贫道姓吕名岩。字洞宾。道号纯阳子。〔唱〕则我是吕纯阳爱打的简子愚鼓。
　　〔郭云〕是了。三十年前我是岳阳楼下老柳树。俺浑家贺腊梅。就是杜康庙前白梅树。后来托生下方。配为夫妇。直待师父三度点化。纔归正道。稽首。我弟子早省悟了也。〔锺离云〕你二人既得省悟。听吾指示。〔词云〕你本是人间土木之物。差洞宾将你引度。今日个行满功成。跨苍鸾同登仙路。〔郭旦拜谢科〕〔正末唱〕
　　【收尾】则我向岳阳楼来往经三度。指引你双归紫府。方纔识仙家的日月长。再不受人间的斧斤苦。
　　〔音释〕
　　捽音租　簏音路　负音赴　髫音条　术绳朱切　捩音裂　鼻音疲　木音暮　服房夫切　録音虑　箓音虑　属绳朱切
　　题目　郭上灶双赴灵虚殿　
　　正名　吕洞宾三醉岳阳楼
　　吕洞宾三醉岳阳楼杂剧终

《元曲选》　马丹阳三度任风子杂剧　（明）臧晋叔 编
　　马丹阳三度任风子杂剧　　（元）马致远 撰
　　●马丹阳三度任风子杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　甘河镇一地断荤腥　正名　马丹阳三度任风子 
　　第一折
　　〔冲末扮马丹阳上诗云〕雪瓮冰虀满筯黄。沙缾豆粥隔篱香。就中滋味无人识。傲杀羊羔奶酪浆。贫道祖居宁海。莱阳人也。俗姓马。名从义。乃伏波将军马援之后。钱财过万倍之余。田宅有半州之盛。家传秘行。世积阴功。初蒙祖师点化。不得正道。把我魂魄。摄归阴府。受鞭笞之苦。忽见祖师来救。化作天尊。令贫道似梦非梦。方觉死生之可惧也。因此遂弃其金珠。抛其眷属。身挂一瓢。顶分三髻。按天地人三才之道。正一髻受东华帝君指教。去其四罪。是人我是非。右一髻受纯阳真人指教。去其四罪。是富贵名利。左一髻受王祖师指教。去其四罪。是酒色财气。方成大道。正授白云洞主丹阳抱一无为普化真人。阴符中道。人身难得。中土难逢。假是得生。正法难遇。贫道昨宵看见青气冲天。下照终南山甘河镇。有一人任屠。此人有半仙之分。因而禀过祖师。前去点化他。若到的甘河镇。将一方之地。都化的不吃腥荤。你道为何。此人是屠户之家。他见我化的一方之地。都吃了斋素。搅了他买卖。他必然来伤害我性命。他若来时。点化此人。归于正道。〔诗云〕我与他阎王簿上除生死。紫府宫中立姓名。指开海角天涯路。引得迷人大道行。〔下〕〔正末扮任屠同旦李氏上云〕自家终南山甘河镇人氏。姓任。是个操刀屠户。嫡亲的两口儿家属。浑家李氏。近新来生了一个小厮儿。今日是我生辰之日。又是孩儿满月。众兄弟送些礼物来。大嫂。你去安排酒食茶饭等待。兄弟每这早晚敢待来也。〔旦云〕理会的。〔众屠户上云〕俺都是甘河镇屠户。俺有一个哥哥是任屠。俺的本钱是他的。近新来不知是那里走的个师父来。头挽着三个丫髻。化的俺这一方之人。尽都吃了斋素。俺屠行买卖都迟了。本钱消折。今日是任屠哥哥生辰之日。又是他孩儿满月。一来与哥哥做生日。二来问哥哥借些本钱。说话中间。可早来到了也。〔众见正末科云〕哥哥。你兄弟来迟也。〔正末云〕恰纔道罢。兄弟每早来了也。量任屠有何德能。动劳列位。请坐。〔众云〕哥哥请坐。〔正末云〕大嫂将酒来。兄弟每慢慢饮一杯。〔众云〕俺兄弟每又无厚礼。倒来定害哥哥嫂嫂。〔正末云〕兄弟。一回相见一回老。能有几年做弟兄也呵。〔唱〕
　　【仙吕点绛唇】朋友相怜。弟兄错见。任屠面。今日何缘。因贱降来宅院。
　　【混江龙】俺屠家开宴。端的是肉如山岳酒如川。都是些吾兄我弟。等辈齐肩。直吃的月上花梢倾尽酒。风吹荷叶倒垂莲。客喧席上。酒到跟前。何曾摘厌。并不推言。一盏盏接入手。可都干干的咽。卖弄他掂斤播两。拨万轮千。
