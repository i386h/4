<!-- { "loadSidebar": true } -->
　　〔众云〕酒勾了。俺吃不得了也。〔正末云〕众兄弟。可早醉也。〔唱〕
　　【油葫芦】你着那些札手风乔人酒量浅。他吃不的一谜里瀽。他将那吃不了的牛肉着指头填。恰便似饿狼般撞入肥羊圈。乞儿般闹了悲田院。吃的来眼又睁。撑的来气又喘。都是猪脖脐狗奶子乔亲眷。都坐满一圆圈。
　　【天下乐】可正是画戟门排见醉仙。〔带云〕大嫂。〔唱〕则我这家缘。不少了你吃共穿。生下这魔合罗般好儿天可怜。花谢了花再开。月缺了月再圆。咱人老何曾再少年。
　　〔众云〕你兄弟都折少本钱。问哥哥再借些钞做本钱。〔正末云〕大嫂。兄弟每无本钱呵。借与他些。〔旦云〕咱那里得那钱来。你好忒自专也。〔正末唱〕
　　【那咤令】非任屠自专。大河里有船。相知每共言。囊橐里有钱。〔旦云〕俺那里有那钱来。〔正末云〕你这般恶义白赖的。〔唱〕哎。这婆娘不贤。头直上有天。任屠非自夸。你亲曾见。做屠户的这些■〈行外亢内〉■〈行外完内〉。
　　【鹊踏枝】一个道少人钱。一个道缺盘缠。怕不待鼓脑争头。争奈他赤手空拳。俺这里谢天。葫芦提过遣。咱比他稍有些水陆庄田。
　　〔云〕大嫂。去后面看些茶饭来。〔旦云〕理会的。〔下〕〔正末云〕我开了这箱子。取出些钱钞来。与你一家两锭做本钱。兄弟也。我去年借与你许多本钱。都那里去了。〔众云〕哥哥不知。去年借的本钱。都折了。近新来不知那里走将一个先生来。化的这甘河镇一方之地。都吃了斋素。因此上折了本钱。〔正末唱〕
　　【寄生草】你道他都修善。不吃膻。你道是先生每闹了终南县。道士每住满全真院。庄家每闲看神仙传。姑姑每屯满七真堂。我道来摇车儿摆满三清殿。
　　〔众云〕哥哥。似这等屠户。人家都吃了斋。着咱每怎生做买卖。〔正末云〕你休闹。可不道搅人买卖。如杀父母。如今那个敢杀那先生去。〔众云〕俺去。〔正末云〕你如今白厮打。赢的。便杀那先生去。〔众云〕说的是。说的是。俺众人打你一个。〔正末云〕打将来。〔做打科众倒科〕〔正末云〕你都近不的我。〔唱〕
　　【金盏儿】一个拳来到眼跟前。轻躲过臂忙搧。一个被我搬的一似风车儿转。一个拳来先躲过似放过一蚕椽。这一个明堂里可早叉翻背。这一个嘴缝上中直拳。这一个扑的腮揾土。这一个亨的脚朝天。
　　〔众云〕哥哥俺近不的你。是你去。〔正末云〕我去。〔众云〕虽然这等。还怕那先生有神通。你到那里小心在意者。〔正末云〕兄弟每。我明日五更前后。便去杀那先生。你放心者。〔唱〕
　　【赚煞尾】想着我扑乳牛力气全。杀劣马心非善。但提起身轻体健。俺两个若还厮撞见。不着那厮巧语花言遮莫你驾云轩平地升仙。将我这摘胆剜心手段展。须直赶到玉皇殿前。撞入那月宫里面。我把他死羊般拖下九重天。〔下〕
　　〔众云〕哥哥醉了也。俺众人回家去来。〔下〕
　　〔音释〕
　　笞音痴　荤音昏　宅池斋切　掂店平声　谜迷去声　瀽音蹇　圈去声　橐音托　■〈行外亢内〉音杭　■〈行外完内〉音院　膻扇平声　屯音豚　搧扇平声　揾温去声　剜碗平声
　　第二折
　　〔马丹阳上云〕贫道马丹阳。离了仙乡。来此终南县甘河镇。化一草庵居住。不勾半年。将此一方的人。都化的吃了斋素。果然这任屠杀生太众。性如烈火。如今要杀贫道。或白昼而来。或黑夜而至。可用俺神通秘法。点化此人。俗说能化一罗刹。莫度十七斜。我教他眼前见些恶境头。然后点化此人。这早晚敢待来也。〔正末同旦上云〕我昨日和众兄弟每打赌赛。今日杀那先生去。我昨日吃的酒多了些。今日宿酒未醒。我索杀那先生走一遭去。〔唱〕
　　【正宫端正好】添酒力晚风凉。助杀气秋云暮。尚兀自脚趔趄醉眼模糊。他化的俺一方之地都食素。单则是俺这杀生的无缘度。
　　〔旦云〕你这早晚往那里去。〔正末云〕我要杀那先生去。〔唱〕
　　【滚绣球】你可也休怕怖。我心中不恍忽。常言道避着不做。〔旦云〕他是个出家人。和你往日无冤。近日无雠。你杀他怎的。〔正末云〕任大嫂。你莫不养着那先生来。〔旦云〕呸。你听。是甚言语。〔正末唱〕你莫不和马丹阳是绾角儿妻夫。〔旦云〕我看你到那里怎的。〔正末唱〕我到那里一只手揪住系腰。一只手揝住道服。把那厮轻轻抬举。滴溜扑撺下街衢。我是个敲牛宰马任风子。〔旦云〕你休去。带累我也〔正末唱〕带累你抱侄携男鲁义姑。我言语无虚。
　　〔旦云〕我苦劝你。不听我言语。〔正末唱〕
　　【倘秀才】你道是苦劝着不依你个妇女。那先生坏衣饭如杀父母。自古无毒不丈夫。〔云〕大嫂。咱那孩儿在那里。〔旦云〕孩儿在家睡哩。〔正末唱〕则那亲生子。快啼哭。你与我觑去。
　　〔旦云〕我好也要你家去。歹也要你家去。〔正末云〕大嫂。那先生和我往日无冤。近日无雠。我没来由杀他怎的。那庄里有几个头口儿。我则怕别的屠户赶了去。我只推杀那先生。其实赶头口去。你家去磨下刀。烧下汤。我便赶将头口来也。〔旦云〕哦。可知道杀人偿命。欠债还钱。你这般说纔是。我如今便去烧的汤热。磨的刀快。你早些儿来家。〔下〕〔正末云〕婆娘家性如水。我三两句话。说的他回去了。我今去杀那先生去。可早来到也。我跳过这墙去。〔唱〕
　　【滚绣球】我骗土墙腾的跳过来。转茅檐厌的行过去。退身在背阴黑处。〔带云〕兀的不有人来也。〔唱〕莫不是马丹阳先有埋伏。我则见悄悄的有人言。原来是潇潇的风弄竹。晃的这月华明闪云来云去。似人行竹影扶疎。原来这害丹阳刺客心头怕。杀劣马贼人胆底虚。使不着胆大心麤。
　　〔云〕我自过去。〔做见科〕〔丹阳云〕任屠。你来了也。〔正末背云〕好奇怪。他怎生认的我。〔回云〕我来了也。〔丹阳云〕你来做甚么。〔正末云〕我来杀你哩。〔丹阳云〕我是个出家人。与你往日无冤。近日无雠。你如何来杀我。〔正末云〕我是个屠户之家。你化的一方之地。都不吃荤腥。坏了俺屠行买卖。我因此来杀你。〔丹阳云〕你道我化的这一方之地。都不吃荤腥。坏了你这买卖。因此来杀贫道。是我搅了你买卖。也罢也罢。贫道受死。你与我快性者。〔正末云〕你有甚么神通广大使出来。〔丹阳云〕贫道那里有神通。〔正末唱〕
　　【倘秀才】遮莫你摄伏下北极真武。便请下东华帝主。我道你敢是个南方左道术。便有甚缩地法。混天书。我与你个快取。
　　〔外扮神子仗剑上〕〔■〈扌班〉末科〕〔正末唱〕
　　【穷河西】我这里观绝了悠悠的五魂也无。原来这丹阳师父领着一个护身符。他不是跨鹤来可怎生有这般翅羽。他把我当拦住。则我这泼性命向他跟前怎生过去。
　　〔神子杀正末科下〕〔正末云〕有杀人贼也。〔丹阳云〕任屠。你做甚么。〔正末云〕哎哟。有杀人贼也。还我头来。〔丹阳云〕你纔要杀我。倒问我要头。你自摸你那头去。〔正末云〕师父。放任屠回家去罢。〔丹阳云〕你要去自去。谁当着你哩。〔正末云〕师父。我来时一条路。如今三条路。不知往那条路去。〔丹阳云〕你来处来。去处去。休迷了正道。〔正末云〕是是是。来处来。去处去。〔做寻思科云〕父母生我。是来处来。我若死了。便是去处去。他着我休迷了正道。这先生敢教我跟他出家去。罢罢罢。稽首。任屠情愿跟师父出家。〔丹阳云〕你要出家。你可是甚么善男善女。你恰纔提短刀越墙而过。要杀我。如今可要跟我出家。你听者。〔诗云〕将你那娇妻幼子都休顾。便有玉海金山也不慕。一心唯想你生身何处来。我方纔指与你条大道长生路。俺这神仙则许神仙做。你那凡夫则寻凡夫去。〔正末唱〕
　　【叨叨令】师父道神仙则许神仙做。凡夫则寻你凡夫去。爷娘枉说爷娘苦。〔云〕则是我那魔合罗孩儿。嗨。父母恩养。尚且报不的。量他打甚么不紧。〔唱〕常言道儿孙自有儿孙福。〔云〕儿女是金枷玉锁。欢喜冤家。师父。稽首。〔唱〕任屠却须省得也么哥。却须省得也么哥。告师父指与我一道长生路。
　　〔丹阳云〕任屠。你坚心要出家么。〔正末云〕情愿与师父做个徒弟。〔丹阳云〕任屠。你既要出家。抛弃了你那妻子。方可出家。〔正末云〕你徒弟既要出家。量他打甚么不紧。徒弟都舍了也。〔丹阳云〕你真个要出家。我与你十戒。一戒酒色财气。二戒人我是非。三戒因缘好恶。四戒忧愁思虑。五戒口慈心毒。六戒吞腥啖肉。七戒常怀不足。八戒克己厚人。九戒马劣猿颠。十戒怕死贪生。此十戒是万罪之缘。万恶之种。既要学道。必当戒之。将你俗衣尽都去了。身穿着道袍。腰系着杂彩绦。每日在菜园中。修行办道。早晨打五百桶水。日中打五百桶水。天晚打五百桶水。缴辘轳。偎陇儿。拨畦儿。打勤劳。受辛苦。口诵道德经云。道可道。非常道。名可名。非常名。〔诗云〕你那气无强弱志为先。努力须行莫换肩。离得这番凡境界。着你生身别上一重天。〔正末云〕师父着我早晨打五百桶水。午间打五百桶水。晚夕打五百桶水。一日一千五百桶水。量这眼小井。却不打的干了那。〔唱〕
　　【三煞】从今后栽下这五株绿柳侵门户。种下这三径黄花近草庐。学师父伏虎降龙。跨鸾乘凤。谁待要宰马敲牛。杀狗屠驴。谢师父救了我这蠢蠢之物。泛泛之才。落落之徒。虽然愚鲁。从小里看过文书。
　　【二煞】高山流水知音许。古木苍烟入画图。学列子乘风。子房归道。陶令休官。范蠡归湖虽然是平日凡胎。一旦修真。无甚功夫。撇下这砧刀什物。情取那经卷药葫芦。
　　【煞尾】再谁想泥猪疥狗生涯苦。玉兔金乌死限拘。修无量乐有余。朱顶鹤献花鹿。唳野猿啸风虎。云满窗月满户。花满蹊酒满壶。风满帘香满垆。看读玄元道德书。习学清虚庄列术。小小茅庵是可居。春夏秋冬总不殊。春景园林赏花木。夏日山间避炎暑。秋天篱边玩松菊。冬雪檐前看梅竹。皓月清风为伴侣。酒又不饮色又无。财又不贪气不出。我准备麻绳拽辘轳。提挈荆筐担粪土。锄了田苗。种了菜蔬。老做庄家小做屠。〔带云〕我兀的到这中年。做你一个徒弟。〔唱〕哎师父。我可也打的你那勤劳受的你那苦。〔下〕
　　〔丹阳云〕且喜任屠仙胎可在。便要出家。看他修行如何。再传秘法。点化他成仙了道。〔词云〕任屠。不是我故意的磨灭经年。也只为修仙事全要精专。待他时有一日功成行满。纔许你离尘世证果朝元。〔下〕
　　〔音释〕
