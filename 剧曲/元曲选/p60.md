<!-- { "loadSidebar": true } -->
　　〔云〕张千。你和他寻去。〔张千云〕理会的。兀那小的。我和你寻去。出的这门来。往那里寻他去。〔搽旦带酒上云〕我吃了几杯酒。醉了也。〔倈扯科〕〔张千云〕这正是那妇人。〔张千打科〕〔搽旦云〕哥哥。你为甚么打我。〔张千云〕开封府里勾唤你哩。〔搽旦云〕我又无罪过。我去见便了。〔同见末科〕〔搽旦云〕相公。我又无罪过。唤我来做甚么。〔正末云〕这婆娘。兀的不醉了也。兀那妇人。你认的那尸首么。〔搽旦认假哭科云〕兀的不是我丈夫李顺。怎生死了来。〔正末云〕兀那妇人。你丈夫死了。你须知道。〔搽旦云〕不知怎生死了俺丈夫来。〔正未唱〕
　　【满庭芳】你休推东主西。可甚么三从四德。那些个家有贤妻。若是抛一块瓦儿须要着田地。你与我快说真实。〔云〕兀那妇人。我问你咱。你在家呵。〔唱〕决有些嗔忿忿眉南面北。〔搽旦云〕俺两口儿并不曾。〔正末唱〕你莫不气冲冲话不投机。〔搽旦云〕俺夫妻最说的着。〔正末唱〕你休则管里胡支对。我当厅问你。〔带云〕我不问你别的。〔唱〕则问你谁是杀人贼。
　　〔云〕兀那小的。谁杀了你父亲来。〔倈依前比手势科〕〔正末云〕你认的那个人么。〔倈点头科〕〔正末云〕张千。将这一行人提在一壁。押过那秀才来。〔张押刘天义上见科〕〔正末云〕兀那刘天义。我教你夜来问那女子个详细。要他一件信物。你又不将来。这官司都问在你身上。〔刘天义云〕大人。我刘天义问他要一件信物来了。〔正末云〕是甚物件。〔刘天义云〕是一朵娇滴滴碧桃花。〔正末云〕将来我看。〔刘怀中取出正末接看科云〕原来是一根桃符。上写着长命富贵。这杀人贼有了也。〔唱〕
　　【倘秀才】我则道杀人贼不知在那壁。则他这翠鸾女却元来在这里。他门定桃符辟邪祟。增福禄。画钟馗。知他甚娘报门神户尉。
　　【呆骨朵】兀的是自作自受身当罪。〔云〕张千。〔唱〕你把杀人贼快与我勾追。〔张千云〕着小的去勾唤谁。〔正末唱〕你排门儿则寻那宜入新年。我手里现放着长命富贵。这言语表出人凶吉。这桃符泄漏春消息。怎瞒那掌东岳速报司。和这判南衙包待制。
　　〔云〕张千。你将这一根桃符。与我寻对那一根儿去。〔张千云〕理会的。我出的这门来。转过隅头。抹过裹角。来到这饭店门首。桃符都有。来到狮子店门首。我试看咱。可怎生则有宜入新年一个。无那长命富贵。我将这一根比咱。〔做比科云〕正是一对儿。我都拿着见老爷去来。〔做见科云〕禀爷。桃符有了也。〔正末云〕是那里的。〔张千云〕在狮子店门首。〔正末云〕你与我到狮子店左右看去。若有井便下去打捞。必有下落。〔张千云〕我出的衙门来。早到店中也。呀。后面真个一眼井。我下去打捞咱。〔做捞尸首上科云〕又一个尸首。我将的见老爷去。〔见科云〕禀爷。又一个尸首。〔正末云〕教那婆子来认。〔卜儿上〕〔正末云〕兀那婆婆。你认那尸首。〔唱〕
　　【倘秀才】这泼官司连累着我哩。敢是这尸首又不是你的。〔卜认科云〕大人。这尸首正是我女孩儿的。〔正末云〕既是呵。张千。你去将那店小二。一步一棍打将来者。〔张千云〕理会的。〔做拿小二打上见科〕〔正末云〕兀那厮。从实说。你怎生所算了这女孩儿来。你若说的是。万事罢论。若是说的不实呵。张千。准备下大棍子者。〔小二云〕是我杀了来。〔正末云〕这杀人贼既有了。〔唱〕那王庆如何肯招罪。〔云〕张千。〔唱〕你去唤王庆。至阶基。试听我省会。
　　〔云〕张千。与我拿过王庆来。〔王庆上云〕唤我做甚么。〔正末云〕王庆。你欢喜么。这杀人贼有了也。不干你事。你回去罢。〔王庆云〕可道不是我。我回家去来。〔王走倈上扯住科〕〔正末云〕兀那小的。莫不是他杀你父亲来。〔倈打手势科云〕正是。他与俺母亲如此如彼。做出来的。〔正末云〕这厮可不哑了。张千。与我拿下王庆者。〔唱〕
　　【滚绣球】我则道连累着我。便教放了你。你可在这壁厢不伶不俐。常言道天网恢恢。你则待厮摘离。暗欢喜。对清官磕牙料嘴。古自道无忧愁无是无非。怎想这金风未动蝉先觉。暗送无常死不知。准备着拷打凌迟。
　　〔云〕张千。你领着这一行人。跟着我见廉访大人去来。〔同下〕〔赵廉访引祗从上云〕事不关心。关心者乱。我教包府尹问那件事。今三日光景。怎生不见来回话。〔正末引众上见科〕〔赵廉访云〕包府尹。那事体如何。〔正末云〕小官问成了也。谁想一桩事问做两桩事。〔赵廉访云〕你说我听。〔正末唱〕
　　【伴读书】告相公自知会。这都是王庆把词因起。他共李顺浑家奸情密。教平人正中拖刀计。把儿夫杀在黄泉内。强吓了休离。
　　〔赵廉访云〕这一件可是怎么。〔正末唱〕
　　【笑和尚】是是是这一个开店的。他他他强要人妻室。嗨嗨嗨想这厮狠情理。我我我论到底。休休休待推辞。来来来索请夫人敢与这招伏罪。
　　〔赵廉访云〕这桩事元来如此。我尽知了也。一行人听老夫下断。〔词云〕果然是包待制剖决精明。便奏请加原职三级高升。王婆婆可怜见赏银千两。刘天义准免罪进取功名。翠鸾女收骸骨建坟营葬。还给与黄箓醮超度阴灵。这福童着开封府富民恩养。店小二发市曹明正典刑。因王庆平日间奸淫张氏。假官差谋李顺致丧幽冥。这两个都不待秋后取决。纔见的官府内王法无情。便着写榜文去四门张挂。谕知我军民共如右施行。〔正末谢科〕〔唱〕
　　【煞尾】他则待明明将计策施。不承望暗暗的天地知。今日个勘成了因奸致命一凶贼。还报了这负屈衔冤两怨鬼。
　　〔音释〕
　　食绳知切　系音计　实绳知切　历音利　的音底　日人智切　惑音回　觅忙闭切　识伤以切　迹将洗切　力音利　德当美切　北邦每切　贼则平声　壁音彼　辟音匹　祟音岁　馗音葵　尉音谓　吉巾以切　息丧挤切　密忙闭切　室伤以切
　　题目　老廉访恩赐翠鸾女　
　　正名　包待制智勘后庭花
　　包龙图智勘后庭花杂剧终

《元曲选》　布袋和尚忍字记杂剧　（明）臧晋叔 编
　　布袋和尚忍字记杂剧　　（元）郑廷玉 撰
　　●布袋和尚忍字记杂剧目录 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　乞儿点化看钱奴　正名　布袋和尚忍字记 
　　楔子
