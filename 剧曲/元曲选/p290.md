<!-- { "loadSidebar": true } -->
　　〔季旅上云〕自家季旅的便是。适纔请了太师。回俺老爷的话去。〔做见科〕〔正末云〕季旅。你请董太师如何。〔季旅云〕奉老爷的言语。去请董太师。他初意甚是不喜。见说商议大事。他的面色就转过来了。说道。你先去。我随后便来也。〔正末云〕季旅。你到门外觑者。远远的望见太师头踏。快来报复我知道。〔季旅云〕理会的。〔董卓引李儒李肃卒子上诗云〕王家设宴莫猜疑。就里机关我自知。若有半声言不合。踹平宅第作污池。某乃董太师是也。今日王允请某饮酒。众将就屯军在门首者。〔众应科〕〔季旅慌报云〕报的老爷得知。有董太师来了也。〔正末云〕老夫亲自接待去咱。〔跪见科云〕有劳太师贵脚来蹅贱地。王允不及远迎。乞恕死罪。〔董卓云〕王司徒。你偌大的官职。当街里跪着。外人观看不雅。请起。〔正末云〕小官理当。王允早是今日请的太师赴宴。若迟三五日呵。太师登了九五之位。那时君臣名分。就如天地隔绝。再也不能展其僚寀之欢。故此斗胆奉邀。只望太师勿罪。〔董卓做大笑科云〕只怕老夫到不得这地位。〔正末云〕令人。与我抬上果卓来者。〔季旅做抬果桌正末递酒科云〕太师。请满饮此杯。〔董卓云〕住者。酒也要吃。话也要说的明白。你那银台门这事。准在何日。你若说的明白我便吃。〔正末科云〕禀太师。此事已有成议。不出三日矣。〔董卓云〕若只是三日。打甚么紧。司徒。将酒来。我吃我吃。〔做接饮正末再递科云〕请太师连饮三杯。做个定席酒。〔董卓三饮科云〕我观朝中公卿。有不如意者。轻则抉其眼。割其舌。重则断其头。再重则灭其族。唯有你这老头儿礼度谦恭。言词卑逊。甚合吾意。古语有云。谦谦终吉。司徒之谓也。〔正末云〕谢太师抬举。〔唱〕
　　【伴读书】见太师言分朗。教王允听明降。说道是指日当朝多兴旺。百司文武皆升赏。那其间新情旧意休偏向。愿太师福寿无疆。
　　〔董卓云〕司徒。孤家若成了大事。管着你身居极品。位列诸侯之上。〔正末唱〕
　　【笑和尚】愿太师暮登天子堂。〔董卓云〕若果有这日。李肃加为甚么官。〔正末唱〕李肃做先锋将。〔董卓云〕是了。吾儿吕布。可加为甚么官。〔正末唱〕吕布坐金顶莲花帐。〔董卓云〕这个正当。〔做笑科云〕司徒。你可要做甚么官。〔正末唱〕臣则是掌图书佐庙廊。又不曾擐甲胄战沙场。〔董卓云〕虽然如此。你可端的要做甚么官。〔正末唱〕望太师着王允做一个头厅相。
　　〔董卓云〕我道你为甚么请我。可原来则为这个官儿。打甚么紧。我若是三五日成其大事。这左丞相一定是你做。〔正末做拜谢科云〕只愿太师无忘今日之言也。令人。将酒来。〔季旅云〕酒在此。〔正末做奉酒科云〕太师。请满饮此杯。〔董卓云〕住者。这酒忒紧了。天气暄热。我身上有些困倦。暂且歇息咱。〔做盹科〕〔正末云〕季旅。太师带了酒也。传报后堂。着梅香伏侍貂蝉小姐出来。与太师打扇波。〔季旅做唤科〕〔旦儿引梅香持扇上云〕父亲。唤您孩儿有何事。〔正末云〕儿也。董卓现在前厅上带酒睡着了也。你与他打扇去。〔旦儿云〕理会的。〔打扇科〕〔正末唱〕
　　【滚绣球】油掠的■〈髟上狄下〉髻儿光。粉搽的脸道儿香。画的来月眉新样。穿的是藕丝嫩新织仙裳。若是这女艳妆。劝玉觞。殷勤的满斟低唱。十指露春笋纤长。我则要削除汉帝心头病。便是你医治奸邪海上方。不索商量。
　　〔董卓做醒科云〕呀。这般透骨的凉风。打扇的是甚么人。〔做见旦儿科云〕好女子也。似此颜色。人间少有。敢则是天仙么。好女子也。好女子也。近前来。我与你同饮几杯。〔旦儿做羞科〕〔正末背云〕这老贼兀的不中计了也。〔唱〕
　　【叨叨令】见董卓厮琅琅将酒盏躬身放。〔董卓云〕好美貌的女子。我府里虽有千数丫鬟。并无一个能及之者。怎么这老头儿有那等好的。〔正末唱〕他把那娇滴滴艳质从头相。〔董卓做扯旦儿科云〕你便近着我些。有何妨碍。〔正末唱〕见貂蝉羞答答身子儿难亲傍。〔董卓做看旦儿科云〕好女子也。〔正末唱〕那老贼涎邓邓的眼脑儿偷睛望。〔董卓云〕好女子也。你靠前些。〔正末唱〕这厮早则中计也波哥。早则中计也波哥。我推个支分厨下离了筵上。
　　〔董卓云〕我看这女子。生的有沈鱼落鴈之容。闭月羞花之貌。好女子也呵。呀。好凉风也呵。小姐。你近前来。扇的紧着。〔旦儿做摔扇科下〕〔董卓做赶科云〕王允。恰纔那打扇的可是谁家女子。〔正末云〕是王允的女孩儿。未曾许配他人哩。〔董卓云〕呀。原来是司徒的女孩儿。这等。你怎着他与我打扇。〔正末云〕古人敬客。往往出妻献子。不以为嫌。何况王允已将身许太师。岂惜一女子乎。〔董卓云〕司徒。我三五日间成其大事。则少这么一个好夫人。司徒。你若肯与了我呵。堪可两全其美也。〔正末云〕若不嫌小女残妆貌陋。愿送太师为妾。〔董卓云〕怎么说做妾。便做夫人。只怕老夫消受不起。〔顾取玉带科云〕蒙司徒许诺。敢以玉带为聘。〔正末受科云〕多谢太师。〔董卓云〕司徒。今日难同往日。既是你的令爱与了我做夫人。你久后就是国老皇丈哩。我就是你的女壻。女壻就是儿子。你就是我的父亲哩。父亲请坐。受你儿子两拜咱。〔做拜正末忙答拜科〕〔董卓云〕我有一句不揣的话。敢说么。〔正末云〕太师有何分付。〔董卓云〕你既然将女孩儿许了我。他就是我家的人了。着他再出来递一杯酒。可不好那。〔正末云〕太师分付。敢不唯命。季旅。传语后堂。快唤貂蝉小姐出来。〔旦儿上正末云〕儿也。把体面与太师递一杯酒者。〔旦儿做递酒科〕〔董卓笑云〕夫人递酒。休道是酒。便是尿我也吃。拏大锺子来。若没大锺子。便脚盆也罢。好女子。好女子。越看越越生的好。岳丈。今日难同往日。多承款待。酒已勾了。我吃不得了。看定明日是个吉辰。就送令爱过了门罢。我则在太师府里坐下。专等岳丈送夫人来。我也备一个小小席面。管待岳丈。休得错过了佳期。使我悬望。〔正末云〕既然太师看得来日是个吉日良辰。老夫倒赔三千贯房奁断送。将小女送过太师府中来也。〔董卓云〕岳丈。我听的你对堂候官说。唤什么刁舌小姐。恰纔见他说话是好好的。舌头一些也不刁。〔正末云〕不是刁舌。小字唤做貂蝉。〔董卓笑云〕公侯带的冠是貂蝉冠。令爱小字貂蝉。这是明明该做我家夫人了。〔梅香云〕俺小姐如今做了太师爷夫人。太师爷戴了平天冠。俺小姐也不叫貂蝉了。〔董卓云〕我明日在太师府里。专等岳丈送貂蝉来过门。我告回也。〔下〕〔正末云〕董卓去了也。季旅。收拾车辆。到来日傍晚。送貂蝉小姐到太师府去来。〔同下〕〔董卓领李儒李肃祗候女使上云〕李儒李肃。我昨日分付你每安排筵席。可齐整了么。〔李儒云〕齐备多时了。〔董卓云〕王司徒今日送貂蝉小姐来。与我做夫人。就急的我一夜不曾睡。早准备下拜堂过门的物件。没一些儿不停当。天色渐晚。敢待来也。〔正末领旦儿奏鼓乐上〕〔正末云〕鼓乐响着。令人报与太师知道。有王允在于门首。〔李儒做报科云〕报的太师得知。有王司徒送亲来也。〔董卓云〕快有请。〔做入见科〕〔董卓笑云〕岳丈。你不失信。我说你是个好人。如今我夫人在那里。〔正末云〕在车儿上哩。〔董卓云〕请下车来。专房。好好伏侍夫人到后堂中插戴去。〔女使出迎旦儿下〕〔董卓云〕令人。将酒来。今日难同往日。你便是我泰山岳丈。〔做递酒科云〕岳丈。请满饮此杯。〔正末云〕王允不敢。太师先请。〔董卓云〕岳丈请。〔正末饮科云〕王允饮过了。〔回酒科云〕请太师满饮一杯。〔董卓云〕将来。我饮一锺。递一锺。吃到天明也不妨。只是今晚还有些生活。容老夫改日再做筵席罢。〔正末云〕酒也勾了。王允告回。〔下〕〔董卓云〕岳丈勿罪。李儒。后堂中开宴。我与夫人吃交杯酒去来。〔同众下〕〔吕布上云〕某乃吕布是也。王司徒说道。今夜送貂蝉来与我为妻。不想到府门外。细车儿盒担鼓乐都进去了。连王司徒也不出来。莫非这老贼敢胡做么。我则在门首等着。且待王允出来。看他说甚么。〔正末上云〕那老贼回后堂中去了也。〔唱〕
　　【快活三】见董卓带春风入后堂。〔吕布做迎科云〕老宰辅。吕布在此等候多时也。〔正末云〕噤声。〔唱〕刬的你和夜月待西厢父子每都要帽光光。做出这乔模样。
　　〔吕布云〕老宰辅。你令爱原是吕布之妻。流落在你府中。昨日酒席上亲口许了吕布。今日可送进太师府里去了。是何道理。〔正末唱〕
　　【鲍老儿】你这里鼓舌摇唇说短长。则俺那新媳妇在车儿上。盼不见画戟雕鞍旧日郎。呪骂杀王丞相。枉了你扬威耀武。尽忠竭节。定国安邦。偏容他鸱鸮弄舌。乌鸦展翅。强配鸾凰。
　　〔吕布云〕老司徒。你令爱端的何处。〔正末云〕温侯不知。昨日我请太师饮酒。提你这桩亲事。太师十分大喜。道唤媳妇出来。我看看咱。老夫不合唤出貂蝉。拜了太师四拜。谁想这老贼看见貂蝉颜色。起了那一点禽兽的肚肠。今日车儿来到府门首。他就拨着许多女使。将貂蝉邀下车儿。拥入后堂去了。温侯也。枉了你是一个大丈夫。与妻子做不的个主。要你何用。那里有做公公的将媳妇儿强纳为妾。呸。兀的不羞杀我也。〔吕布云〕若是老宰辅不说。我怎生得知。这老匹夫原来行这等不仁的勾当。兀的不气杀我也。〔正末唱〕
　　【耍孩儿】觑你个吕温侯本是英雄将。则这条方天戟有谁人抵当。也曾虎牢关外把姓名扬。吓的众诸侯胆落魂亡。你本是扶持社稷擎天柱。平定乾坤架海梁。你有仁义他无辞让。怎将那连云相府。生扭做行雨高唐。
　　〔吕布云〕董卓老匹夫。好无礼也。我吕布与貂蝉。本是绾角儿夫妻。那老匹夫既认吕布为义子。岂有这等家法。〔正末云〕可知道没有这等家法。〔唱〕
　　【二煞】他敛黄金尽四方。怕没红颜满洞房。怎么禽兽般做的能淫荡。你当初把离愁泣诉华筵畔。到今日将密爱轻分半壁厢。还顾甚多恩养。便不想臣能报国。也索要夫与妻纲。
　　〔吕布云〕老宰辅且请回府去。我今夜晚间。若见了貂蝉。问他缘故。我不道的饶了那老贼哩。〔正末唱〕
　　【煞尾】虽然是女娘家不气长。从来个做男儿当自强。若要你勃腾腾怒发三千丈。则除今夜里亲见貂蝉细细的访。〔下〕
