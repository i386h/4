<!-- { "loadSidebar": true } -->
　　【二煞】忽听的雷盘绝壁蛟龙吼。又则见电绕空林鬼魅愁。似这等翻江搅海怒阳侯。諕的他怯怯乔乔。怎堤防倾覆。这性命有谁救。争些儿踏破渔翁一钓舟。做的个水上浮沤。
　　〔陈季卿云〕哎哟。船坏了也。渔翁。你救我咱。〔做念经科云〕太乙救苦天尊。〔正末唱〕
　　【黄锺尾】你枉了告玄冥礼河伯频叉手。只要你安魂魄定精神紧闭眸。风陡作。水倒流。排三山。荡九州岛。撼天关。动地轴。諕的你战兢兢。似楚囚。死临侵。一命休。不能彀。葬故坵。从今后万古千秋。谁与你奠一盏儿北邙坟上酒。
　　〔陈季卿做坠水科云〕救人。救人。〔做惊醒科〕〔行童云〕先生。俺师父请你吃斋饭哩。〔陈季卿云〕这道者那里去了。〔行童云〕你在这里睡。我在这里请你吃斋。知他这风魔道士到那里去。〔陈季卿云〕我方纔回家去。他在半路里等我。又引着几个道友。再四劝我出家。这个道者有些古怪。待我赶他去。〔做赶见荆篮科云〕元来那道者留下一个荆篮在此。待我看咱。这荆篮内别无一物。止有一纸书。看他写着甚么。〔做念科〕〔诗云〕一叶逡巡送客归。山光水色自相依。纔经屈子行吟处。又过严陵下钓矶。亲舍久惭疎奉养。妆台何意重留题。别来恸哭黄昏后。将谓仙翁总不知。〔做惊骇科云〕怎么梦中的事他都知道。必然是个仙人。我想人身难得。中土难生。异人难遇。怎好当面错过。料这道者去亦未远。小师父。你与我多拜上长老。我斋饭也不吃了。提着这荆篮赶那道者去也。〔下〕〔行童云〕这秀才也是个傻厮青天白日。饿肚里睡了一觉。不知做个什么梦。慌慌忙忙的醒来。便要赶那道士去。从来的风僧狂道。有什么究竟。知道那里赶他。我自回师父话去。饿出这傻厮的屎来。也不干我的腿事。〔下〕
　　〔音释〕
　　重平声　酿泥降切　篘叉搜切　酕音毛　醄音桃　肉柔去声　峤音叫　葭音家　扪音门　辔音配　逐直由切　熟常由切　舣音以　潸音山　咿音衣　哑音鸦　陡音斗　吼呵苟切　魅音昧　沤音欧　撼含去声　轴直由切　邙音忙　逡蛆荀切　傻商鲊切
　　第四折
　　〔列御寇引张子房葛仙翁执愚鼓简板上诗云〕昨日东周今日秦。咸阳灯火洛阳尘。百年一枕沧浪梦。笑杀昆仑顶上人。贫道列御寇的便是。因为纯阳子要度陈季卿。央贫道和张子房葛仙翁三人劝他入道。只他尘心太重。一时不得回头。那纯阳子显其法力。另做一个境界。与他看见。必然省悟了也。如今陈季卿尚未来。我等无事。暂到长街市上。唱些道情曲儿。也好警醒世人咱。〔张子房云〕如此最好。仙长请。〔列御寇唱〕
　　【村里迓鼓】我这里洞天深处。端的是世人不到。我则待埋名隐姓。无荣无辱无烦无恼。你看那蜗角名。蝇头利。多多少少。我则待夜睡到明。明睡到夜。睡直到觉。呀。蚤则似刮马儿光阴过了。
　　【元和令】我吃的是千家饭化半瓢。我穿的是百衲衣化一套。似这等麤衣澹饭且淹消。任天公饶不饶。我则待竹篱茅舍枕着山腰。掩柴扉静悄悄。叹人生空扰扰。
　　【上马娇】你待要名誉兴。爵位高。那些儿便是你杀人刀。几时得舒心快意宽怀抱。常则是。焦蹙损两眉梢。
　　【胜葫芦】你则待日夜思量计万条。怎如我无事乐陶陶。我这里春夏秋冬草不凋。倚晴窗寄傲。杖短筇凝眺。看海上熟蟠桃。
　　〔列御寇云〕这道情曲儿还未曾唱完。纯阳子蚤来了也。〔张子房云〕我等且退下一壁者。〔下〕〔正末唱〕
　　【正宫端正好】俺不去北溟游。俺不去东山卧。得磨跎且自磨跎。打数声愚鼓向尘寰中坐。这便是俺闲功课。
　　【滚绣球】叹光阴似掷梭。想人生能几何。急回首百年已过。对青铜两鬓皤皤。见王留撇会科。听沙三嘲会歌。送了些干峥嵘贪图呆货。到头来得了个甚么。你不见窗前故友年年少。郊外新坟岁岁多。这都是一枕南柯。
　　〔陈季卿提荆篮慌上科云〕师父。弟子有眼如盲。只望师父救度咱。〔正末唱〕
　　【倘秀才】则见他荆棘律忙忙走着。〔做摇手科唱〕哎。你个痴呆汉休来赶我。〔陈季卿赶上扯住科云〕大仙。只望你普度慈悲。指引弟子长生之路。〔做拜科〕〔正末唱〕则问你捣蒜似街头拜怎摸。俺是个穷贫道。住山阿。怎将你儒生度脱。
　　〔陈季卿云〕你留下这荆篮。内有诗一首。把我到家见父母妻子的情状。尽都知道。岂不是个神仙。如今情愿跟随出家。做个弟子去也。〔正末云〕呆汉。你这一遭赶科场去。夺一个状元中。则管拜我怎的。〔唱〕
　　【滚绣球】你一心待遇君王登甲科。怎倒来叩神仙求定夺。〔陈季卿云〕师父。弟子看了这诗。如今不愿做官了也。〔正末唱〕你道是看诗句把玄机参破。俺则怕紫霜毫错判断山河。〔云〕呆汉。你如今真悟了么。〔陈季卿云〕弟子省悟了也。〔正末唱〕你既知这荣华似水上沫。这功名似石内火。可怎生讲堂中把面皮抢攞。〔陈季卿做拜科云〕弟子愚眉肉眼。怎知道真仙下降。只望高抬贵手。与我拂除尘俗者。〔正末唱〕我如今与你拂尘俗将圣手搓挲。便说杀九重天子明光殿。怎如俺三岛仙家安乐窝。再不要碌碌波波。
　　〔列御寇三人上云〕道兄。那陈季卿可肯跟你出家么。〔陈季卿上云〕元来三位大仙。都也在此。〔做拜科〕〔正末云〕俺每为这一个呆汉。到尘世走了三遭儿也。〔唱〕
　　【倘秀才】你昨日呵摆不去金枷玉锁。你今日呵蚤挣上朝元证果。知他道谁是逍遥谁轗轲。举头山色好。入耳水声和。这便俺仙家的过活。
　　〔陈季卿云〕师父。我弟子想来。这三位大仙不消说了。昨日这一个渔翁渡我归家的。敢就是大仙一化哩。〔正末云〕呆汉。〔唱〕
　　【滚绣球】你道俺驾扁舟泛碧波。执渔竿披绿蓑。这就是仙家使作。你可也争些儿暴虎凭河。〔陈季卿云〕师父。你既肯度脱弟子成仙了道。怎生又要把我掉在大江之中。险丧性命。你好促搯也。〔正末做指列御寇科唱〕俺若不是打这讹。怎生着众仙真收这科。俺旧交游还有弟兄七个。〔陈季卿云〕师父。你这上八界洞府。却在那里。〔正末做手指科唱〕问洞府还隔的蓬岭嵯峨。〔带云〕要舞呵。〔唱〕自有霓裳羽袖纤腰舞。〔带云〕要歌呵。〔唱〕自有绛树青琴皓齿歌。莫更蹉跎。
　　〔陈季卿云〕师父。你那里有甚么景致。说与弟子知道。〔正末唱〕
　　【叨叨令】俺那里有苍松偃蹇蛟龙卧。有青山高耸烟岚泼。香风不动松华落。洞门深闭无人锁。俺和你去来也么哥。俺和你去来也么哥。修真共上蓬莱阁。
　　〔冲末扮东华帝君执符节引张果汉锺离李铁拐徐神翁蓝采和韩湘子何仙姑上〕〔陈季卿云〕呀。许多大仙来了。弟子一个也不认得。望师父说与弟子知道。〔正末指张科〕〔唱〕
　　【十二月】这一个倒骑驴疾如下坡。〔陈季卿云〕元来是张果大仙。〔做拜科〕〔正末指徐科唱〕这一个吹铁笛韵美声和。〔陈季卿云〕是徐神翁大仙。〔做拜科〕〔正末指何科唱〕这一个貌娉婷笊篱手把。〔陈季卿云〕是何仙姑大仙。〔做拜科〕〔正末指李科唱〕这一个　蓬松铁拐横拖。〔陈季卿云〕是李铁拐大仙。〔做拜科〕〔正末指韩科唱〕这一个篮关前将文公度脱。〔陈季卿云〕是韩湘子大仙。〔做拜科〕〔正末指蓝科唱〕这一个绿罗衫拍板高歌。
　　〔陈季卿云〕是蓝采和大仙。〔做拜科〕〔正末指锺离科唱〕
　　【尧民歌】这一个是双丫髻常吃的醉颜酡。〔陈季卿云〕是汉锺离大仙。〔做拜科云〕敢问师父姓甚名谁。〔正末云〕呆汉。俺不说来。〔唱〕则俺曾梦黄粱一晌滚汤锅。觉来时蚤五十载闇消磨。〔陈季卿云〕师父已曾说过。弟子真个忒愚迷。〔做拜科云〕今日可也拜的着哩。〔正末唱〕纔知道吕纯阳是俺正非他。〔云〕呆汉。只怕你也做梦哩。〔陈季卿云〕弟子如今委实省悟。不是做梦了也。〔正末哩〕你自去评跋评也波跋。休教咱冷笑呵。只要你觑的那名利场做些娘大。
　　〔东华帝君云〕奉上帝勅旨。陈季卿既有神仙之分。做吕纯阳弟子。可着羣仙引领西去。共赴蟠桃宴者。〔词云〕西望瑶池集众真。东来紫气彻天门。从今王母琼筵上。共献蟠桃增一人。〔陈季卿同众共拜科〕〔正末唱〕
　　【煞尾】会瑶池庆赏蟠桃果。满捧在金盘献大罗。增俺仙家福寿多。保俺仙家永快活。你将这鹤氅乌巾手自摩。葛履环绦整顿过。青色骡儿便撒和。驾一片祥云俺同坐。便有那十万里鹏程。怕甚么海天阔。
　　〔音释〕
　　蜗音蛙　觉音叫　筇音穷　皤音婆　着池何切　摸音摩　阿何哥切　脱音妥　夺音多　沫音磨　攞罗上声　挲音梭　轗音坎　轲音可　活音和　作音左　岚音蓝　泼音颇　落罗去声　阁哥上声　娉聘平声　婷音亭　笊音罩　晌音赏　他音拖　跋音波　大音堕　氅音敝　过平声　和去声　阔科上声
　　题目　吕洞宾显化沧浪梦　
　　正名　陈季卿误上竹叶舟
　　陈季卿误上竹叶舟杂剧终

《元曲选》　黑旋风双献功杂剧　（明）臧晋叔 编
　　黑旋风双献功杂剧　　（元）高文秀 撰
　　●黑旋风双献功杂剧目录
 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　及时雨单责状　正名　黑旋风双献功 
　　第一折
