<!-- { "loadSidebar": true } -->
　　〔冲末扮苏文顺同外扮孟仓士上〕〔苏文顺诗云〕坐守寒窗二十春。虀盐乐道不知贫。腹中晓尽古今事。命里不如天下人。小生苏文顺便是。这一个是我同堂学业八拜交的弟兄。是孟仓士。祖居陈州人氏。嫡亲的三口儿。近新来浑家亡逝已过。撇下这个女孩儿。叫做定奴。兄弟早年丧妻。撇下这个小厮。叫做汤哥。我又有个结义的哥哥。平日织造罗段为生。又在罗家入赘。他姓李。人顺口儿都唤他做罗李郎。俺弟兄两人。学成满腹文章。待去上朝取应。争柰无有盘缠。将这一双男女质当些小钞物。进取功名去也。孟家兄弟。俺和你须索求告罗李郎走一遭去来。〔孟仓士云〕哥哥请。小弟随往。〔下〕〔正末扮罗李郎丑扮侯兴上云〕老夫陈州人氏。姓李名玉。字和之。年幼时织造罗段为生。又在罗家入赘。人口顺都唤我做罗李郎。婆婆早年亡过。这个小的是侯兴。他在我家三辈儿了。他的公公伏侍我的公公。他的父亲伏侍我的父亲。生下这个小的伏侍老夫。〔侯云〕老爹。你也好与我一纸从良的文书了。〔正末云〕你看这厮波。我有两个结义弟兄。一个是苏文顺。一个是孟仓士。他两个学成满腹文章。待要上朝取应。来辞别老夫。侯兴。门首看着。您叔父来时。报复我知道。〔苏孟引净扮汤哥旦扮定奴上云〕兄弟。早来到他家门首也。〔见侯兴科云〕侯兴。你报哥哥去。道苏文顺孟仓士在于门首。〔侯兴报科云〕老爹。门外二位叔父来了。〔正末云〕道有请。〔见科〕〔苏文顺云〕哥哥您兄弟一径的来。俺二人待要上朝取应。争柰盘缠缺少。起身不得。止有这一对孩儿。我的女孩儿唤做定奴兄弟的孩儿唤做汤哥。在哥哥跟前质当些少盘缠。上朝取应去。〔正末云〕既然兄弟上朝取应去。侯兴。取两个银子来。〔侯兴云〕银子在此。〔正末云〕兄弟。这两锭银子送二位做盘缠。休嫌轻意。〔苏文顺云〕你兄弟二人在哥哥面前还立了一纸文书纔是。〔正末云〕既为友义。岂论钱财。〔唱〕
　　【仙吕端正好】咱意相投。情相睦。索甚立质当文书。〔苏文顺云〕则望哥哥看觑这两个孩儿。〔正末唱〕您儿女就是咱儿女。我怎肯两样三般觑。
　　〔苏孟悲科云〕孩儿呵。也是我出于无柰。〔正末唱〕
　　【幺篇】你则放心怀应举求官去。相别后便进长途。更休辞跋涉躭辛苦。抛家业。赴皇都。凭才艺。仗诗书。同射策。觐銮舆。登御宴。饮芳醑。衣紫绶。带金鱼。我言语。并无虚。则愿你早上青霄路。〔下〕
　　〔苏文顺云〕咱兄弟蒙赐盘缠。两个儿女又蒙看觑。则今日拜辞了哥哥。收拾琴剑书箱。上朝取应走一遭去也。〔诗云〕为功名无柰相催。便登程趱赴春闱。〔孟仓士诗云〕可怜我一家骨肉。泪盈盈两处偷垂。〔同下〕
　　〔音释〕
　　睦音暮　醑音胥
　　第一折
　　〔正末引侯兴旦儿倈儿上云〕过日月好疾也呵。自从两个兄弟去了。可早二十年光景。撇下两个孩儿定奴汤哥。老夫与他婚配成家。所生一子。立春日生。就唤名受春。两个兄弟不知几时回来。则被这汤哥孩儿逐日饮酒非为。不依公道。兀的不害杀我也。〔唱〕
　　【仙吕点绛唇】蜗角蝇头。利名营勾。空生受。浮世悠悠。岁月频回首。
　　【混江龙】假若便功名成就。算来则是抱官囚。挣的封妻荫子。拜相封侯。可正是今日不知明日事。前人田土后人收。到头来只落得个谁消受。如风中秉烛。似水上浮沤。
　　【油葫芦】身似飘飘不缆舟。几时得巴到岸口。想当初庄子叹骷髅。一朝身死无人救。三寸气在千般有。今日春。明日秋。金乌玉兔东西走。断送一生休。
　　〔带云〕想老夫少年时做家呵。〔唱〕
　　【天下乐】俺也曾蚤起迟眠使计谋。营也波求。肯罢手。使行钱在城打着课头。村里有大叶桑。阔角牛。每年家田蚕百倍收。
　　〔外扮酒家上云〕汤舍。汤舍。在家里么。〔正末云〕侯兴。做甚么闹炒。〔侯兴看科云〕老爹。门首有人叫汤舍讨酒钱。〔正末云〕咱家谁做官来。叫汤舍。〔侯兴云〕讨酒钱哩。〔正末云〕他少多少钱。〔侯兴出门问云〕他少你多少钱。〔外云〕少一千缾酒钱。〔侯兴云〕老爹。少他一千缾酒钱。〔正末唱〕
　　【后庭花】逐朝家饮兴酬。全不将学业修。教你向芸窗下把书埋首。却元来糟屋中酒浸头。直恁般好风流。半年不勾。早吃下一千缾香糯酒。
　　〔云〕侯兴。该多少一缾。算还了罢。〔侯兴问云〕多少钱一缾。〔外云〕两贯一缾。〔侯兴云〕你算该多少。〔外云〕两贯一缾。二缾四贯。四缾八贯。八缾十六贯。〔做咳嗽呵云〕是这等算还我。〔侯兴云〕还了你钱。你去罢。〔外下〕〔外扮乐人上云〕汤舍在家么。〔正末云〕侯兴。怎么又这般闹炒。〔侯兴看科云〕你要甚么。〔外云〕我讨乐歌钱。〔侯兴云〕老爹。讨乐歌钱的。〔正末云〕怎生唤做乐歌钱。〔侯兴云〕阿。这老爹一窍也不通。乐歌钱是和小娘每吃酒耍子。乐人弹唱伏侍的。〔正末唱〕
　　【醉中天】这厮结缆着章台柳。铺买下谢家楼。我但到官陈词见的勾。〔带云〕若不受状呵。〔唱〕我将皇城叩。索共那五奴虔婆出头。这债到底俺汤哥儿承受。休休休免得定刑名笞杖徒流。
　　【一半儿】你这般借钱取债结交游。做大妆幺不害羞。知你那爷贫也富也活也死也那无共有。你那一日不秦楼。正是几处笙歌几处愁。
　　〔云〕侯兴。你算还他罢。〔侯兴问云〕该多少。〔外云〕该二千贯。〔侯兴云〕怎生少偌多。〔外云〕实实的少这些。我不说谎。〔侯兴云〕我还了你钱。你这厮下次再不要赊与他。则要见钱。〔外下〕〔丑扮厮打上云〕打下牙来了也。〔正末云〕又是甚么人闹炒。〔侯兴看科云〕老爹。汤舍打杀人也。〔正末云〕在那里。〔侯兴云〕在门首。〔正末云〕我自去看。〔见丑问云〕哥哥。你怎地来。〔丑云〕您汤哥打下了我门牙。我沃了来。〔正末云〕侯兴。他打下牙来。你怎生说打死人。〔侯兴云〕打下牙来。害了破伤风不要死那。〔正末云〕哥哥家里来。〔唱〕
　　【醉扶归】常教我两叶眉儿皱。一点赤心愁。却不道父母惟其疾病忧。常落在别人彀。〔云〕侯兴。拿一锭银子来。〔侯与银科〕〔正末唱〕与你这一锭银饶过罢手。〔云〕哥哥若忙呵。便回去。若闲呵。等我寻那厮去。〔唱〕若来时不道的轻放了那贼禽兽。
　　〔丑云〕老的。我回去也。〔做出门科云〕打了一个门牙。得了一锭银子。早着他都打下了也好那。〔下〕〔正末云〕侯兴。你不问那里。寻将那厮来者。〔凈做醉科上云〕众弟兄少罪少罪。一席好酒。我汤哥今日有一个新下城的旦色。唤做甚么宜时秀。好个姐姐。感承我那众弟兄作成我入马。众弟兄安排酒。买了二十瓶。推倒十瓶。瀽了五瓶。打了三瓶。丢了二瓶。不觉怎么醉了。好姐姐唱了一日。不曾听得一句。知他唱的是甚么。则记的临上马锺刚唱了一句。〔做唱科〕零落了梧桐叶儿。则唱了这一句。我又吃了八十四锺。〔侯兴见科云〕小哥。你醉了也。〔凈打侯科云〕我几曾醉。〔侯扶科云〕小哥你醉了。老爹叫我来寻你。咱家去来。〔做入门见正末科〕〔正末云〕这厮兀的不醉了也。〔唱〕
　　【后庭花】你因酒上没做有。为花上恩变做仇。你交财上不应口。争气处打破头。这四件忒精熟。诸般懒就。这便是你男儿得志秋。
　　〔凈云〕老爹挣了许来大家私。您孩儿正好快活哩。可不道饮酒只待饮深瓯。带花须带大开头。〔正末唱〕
　　【金盏儿】你待纵酒饮深瓯。花带大开头。因花为酒添憔瘦。还道是有花方酌酒。无月不登楼。早辰间因酒病。到晚来为花愁。可不道野花村务酒。〔带云〕定奴儿。靠后。〔唱〕知滋味便合休。
　　〔云〕谁着你又吃醉了。躺着。须要痛决。〔凈躺下科〕〔旦儿云〕父亲看定奴面上。饶了汤哥者。〔凈叫疼科〕〔正末云〕你看这厮波。谁曾打着你来。〔凈云〕你打几下倒好。〔正末云〕怎生打几下倒好。〔凈云〕父亲。今日打您孩儿几下。明日我那众弟兄知道呵。汤哥着他老爹打了一顿。众人安排酒软痛又是一醉。〔正末云〕你看他波。你从今须断了酒者。〔凈云〕父亲教我断酒。我不敢不断。我则告宽我三日假。〔正末云〕怎生告三日假。〔凈云〕头一日杀五个羊请众兄弟每来吃一醉。唤做辞酒。第二日再安排一席。可便是断酒。第三日再安排一席。唤做开酒。〔正末云〕你看这厮波。你快与我断了酒者。〔凈云〕你孩儿再吃酒。赌一个痛咒。〔正末云〕你赌甚么咒。〔凈云〕你孩儿再吃酒。我就吃蜜蜂儿的屎。〔正末唱〕
　　【赚煞】你少不的卖了庄田。折了孳畜。将我这逆耳良言不瞅。愚滥荒淫出尽丑。我一片干家心话不相投。没来由。枉把你收留。莫为儿孙作马牛。你恋着红裙翠袖。折倒的你黄干黑瘦。〔带云〕古人言的不错呵。要儿自养。要谷自种。〔唱〕这是我养别人儿女下场头。〔下〕
　　〔凈寻思科云〕且慢者。我敢不是罗李郎的儿子。我待要问人。问谁的是。家中有个侯兴。年纪大似我。他必然知道。我问他一声。怕做甚么。〔唤云〕侯兴你来。我和你说话。〔侯兴云〕小哥也。你有甚么说话。〔凈云〕侯兴。你在家中许多年。家中事务。你知的详细。恰纔老的去时。怎生说儿要自养。谷要自种。我则怕不是罗李郎的儿子么。〔侯兴云〕我家老爹则养的一个。你是他的亲儿。〔凈云〕侯兴。你若不说实情。我关上这门一顿打杀你。〔侯兴云〕小哥。你不是他的亲儿子。倒是我老侯的亲儿子不成。〔凈云〕拿棍子来。你快说。〔侯兴云〕小哥。你不要懆暴。我且门外看一看。〔看科云〕前后无人。〔入门云〕小哥。我说则说你休忘了侯兴。〔凈云〕侯兴哥哥。你若和我说时。我不忘了你。〔侯兴云〕可知不是罗李郎的儿子。你父亲在京师做大官哩。你只管在这里要讨这许多不自在吃。你不如去京师寻你父亲。可不好那。你则寻着时。休忘了我侯兴。〔凈云〕你那里是我哥。就是我父母一般。则今日辞了哥哥。便索往京师寻我父亲走一遭去也。〔下〕
　　〔音释〕
　　勾去声　音债　缆览去声　糯囊佐切　窍巧去声　沃音屋　熟裳由切　畜丑去声　懆音灶
　　楔子
