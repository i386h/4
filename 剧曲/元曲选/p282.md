<!-- { "loadSidebar": true } -->
　　【煞尾】你牢背着一匣儿骨殖疾归去。休绕着这千里关山放声哭。〔杨景云〕呀。后面喊声起。敢是追兵来了也。〔正末云〕哥哥你先走。等我敌住他。〔唱〕猛听的城边喊声举。早卷起足律律一阵黑尘土。多敢是韩延寿那厮紧追逐。恼了咱嘉州孟太仆。生咬定牙关自当住。那怕有十面军兵暗埋伏。且和他战个九千合来决胜负。也不是我杀人心忒狠毒。管教他便人亡马倒都做血糊突。若放了他一个儿抹的着回家路。哎。兀的不屈沉杀俺宣花也这柄蘸金斧。〔下〕
　　〔杨景云〕孟良兄弟。当住追兵去了也。俺将父亲的骨殖背着直至三关上去来。〔诗云〕父亲为国建功勋。谁知一命陷番军。今朝取得尸骸去。速下三关报母亲。〔下〕
　　〔音释〕
　　肉柔去声　哭音苦　骨音古　栈音绽　毒东卢切　烛音竹　骰音投　属绳朱切　窟音苦　窜音爨　物音务　鏖阿高切　逐长如切　仆邦模切　伏房夫切　突东卢切
　　第四折
　　〔外扮长老上诗云〕积水养鱼终不钓。深山放鹿愿长生。扫地恐伤蝼蚁命。为惜飞蛾纱罩灯。贫僧乃五台山兴国寺长老是也。我这寺里有五百众上堂僧。内有一个和尚姓杨。此人十八般武艺。无有不拈。无有不会。每日在后山打大虫耍子。今日无甚事。天色将晚也。且掩上三门者。〔杨景上云〕某杨景。直到幽州。盗了父亲的骨殖。留兄弟孟良在后。当住追兵去了。我一人一骑。往五台山经过。天色已晚。难以前去。只得在寺中觅一宵宿。来到这三门首。我下的马来。推开三门。兀那和尚。有甚么干凈的僧房。收拾一间。与我宿一夜。天明要早行也。〔长老云〕客官。这一间僧房可干凈。〔杨景云〕我放下这骨殖咱。〔长老云〕敢问客官从那里来。〔杨景云〕我来处来。〔长老云〕你如今那里去。〔杨景云〕我去处去。〔长老云〕那里是你家乡。〔杨景云〕我没家乡。〔长老云〕你姓甚名谁。〔杨景云〕我没名姓。〔长老云〕兀那客官。怎这等硬头硬脑的。老僧不打紧。我有一个徒弟。他若来时。怎肯和你干罢也。〔杨景云〕他来时便敢怎的我。你自回避。父亲也。兀的不痛杀我也。〔正末扮杨和尚上云〕洒家醉了也。〔唱〕
　　【双调新水令】归来余醉未曾醒。但触着我这秃爷爷没些干凈。〔做听科云〕哦。恰像似有人哭哩。〔唱〕那哭的莫不是山中老树怪。潭底毒龙精。敢便待显圣通灵。只俺个道高的鬼神敬。
　　〔杨景作哭科云〕父亲也。兀的不痛杀我也。〔正末云〕兀的不在那里哭哩。〔唱〕
　　【驻马听】那里每噎噎哽哽。搅乱俺这无是无非窗下僧。〔杨景云〕父亲也。痛杀我也。〔正末唱〕越哭的孤孤另另。莫不是着鎗着箭的败残兵。我靠三门倚定壁儿听。耸双肩手抵着牙儿定。似这等沸腾腾。可甚么绿阴满地禅房静。
　　〔正末见长老科〕〔长老云〕徒弟。你来了也。适纔靠晚间。有个客官。一人一骑。来到俺寺中借宿。我问他。他不肯说实话。他如今在这房里。你去问他咱。〔正末云〕师父。你回方丈中歇息。我自问他去。〔长老云〕正是闭门不管窗前月。一任梅花自主张。〔下〕〔正末见科云〕官客问讯。〔杨景云〕好一个莽和尚也。〔正末云〕客官。恰纔烦恼的是你来。〔杨景云〕是我来。〔正末云〕你为甚么这等烦恼。〔杨景云〕和尚。我心中有事。〔正末云〕我试猜你这烦恼咱。〔杨景云〕和尚。你是猜我这烦恼咱。〔正末唱〕
　　【步步娇】只你个负屈含冤的也合通名姓。莫不是远探你那爹娘的病。〔杨景云〕不是。〔正末唱〕莫不是你犯下些违条罪不轻。〔杨景云〕我有甚么罪犯。〔正末唱〕莫不是打担推车撞着贼兵。〔杨景云〕便有贼兵呵。量他到的那里。〔正末唱〕我连问道你两三声。怎没半句儿将咱来答应。
　　〔云〕兀那客官。我问着你。不肯说老实话。俺这里人利害也。〔杨景云〕你这里人利害便怎么。〔正末唱〕
　　【雁儿落】俺这里便骂了人也谁敢应。〔杨景云〕敢打人么。〔正末唱〕俺这里便打了人也无争竞。〔杨景云〕敢劫人么。〔正末唱〕俺这里便劫了人也没罪名。〔杨景云〕敢杀了么。〔正末唱〕俺这里便杀了人也不偿命。
　　〔杨景云〕你说便这等说。我是不信。〔正末云〕你不信时试闻咱。〔唱〕
　　【水仙子】现如今火烧人肉喷鼻腥。〔杨景云〕哎。好和尚。可不道为惜飞蛾纱罩灯哩。〔正末唱〕俺几曾道为惜飞蛾纱罩灯。〔做合手科云〕阿弥陀佛。世间万物。不死不生。〔唱〕若不杀生呵有甚么轮回证。这便是咱念阿弥超度的经。〔杨景云〕想你也不是个从幼儿出家的。〔正末唱〕对客官细说分明。我也曾杀的番军怕。几曾有个信士请。直到中年纔落发为僧。
　　〔杨景云〕兀那和尚。我也不瞒你。我是大宋国的人。〔正末云〕客官。你既是大宋国人。曾认的那一家人家么。〔杨景云〕是谁家。〔正末云〕他家里有个使金刀的。〔唱〕
　　【鴈儿落】他叫做杨令公手段能。〔杨景惊科云〕他怎么知道俺父亲哩。兀那和尚。那杨令公有几个孩儿。〔正末唱〕他有那七个孩儿都也心肠硬。〔杨景云〕他母亲是谁。〔正末唱〕他母亲是畲太君。勅赐的清风楼无邪佞。
　　〔杨景云〕他弟兄每可都有哩。〔正末唱〕
　　【得胜令】呀。他兄弟每多死少波生。〔杨景云〕你敢是他家里人么。〔正末唱〕只我在这五台呵又为僧。〔杨景云〕哦。你元来是杨五郎。你兄弟还有那个在么。〔正末唱〕有杨六使在三关上。〔杨景云〕你可认的他哩。〔正末云〕他是我的兄弟。怎不认的。〔唱〕和俺一爷娘亲弟兄。〔杨景云〕哥哥。你今日怎就不认得我杨景也。〔正末做认科〕〔唱〕休惊。这会合真侥幸。〔云〕兄弟。闻的你镇守瓦桥关上。怎到得这里。〔杨景云〕哥哥。您兄弟到幽州昊天寺。取俺父亲的骨殖来了也。〔正末做悲科〕〔唱〕伤也么情。枉把这幽魂陷虏城。
　　〔净扮韩延寿上诗云〕我做将军快敌斗。不吃干粮则吃肉。你道是敢战官军沙塞子。怎知我是畏刀避箭韩延寿。某韩延寿是也。■〈巨寸〉奈杨六儿无礼。将他令公骨殖。偷盗去了。我领着番兵。连夜追赶。原来杨六儿将着骨殖。前面先去。留下孟良。在后当住。我如今别着大兵。与孟良厮杀。自己挑选了这五千精兵。抄上前来。明明望见杨六儿。走到五台山下。怎么就不见了。一定躲在这寺里。大小番兵。围了这寺者。兀那寺里和尚。快献出杨六儿来。若不献出来。休想满寺和尚。一个得活。〔做呐喊打门科〕〔杨景云〕哥哥。兀的不是番兵来了也。〔正末云〕兄弟不要慌。我出去与他打话。我开了这三门。〔做见科〕〔韩延寿云〕兀那和尚。您这寺里有杨六儿么。献将出来便罢。若不献出来呵。将你满寺和尚的头。都似西瓜切将下来。一个也不留还你。〔正末云〕兀那将军。果然有个杨六儿。被我先拏住了。绑缚在这寺里。俺出家的人。是慈悲为本。方便为门。休把这许多鎗刀。吓杀了俺老师父。您去了兵器。下了马。我拏杨六儿与你去请功受赏。好不自在哩。〔韩延寿云〕我依着你。就去了这刀鎗。脱了这铠甲。我下了这马。和尚。杨六儿在那里。快献出来。〔正末云〕将军。你忙怎的。且跟将我入这三门来。且关上这门。〔韩延寿云〕你为甚么关上门。〔正末云〕我是小心的。还怕走了杨六儿。〔韩延寿云〕杨六儿走不出。我也走不去。关的是。关的是。〔正末做打凈科云〕量你这厮走到。那里去。〔韩延寿云〕呀。这和尚不老实。你只好关门杀屎棋。怎么也要打我。〔正末唱〕
　　【川拨棹】这厮待放蒙挣。早拨起咱无明火不邓邓。损坏众。生扑杀苍蝇。谁待要鹊巢灌顶。来来来俺与你打几合斗输赢。
　　〔韩延寿云〕这和尚倒来撒的。那三门又关了。我可往那里出去。〔正末唱〕
　　【七弟兄】把这厮带鞓。可搭的揝定。先摔你个满天星。休怪俺出家人没的这慈悲性。怒轰轰恶向胆边生。兀良只要你偿还那令公爹爹命。
　　〔正末做跌打科云〕打死这厮。纔雪的我恨也。〔唱〕
　　【梅花酒】呀。打的他就地挺。谁着你恼了天丁。也不用天兵。就待劈碎你这天灵。磕擦的怪眼睁。掿双拳打不停。飕飕的雨点倾。直打的应心疼。非是咱不修行。见雠人分外明。若不打死您泼残生。这寃恨几时平。〔韩延寿云〕好打。好打。你且说个名姓与我知道。敢这等无礼。〔正末唱〕哎。你个韩延寿早噤声。还问甚姓和名。
　　〔正末做拏韩延寿科〕〔唱〕
　　【喜江南】呀。则我这杀人和尚灭门僧。便铁金刚也劝不的肯容情。俺兄弟正六郎杨景镇边庭。〔带云〕韩延寿。〔唱〕也不则你兵临在颈。再休想五千人放半个得回营。
　　〔云〕兄弟。我打死了番将韩延寿也。〔杨景云〕哥哥。将韩延寿枭下首级。剜出心肝。在父亲骨殖前。先祭献了。就在这五台山寺里。做七昼夜好事。超度俺父亲和兄弟。早升天界也。〔外扮寇莱公冲上云〕老夫莱国公寇准是也。奉圣人的命。并八大王令旨。直至瓦桥关。迎取已故护国大将军杨继业并杨延嗣的骨殖。归葬祖茔。有孟良杀退番兵。报说杨景还在五台山上兴国寺。做七昼夜的大道场。超度亡魂。老夫就带着孟良。不辞星夜来。可早到五台山也。〔做见科云〕兀那杨景。老夫奉圣人的命。特来到此。问你取的杨令公并七郎骨殖安在。〔杨景云〕大人。我父亲并七郎骨殖都有了。现在此处追荐哩。〔寇莱公云〕既然有了。杨景同杨朗望阙跪者。听圣人的命。〔词云〕大宋朝纂承鸿业。选良将镇守边疆。杨令公功劳最大。父与子保驾勤王。潘仁美贼臣奸计。陷忠良不得还乡。李陵碑汝父撞死。连七郎并命身亡。百箭会幽魂托梦。盗骨殖多亏孟良。杨延景全忠全孝。舍性命苦战沙场。遣勅使远来迎接。赐黄金高筑坟堂。还盖庙千秋祭享。保山河万代隆昌。〔众谢恩科〕
　　〔音释〕
　　罩嘲去声　噎衣也切　应平声　鼻音疲　兄虚盈切　铠开上声　蒙音蒙　挣音争　不音补　鞓音汀　摔音洒　轰音烘　掿音闹　噤音禁　剜碗平声　纂音缵
　　题目　瓦桥关令公显神　
　　正名　昊天塔孟良盗骨
　　昊天塔孟良盗骨杂剧终

《元曲选》　金水桥陈琳抱妆盒杂剧　（明）臧晋叔 编

金水桥陈琳抱妆盒杂剧　　（元）无名氏 撰

●金水桥陈琳抱妆盒杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　楔子 
　　　〔音释〕 
　　第三折 
　　　〔音释〕 
　　第四折 
