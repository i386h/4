<!-- { "loadSidebar": true } -->
　　〔云〕孩儿。你若肯依着您父亲一桩事呵。我便着你夫妻每团圆也。〔旦儿云〕老爷休道是一桩事。就是十桩事。您孩儿也依的。但不知是那一桩事。〔正末云〕我想春秋时节。有个鱄诸之妻。力赞夫主。助成大功。到我朝有个王陵之母。伏剑而死。遣其子事汉。无生二心。后来俱名登史册。人人传颂。你如今肯替父亲出此一计。使我得阴图董卓。重整朝纲。便当着你夫妻们永远团圆。儿也。你休顾那胖董卓一时春点污。博一个救帝主万代姓名香。〔旦儿云〕父亲。我随你要孩儿怎的。〔正末云〕既然这等。孩儿。你且归后堂中去。〔旦儿云〕理会的。欲教青史留遗迹。敢惜红颜别事人。〔下〕〔正末云〕季旅那里。〔凈扮季旅上云〕自家不是别人。是这王司徒堂候官季旅的便是。老爷呼唤。不知有甚事。须索见来。〔做见科云〕老爷呼唤季旅。那厢使用。〔正末云〕季旅。你与我一面分付掌酒宴的安排筵席伺候。一面到太师府傍温侯的私宅。请吕布来者。〔季旅云〕理会的。〔下〕〔正末云〕季旅去了。我料吕布必然来赴席也。若来时。我自有个主意。正是不施万丈深潭计。怎得鳌鱼上钓钩。〔下〕〔冲末扮吕布领卒子上诗云〕人又英雄马又骁。太师亲赐赤麟袍。世人问我名和姓。曾见横行出虎牢。某姓吕名布。字奉先。在于虎牢关上。杀退十八路诸侯。威振天下。官封温侯之职。见佐董太师门下。名为养子。宠冠羣臣。除了征战之外。无过是吃酒耍子。今日营中无事。且看甚么人来请我。〔季旅上云〕自家季旅。奉着司徒的言语。请吕温侯走一遭去。可早来到私宅门首。门上的报复去。说有王司徒差官季旅要见。〔卒子做报科〕〔吕布云〕着他过来。〔卒子云〕差官进。〔季旅做见科〕〔吕布云〕季旅。你此来有甚事。〔季旅云〕奉司徒之命。道近日边报颇稀。特治小筵。屈温侯爷一叙。〔吕布笑云〕我道这老匹夫强不过。你先去。我便来也。〔季旅云〕我季旅就回话去。只望温侯爷早些命驾。〔下〕〔吕布云〕季旅去了也。左右。收拾鞍马。就到王允府中赴宴走一遭去来。〔下〕〔正末引季旅祗候上云〕老夫王允。早间着季旅请吕布去。他说就来。令人。门外觑者。若温侯来时。快报知道。〔季旅云〕理会的。〔吕布引卒子上云〕这是王司徒府门首了。左右。接了马者。〔季旅做报科〕〔正末忙接科云〕早知温侯来到。只合远接。接待不及。勿令见罪。〔吕布云〕你是朝中老臣。怎生行这等礼。忒谦逊了。只怕不当么。〔正末云〕不敢。得温侯慨临。我老夫增光多矣。令人。抬上果桌来者。〔做抬果桌正末递酒科云〕奉先。请满饮此杯。〔吕布云〕量吕布有何德能。着老宰辅置酒张筵。如此重待。吕布何以克当。〔正末唱〕
　　【牧羊关】想王允官衔小。才艺浅。怎当的公子登筵。〔吕布云〕老宰辅。你请我有何主意。〔正末云〕我王允也别无他意。只重奉先的威名耳。〔唱〕愿温侯家给千兵。愿温侯户封八县。愿温侯早掌元戎印。愿温侯早受帝王宣。愿温侯皂盖飞头上。愿温侯朱衣列马前。
　　〔吕布做笑科云〕多谢老宰辅盛意。只怕吕布没福。〔正末云〕老夫幼习天文。见汉家气数尽矣。太师功德巍巍。指日之间。必登高位。只望温侯提拔王允咱。〔吕布云〕老宰辅。你但放心。若太师成了大事。这左丞相少不得是你做。〔正末做递酒科云〕多谢多谢。请奉先满饮此杯。〔吕布云〕酒忒紧了。待俺慢慢的饮几杯。〔正末云〕便好道筵前无乐。不成欢乐。令人。传语后堂中。请出貂蝉小姐来者。〔旦儿领梅香上科云〕父亲。呼唤您孩儿有何事。〔正末云〕孩儿也。吕布现在前厅上。他带了酒也。你只推不认的。与他递一杯。就歌一曲。看他说甚么。〔旦儿云〕理会的。〔正末领旦儿见吕布科云〕小姐。把体面见了温侯者。〔旦儿做拜科云〕温侯万福。〔吕布忙回礼科云〕小姐免礼。〔正末云〕孩儿。与温侯递一杯儿酒。〔旦儿云〕将酒来。〔梅香云〕酒在此。〔旦儿做送酒科云〕温侯。请满饮此杯。〔吕布做接酒饮科云〕老宰辅。吕布已醉。有失礼体。酒勾了也。〔正末云〕奉先请宽怀畅饮。便醉也何妨。孩儿。你唱个曲儿奉温侯的酒。〔旦儿唱〕
　　【双调折桂令】幼年间曾事君王。不甫能出赐英雄。得配鸳鸯。只为那半路风波。三年阻隔。两地分张。想当初避兵时干戈扰攘。到如今太平年黎庶安康。但愿美满成双。拜谢穹苍。早难道对面相逢。便刬的忘了红昌。
　　〔吕布做打认科云〕这不是貂蝉。他怎生得到这里来。〔正末背云〕果有此事。这厮中计了也。〔唱〕
　　【隔尾】一个眼传情羞掩芙蓉面。一个坐不稳难登玳瑁筵。则见他佯带酒推更衣且宽转。〔吕布云〕老宰辅。乞恕吕布疎狂之罪。〔正末唱〕请温侯稳便。〔吕布做呕科云〕吕布酒醉了。混践华堂。岂不得罪。〔正末唱〕有甚么混践。〔云〕奉先请坐。老夫前后执料去咱。〔唱〕我口儿里说话将身躯倒退的远。〔虚下〕
　　〔吕布低云〕老宰辅去了也。貂蝉。〔旦儿应科〕〔吕布云〕妻也。你怎生却在这里。〔旦儿云〕自从俺临洮失散。流落在司徒府中。不想今日纔得相见。奉先。则被你痛杀我也。〔旦儿做哭吕布掩泣科云〕貂蝉兀的不想杀我也。〔正末冲上云〕你两个说甚么哩。〔吕布同旦儿跪科〕〔正末唱〕
　　【哭皇天】被我偷睛儿早瞧见。〔吕布云〕我吕布实是酒醉了也。〔正末唱〕那两个私情的忒自专。〔旦儿云〕您孩儿并不曾敢说甚么。〔正末云〕噤声。〔唱〕你这贱媳妇无断送。〔吕布云〕这都是吕布之罪。不干他事。〔正末唱〕你这新女壻省财钱。觑的咱浑如芥藓。俺好意的张筵置酒。你走将来卖俏行奸。畅好是厮蹅蹅厮蹅蹅也波吕奉先。〔吕布云〕老宰辅不知。听吕布慢慢的说一遍。他本忻州木耳村人氏。任昂之女。小字红昌。因汉灵帝选入宫中。掌貂蝉冠来。故名貂蝉。后灵帝赐与丁建阳。当日吕布与建阳为养子。建阳将貂蝉配与吕布为妻。因黄巾贼作乱。在阵上失散。一向不知下落。元来在老宰辅处。因此吕布不胜分离之感。只望老宰辅怎生可怜见。着俺夫妻再得团圆。吕布至死也不忘大德。当效犬马之报。〔正末云〕我儿。你有何言。〔旦儿云〕委实如此。只望父亲恕罪。〔正末云〕既如此。温侯请起。〔唱〕说甚么单丝不线。我着你缺月再圆。
　　〔云〕孩儿。你自回后堂中去。〔旦儿同梅香下〕〔正末唱〕
　　【乌夜啼】俺只道侯门一入如天远。〔云〕这个不是老夫的私宅。〔吕布云〕不是老宰辅私宅。可是那里。〔正末唱〕谁承望汉刘晨误入桃源。枉着你佳人受尽相思怨。早两个携手挨肩。共枕同眠。则待要宝骅骝再接紫丝鞭。怎肯教锦鸳鸯深锁黄金殿。美前程。新姻眷。一任的春风院宇。夜月庭轩。
　　〔云〕温侯。你若不说。老夫怎生得知。我寻也寻不着这门亲事。我便选吉日良辰。倒赔三千贯奁房断送。将貂蝉配与温侯为妻。你意下如何。〔吕布云〕多谢了老宰辅。貂蝉的父亲。便是吕布的父亲哩。此恩必当重报也。〔正末云〕温侯。可则一件。则怕太师知道。见王允之罪么。〔吕布云〕不妨事。俺父亲知道。更是欢喜。〔正末云〕既然这等呵。将军。你放心。老夫到来日。再安排一个筵席。敬请太师。一来商议大事。二来就提你这门亲事。有何不可。〔吕布云〕太山。为您孩儿如此般用心。吕布至死也不敢忘报。酒勾了也。吕布告回。〔正末云〕将军勿罪。〔吕布云〕不敢不敢。我出的这门来。还俺私宅去也。〔诗云〕偶赴侯门宴依然逢故妻重谐双凤侣。不似五羊皮。〔下〕〔正末云〕吕布去了也。季旅。你再到太师府中。道王允请太师饮宴。他若不来时节。你便道王允专请太师商议大事。愿无他阻。〔季旅云〕理会的。〔正末云〕我料董卓一武夫耳。见说商议大事。必然肯来。〔唱〕
　　【黄锺尾】到明朝安排下鸿门摆设重瞳宴。准备着打凤机关吕后筵。用心肠。使机见。这权术。要巧便。奏笙歌。列管弦。花如锦。酒似川。我更谦下。做软善。董太师。酒性颠。见红颜。决顾恋。那其间我把这美貌貂蝉伪托献。暗暗的对天说呪愿。〔带云〕你道我愿甚的来。〔唱〕则愿的早灭了贼臣将俺那圣明来显。〔同季旅祗候下〕
　　〔音释〕
　　行音杭　鼐音奈　燮音屑　称去声　懆音灶　喘川上声　间去声　从去声　解上声　鱄音专　强鸡漾切　中去声　推退平声　断端去声　省生上声　胜平声
　　第三折
　　〔董卓领祗候上云〕某董卓是也。前日太尉杨彪。司徒王允。他两个说银台门筑起一座高台。只在三五日间。请某授禅。怎么这几时还不见回话。那杨彪老贼。元是个崛强的人。便也罢了。难道王允也来欺我。令人。门首觑者。但有众公卿来时。报复我家知道。〔祗候云〕理会的。〔季旅上云〕自家季旅的便是。奉着俺老爷言语。着我请董太师。可早来到府门首。左右报复去。道有王司徒差官季旅在于门首。〔祗候做报科〕〔董卓云〕着他进来。〔祗候云〕着过去。〔见科董卓云〕季旅。你来怎么。〔季旅云〕俺王允着季旅来请太师爷饮宴。〔董卓云〕季旅。我心中自有大事。要与众公卿计议。量你那一席酒打甚么紧。你回去与那王允老头儿道。我不要你那酒吃。〔季旅云〕太师爷。俺王允曾说来。道此酒不为他设。单请太师爷要商议大事哩。〔董卓云〕哦。原来要请我商议大事。季旅。你先回去。我随后便来也。〔季旅云〕理会的。出的府门来。不敢久停久住。回老爷的话去。〔下〕〔董卓云〕季旅去了也。令人。安排车驾。亲到王允宅上赴宴走一遭去。〔做暗笑科云〕若是酒筵间有些好歹。就将这老匹夫结果了罢。〔下〕〔正末领祗候上云〕老夫王允。差季旅往太师府中请董卓去了。想那老贼这早晚敢待来也。〔唱〕
　　【正宫端正好】仗才能。凭谋量。不须动阔剑长鎗。无非是偎红倚翠如屏障。早摆设的都停当。
　　【滚绣球】炉焚着宝篆香。酒斟着玉液浆。奏笙歌乐声嘹亮。今日个画堂中别是风光。虽然是锦绣乡。暗藏着战斗场。则争无虎贲郎将。玳筵前拥出红妆。我只待窝弓药箭擒狼虎。布网张罗打凤凰。不比寻常。
