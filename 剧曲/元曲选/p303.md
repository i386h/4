<!-- { "loadSidebar": true } -->
　　【鸳鸯煞】荷君恩特降黄麻诏。谢天臣远践红尘道。却教我一介书生。早做了极品随朝。畅道顿首诚惶。瞻天拜表。则俺这犬马微劳。知甚日能图效。且自快活逍遥。两口儿夫妻共谐老。
　　〔音释〕
　　从去声　着池烧切　噇音床　学奚交切　落音涝　乐音涝　跋巴毛切　恶音袄　薄巴毛切　令平声
　　题目　梁伯鸾甘贫守志　
　　正名　孟德耀举案齐眉
　　孟德耀举案齐眉杂剧终

《元曲选》　庞居士误放来生债杂剧　（明）臧晋叔 编
　　庞居士误放来生债杂剧　　（元）无名氏 撰
　　●庞居士误放来生债杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　灵兆女点化丹霞师　正名　庞居士误放来生债 
　　楔子
　　〔冲末扮李孝先上诗云〕心头一点痛。起坐要人扶。况是家贫窘。门前闻索逋。小生姓李。双名孝先。祖居襄阳人氏。自幼父母双亡。习儒不遂。去而为贾。只因本钱欠少。问本处庞居士借了两个银子做买卖。不幸本利双折。无钱还他。小生前者往县衙门首经过。见衙门里面绷扒吊拷。追征十数余人。小生向前问其缘故。那公吏人道是欠少那财主钱物的人。无的还他。因此上拷打追征。小生听罢。似我无钱还庞居士。若告将下来。我那里受的这苦楚。小生得了这一口惊气。遂忧而成疾。一卧不起。在家中染病。如今觑天远。入地近。眼见得无那活的人也。〔下〕〔正末扮庞居士领凈扮行钱上云〕老夫是这襄阳人也。姓庞名藴。字道玄。嫡亲的四口儿家属。婆婆萧氏。女儿灵兆。小厮儿凤毛。俺四口儿都好参礼这佛法僧三宝。俺多曾遇着几个善知识来。马祖师。石头和尚。百杖禅师。多曾印证俺这三口儿都不及我这女儿灵兆。此女子性根大利。见性明白。俺祖宗以来。所积家财。万贯有余。我有一故友。乃是李孝先。往年问我借了两个银子。出外做买卖去。本利该还四个了。谁想他命运不利。将那本钱都伤折了也。我听得道家中染病哩。行钱。将着李孝先那一纸文书。再将着两绽银子。咱探望孝先走一遭去。〔行钱云〕理会的。〔做走科云〕说话中间。可早来到也。孝先在家么。〔李孝先上云〕是谁在门首。〔正末云〕是老夫。〔李孝先惊科云〕呀。是庞居士来了也。请家里坐。〔见科云〕居士。小生病体在身。不能施礼。〔正末云〕孝先病体若何。〔李孝先云〕居士。眼见得无那活的人也。〔正末云〕孝先。曾请良医调治也不曾。〔李孝先云〕没钱。请良医不起。〔正末云〕孝先。你所得的这病。可是甚么证候。〔李孝先云〕居士。你试猜我这病咱。〔正末云〕你看波。他的病可着我猜。我依着他便了。你不是风寒暑湿么。〔李孝先云〕不是。〔正末云〕莫不是饥饱劳役么。〔李孝先云〕也不是。〔正末云〕莫不是忧愁思虑么。〔李孝先做哭科云〕知我者是我心友也。我这病正是忧愁思虑上得来的。〔正末云〕呀。孝先。何忧之有。〔李孝先云〕居士不知。听小生试说一遍。往年问居士借了两个银子做买卖。谁想本利伤折了。来到家中。无钱还居士。因往县衙门首经过。见里面吊拷绷扒的人。小生问其缘故。他道是欠少财主的财物。无钱还他。告到官中。如此般打拷追征。小生听罢感了一口惊气。居士也不是那等人。假似也告到官中。追征我这银两。小生是个读书的人。那里受的那等拷打。因此上遂忧而成疾。如今渐渐的沉重了也。〔正末背云〕我当初本做善事来。谁想倒做了冤业。我家中多有人欠少我银两钱物的文契。倘若都似这李孝先呵。可不业上加业。到家中我将这远年近日欠少我钱钞的文契。我都烧了。行钱。是必提我一提儿。行钱。将李孝先那一纸文书来。〔行钱做递文书科〕〔回云〕孝先。这个是你的手字么。〔李孝先云〕居士。是小生的手字。〔正末做扯科云〕我攞了这文书。点个灯来烧了者。本利该四锭银子。都不问你要。行钱。再将两锭银子来。孝先。这银子我则这般与你做盘缠。你心中这一会儿可如何。〔李孝先云〕居士。本利该四个银子。都不问小生要。又与我两锭银子做盘缠。我这会儿心中恰似无了病的人也。〔正末云〕善哉善哉。我则要冤冤相解。〔李孝先云〕居士的银子不问小生要。又与我这两个银子。小生今生今世报答不的居士。到那生那世。做驴做马。填还你这恩债。居士。你正是财上分明大丈夫也。〔正末云〕孝先。我既与了你呵。要说这等言语做甚么。〔唱〕
　　【仙吕赏花时】谁不知道财上分明是这大丈夫。从今后休着你那心下熬煎枉受苦。你是必好将息这病身躯。〔李孝先云〕元少居士的银子又不问小生要。又与我这两个银子。此恩异日必当重报。〔正末唱〕这银子是我肯心儿愿与。〔李孝先云〕则是教小生难以克当也。〔正末云〕既是我与你呵。〔唱〕更论甚么得之有可敢失之无。〔下〕
　　〔李孝先云〕居士去了也。慢慢的调治病体痊可了呵。我自有个主意。〔诗云〕曾闻一黄雀。尚有报恩环。人而不如鸟。何颜立世间。〔下〕
　　〔音释〕
　　贾音古　攞罗上声
　　第一折
　　〔正末引老旦卜儿正旦灵兆倈凤毛行钱上〕〔诗云〕断绝贪嗔痴妄想。坚持戒定慧圆明。自从灭了无明火。炼得身轻似鹤形。你子母每近前来。听我说佛法也。佛说大地众生。皆有佛性。则为这贪财好贿。所以不能成佛作祖。佛说贪财好贿之人似甚么。似小儿在那刀尖上食蜜。贪其甜味。岂防有截舌了患也呵。〔唱〕
　　【仙吕点绛唇】尘世人伦。我可也煞曾穷问。长思忖。他可便趋富嫌贫。不想那富贵可是天之分。
　　【混江龙】有等人精神发愤。都待要习文演武立功勋。演武的不数那南山射虎。习文的堪叹这西狩获麟。获麟的鲁国岂知夫子圣。射虎的霸陵谁问你个旧将军。屈沉杀一身英勇。枉费尽半世辛勤。对面儿高车驷马。转回头可早衰草荒坟。我待要抛家业。乐闲身。或是琴一操。酒三巡。我为甚一生潇散不恋那一生钱。大刚来这十年富贵也只是十年运。运去呵有如那风摇画烛。天散也的这浮云。
　　〔云〕行钱。我昨日嘱咐你烧文书一事。你早忘了也。你将那好几柜文书都与我抬将出来。将些草把围着。点火来烧了者。〔行钱云〕理会的。〔做烧科〕〔卜儿云〕居士。你为何烧了这文书。〔正末云〕婆婆。我自有个主意。不必问他。〔外扮曾信实上诗云〕中和正直领天台。此日亲蒙圣敕差。谁言空阔无神道。霹雳雷声那里来。小圣乃上界增福神是也。因朝玉帝回还。看见下方烟焰。直冲九霄。拨开云头。乃是襄阳有一庞居士。他将那远年近岁借与人钱的文书。尽烧毁了。不知是何缘故。小圣按落云头。化做一白衣秀士。试探问咱。居士在家么。〔行钱云〕先生。你寻他有何事故。俺居士在家念佛哩。〔曾云〕相烦你报复一声。道有一秀士特来相访。〔行钱做报科〕〔正末云〕既然有客至。婆婆。你且回后堂中去。〔卜儿同灵兆凤毛下〕〔行钱出请曾做见科〕〔正末云〕量老夫不才。有劳先生屈高就下。〔曾云〕小生久闻居士大名。特来拜访。〔正末云〕不敢不敢。请坐行钱。看茶来。敢问先生仙乡何处。〔曾云〕小生乃西洛人也。姓曾双名信实。偶因游学至此。恰纔见居士家门首灰火未绝。不知烧毁的是何物件。〔正末云〕先生不知。老夫有一朋友是李孝先。那人好生家窘。往岁问我借了两锭银子。出外做买卖去。谁想他本利都伤折了。无的还我。他在家忧愁思虑。成了疾病。老夫想来我家中多有人欠少我的钱钞。假若都似这李孝先呵。我可不业上作业。因此将那远年近日欠少我的钱物文书。都烧毁了。我则要冤冤相解也。〔曾云〕呀。居士这钱是人之胆。财是富之苗。君子结交。以德为情。小人结交以财为友。便好道。〔诗云〕世间人喜是钱亲。成功立业显家门。假饶囊底无钱使。满腹文章不济贫。〔正末云〕闻我佛言。道是无常迅速。生死事大。如今世上人呵。〔唱〕
　　【油葫芦】不思量有限的光阴有限身。委实他钱上紧。如今那等有钱的追富不追贫。〔曾云〕若有那穷汉来投奔呵。他肯赍发些儿么。〔正末唱〕几曾和那穷相识每日家相寻趁。都只待共那富家郎逐日相亲近。〔带云〕还有那等人呵。〔唱〕他无钱时记人的雠。若是有钱时忘人的恩。〔曾云〕倘有那相识朋友来呵。他也肯接待他么〔正末唱〕若有个旧宾朋一径的将他来投逩。〔云〕他本在家里坐着。却教人出来说。没啰没啰〔唱〕他可自三衙家不出那正堂门。
　　〔曾云〕在家如此推故。倘若长街市上撞见怎了也。〔正末云〕或者一日在市廛中和那人打了个照面。那人便道。小生探望了数次。不能得遇。他本认的那人。他只在马上欠身。便道我不认的你。〔唱〕
　　【天下乐】他可也便见如同陌路人。〔曾云〕我想这等人。何足道哉。〔正末唱〕也非是小生多议论。则我这一片济贫的心比他人心地真。〔曾云〕依居士的主见可是如何。〔正末唱〕我恨不的罄囊儿舍与人些钱。恨不的刮土儿可便散与人些银。〔曾云〕这许多钱债文书都烧毁了可惜了也。〔正末云〕便好道万般将不去。惟有业随身。先生也。〔唱〕量这千百锭家旧文契有那的几锭本。
　　〔曾云〕居士差矣。想今时人非钱不行。有钱的穿的是异锦轻纱。口食的是香甜美味。无钱的身穿破衣。口食淡饭。〔诗云〕无钱君子受熬煎。有钱村汉显英贤。父母弟兄皆不顾。义断恩疎只为钱〔正末云〕先生是知典故的人。自古及今。因这几文钱上。不则送了一个。先生不嫌絮烦。听我在下试说一遍与你听者。〔唱〕
　　【那咤令】有一个为富的似欧明涉津。遇龙君海神。有一个为富的似元载待宾。仿玄宗圣人。有一个为富的似梁冀害民。灭全家满门。我如今待觅一个隐沦。待寻一个逃遁。也只要免的他恶业随身。
　　〔曾云〕居士差矣。你家的富贵。不是你祖上遗留的。便是你自家挣起来的。何苦又要逃遁他去。这也太过了。〔正末云〕先生。还有一等无端的小人。到那腊月三十日晚夕。将那香灯花菓祭赛。道是钱呵。你到俺家里来波。那的都是邪气。〔唱〕
　　【鹊踏枝】谁待要祭那财神。我则待送那魔君。缠杀我也财物金银。我　的似吊客丧门。倒不如将他来与贫乏家施舍尽。另做个种果收因。
