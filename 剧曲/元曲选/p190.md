<!-- { "loadSidebar": true } -->
　　【二煞】鸡虫得失何须计。鹏鷃逍遥各自知。看蚁阵蜂衙。龙争虎斗。燕去鸿来。兔走乌飞。浮生似争穴聚蚁。光阴似过隙白驹。世人似舞瓮酰鸡。便博得一阶半职。何足算。不堪题。
　　〔驾云〕先生。你有甚么便宜处。也说来者。〔正末唱〕
　　【煞尾】俺那里云间太华烟霞细。鼎内还丹日月迟。山上高眠梦寐稀。殿下朝元剑佩齐。玉阙仙阶我曾履。王母蟠桃我曾吃。欲醉不醉酒数杯。上天下天鹤一只。有客相逢问浮世。无事登临叹落晖。危坐谈玄讲道德。静室焚香诵秋水。滴露研朱点周易。散诞逍遥不拘系。赴召离山到朝里。央及陈抟受宣勅。送上都堂入八位。掌管台衡总百揆。御史台纲索省会。六部当该各详细。攘攘垓垓不伶俐。是是非非无尽期。好教我战战兢兢睡不美。〔下〕
　　〔音释〕
　　濡音如　氅音敞　唳音利　迹将洗切　识伤以切　畦音奚　逼兵迷切　刻康美切　蔀音剖　食绳知切　贴音占　比音币　德当美切　直征移切　石绳知切　职张耻切　国音鬼　为音位　蜕音税　一音以　造音操　鷃衣涧切　酰音希　只张耻切　易银计切　勅音耻　揆音跪
　　第四折
　　〔郑恩扮汝南王引色旦上诗云〕平生泼赖曾为盗。一运峥嵘却做官。使尽机谋常是饱。锦衣纨袴不知寒。自家郑恩。官封汝南王之职。便是某幼年间与今上圣人为八拜之交。患难相同。鎗刀不避。不想今日。也同享富贵。今奉官里之命。领着御酒十瓶。御膳一席。宫中美女十人。去寅宾馆管待希夷先生。他如今尚未出朝。不免打发美女进去。安排供具。我且躲在一壁。待那先生来时。再作计较。您每好生在意者。〔色旦云〕理会的。〔同下〕〔正末上诗云〕上林无兴看花开。春色何人送的来。处士不生巫峡梦。空烦云雨下阳台。贫道陈抟。早朝见上。蒙圣人念旧。待我甚是欢喜。但是我云水之身。山林之鸟。难在这等尘凡之中也呵。〔唱〕
　　【双调新水令】半生不识晓来霜。把五更寒打在老夫头上。笑他满朝朱紫贵。怎如我一枕黑甜乡。揭起那翠巍巍太华山光这一幅绣帏帐。
　　〔色旦上侍直云〕妾等官里送来。与先生作传奉。愿侍枕席之欢。〔正末唱〕
　　【驻马听】白酒罇傍。闲慰眼金钗十二行。误了我清风岭上。不番身恶睡一千场。您则待泛桃花到处觅刘郎。我委实画蛾眉不会学张敞。好没酌量。出家儿怎受闲魔障。
　　〔色旦妆醉戏末科云〕先生休拿出那道人铁面皮。怎么脸上和刮霜的一般。俺每都是未放的官花。谁曾经这等折挫。望先生少要弃嫌。〔正末云〕你每靠后者。你怎知我出家人的道心。〔唱〕
　　【步步娇】折末胡厮缠到晨钟撞。休想我一点狂心荡。〔色旦云〕你来。我与你有句话说。〔正末唱〕唤陈抟有甚勾当。命不快遭逢着这火醉婆娘。干误了我晚夕参圣一垆香。半夜里观干象。
　　〔色旦云〕俺与先生奉一杯酒咱。〔正末云〕俺道人每从来戒酒。不用他。〔色旦云〕我与先生奉一杯茶。先生试尝这茶味何如。〔正末云〕是好茶也。〔唱〕
　　【沉醉东风】这茶呵采的一旗半鎗。来从五岭三湘。泛一瓯瑞雪香。生两腋松风响。润不得七碗枯肠。辜负一醉无忧老杜康。谁信您卢仝健忘。
　　〔云〕您每各自安置。我待睡也。〔做睡色旦扯末科云〕俺每都陪先生。怎敢舍的先生孤孤恓恓凄凄冷冷的。〔正末唱〕
　　【搅筝琶】你好是轻薄相。我又不寂寞恨更长。干把那蝶梦惊回。多管葫芦提害痒。早则是卧破月昏黄。直睡到日出扶桑。慌忙。猛听得凈鞭三下响。又待要颠倒衣裳。
　　〔郑恩上云〕好个没理会的先生。待我自家过去。〔相见科云〕下官退朝较晚。乞恕探望来迟之罪。〔正末云〕多谢大王不忘故旧。〔郑恩云〕先生好神算也。当日竹桥边先生曾许我是个五霸诸侯。今日果应其言。〔正末唱〕
　　【雁儿落】曾道你官封一字王。位列头厅相。那里是有官的我预知。也则是你没眼的天将降。
　　〔郑恩云〕那宫女每好生歌舞。我奉劝先生一杯。〔正末云〕又教这个大王傒幸杀我也。〔唱〕
　　【川拨棹】恰离高唐。躲巫娥一壁厢。客舍凄凉。仙梦悠扬。只想着邯郸道上。原来在佳人锦瑟傍。
　　〔色旦劝酒科〕〔正末唱〕
　　【七弟兄】这场。厮央。不相当。你便有粉白黛绿妆宫样。茜裙罗袜缕金裳。则我这铁卧单有甚风流况。
　　〔郑恩云〕先生。圣人有云。食色性也。好色之心。人皆有之。又云。吾未见好德如好好色者。先生独非人乎。独无人情乎。〔正末唱〕
　　【梅花酒】你可也忒莽撞则道你燮理阴阳。却惜玉怜香。撮合山错了眼光。就儿里我也仓皇。您休使着这智量。俺乐处是天堂。
　　〔云〕贫道从来贪眠。我且盹睡片时。大王休怪。〔做睡科〕〔郑恩与色旦背云〕须索如此如此。〔郑作关门科云〕我把这门儿来带上者。随时且作窗前月付与梅花自主张。〔下〕〔正末惊觉科唱〕
　　【收江南】呀。你敢硬将咱送上雨云场。则待高烧银烛照红妆。出家儿心地本清凉。怎禁得直恁般闹攘。便是一千年不见也不思量。
　　【水仙子】我恰纔神游八表放金光。礼拜三清朝玉皇。不争你拽双环呀的门关上。缠杀我也瞎大王。惊的那下三山鹤梦翱翔。俺只待丹鼎内降龙虎。谁教咱锦巢边宿凤凰。枉羞杀金殿鸳鸯。
　　〔云〕只因我轻易下山。惹起这番勾当。倒惹那山灵见笑也。〔唱〕
　　【太平令】现如今山鬼吹灯显像。野猿抡笔题墙。怕腐烂了芒鞋竹杖尘没了蒲团纸帐。纵有那女娘。艳妆。洞房。早盹睡了都堂里宰相。
　　〔郑恩上云〕天已明了。我把这门来开者。呀。好个古■〈忄敝〉先生。还在那壁披衣据床。秉烛待旦哩。〔正末云〕大王。教你傒幸杀我也。〔郑云〕惭愧惭愧。我即奏官里。宫中盖一道观。使先生住持。封为一品真人。〔正末唱〕
　　【离亭宴带歇指煞】把投林高鸟西风里放。也强如衔花野鹿深宫里养。你待要加官赐赏。教俺头顶紫金冠。手执碧玉■〈闲〉。身着白鹤氅。昔年旧草庵。今日新方丈。贫道呵除外别无伎俩。本不是贪名利世间人。则一个乐琴书林下客。绝宠辱山中相。推开名利关。摘脱英雄网。高打起南山吊窗。常则是烟雨外种莲花。云台上看仙掌。
　　〔音释〕
　　峥音澄　嵘音横　袴与裤同　行音杭　夕星西切　辜音姑　相去声　离去声　邯音寒　郸音丹　茜阡去声　燮音屑　翱音敖　■〈忄敝〉音鳖　鹤音豪　俩音两
　　题目　识真主汴梁卖课念故知征贤勅佐　
　　正名　寅宾馆天使遮留西华山陈抟高卧
　　西华山陈抟高卧杂剧终

《元曲选》　张孔目智勘魔合罗杂剧　（明）臧晋叔 编
　　张孔目智勘魔合罗杂剧　　（元）孟汉卿 撰
　　●张孔目智勘魔合罗杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　李文道毒药摆哥哥萧令史暗里得钱多　正名　高老儿屈下河南府张平叔智勘魔合罗 
　　楔子
　　〔冲末扮李彦实引凈李文道上〕〔诗云〕月过十五光明少。人到中年万事休。儿孙自有儿孙福。莫为儿孙作马牛。老汉姓李名彦实。在这河南府録事司醋务巷住坐。嫡亲的五口儿家属。这个是孩儿李文道。还有个侄儿李德昌。侄儿媳妇刘玉娘。侄儿根前有个小厮。叫做佛留。侄儿如今要往南昌做买卖去。说今日来辞我怎生这早晚还不见来。〔正末扮李德昌同旦倈上云〕自家李德昌是也。这个是我浑家刘玉娘。这个是我孩儿佛留。我开着个绒线铺。这对门是我叔父李彦实。有个兄弟唤做李文道。乃是医士。我在这长街市上。算了一卦。道我有一百日灾难。千里之外可躲。我今一来躲灾。二来往南昌做些买卖。大嫂。咱三口儿辞叔父去来。〔旦云〕咱去来波。〔正末做见李彦实科云〕叔父。你孩儿去南昌做买卖。就躲灾难。今日是好日辰。特来拜辞叔父。〔李彦实云〕孩儿。你去则去。路上小心者。〔正末向李文道云〕兄弟。好看觑家中。〔李文道云〕哥哥早些儿回来。〔正末云〕叔父。您孩儿今日便索长行也。〔做出门科旦云〕李大你今日做买卖去。我有句话敢说么。〔正末云〕有何说。〔旦云〕小叔叔时常调戏我。〔正末怒云〕噤声。我在家时不说。及至今日临行说这等言语。大嫂。再也休提。你则好看家中。小心在意者。〔唱〕
　　【仙吕赏花时】则为你叔嫂从来情性乖。我因此上将伊曾劝解。〔旦悲科云〕你去了。我怎了也。〔正末唱〕你可便省烦恼莫伤怀。你则照管这家私里外。〔带云〕别的不打紧。〔唱〕你是必好觑当小婴孩。
　　〔旦云〕这个我自知道。则要你挣者。〔正末唱〕
　　【幺篇】则俺这男子为人须。我向这外府他乡做买卖。〔旦云〕你则是早些回来。〔正末唱〕休则管泪盈腮。多不到一年半载。但得些利便回来。〔同旦下〕
　　〔李彦实云〕李文道。你哥哥做买卖去了。你无事休到嫂嫂家去。我若知道。不道的饶了你哩。〔诗云〕正是叔嫂从来要避嫌。况他男儿为客去江南。你若无事到他家里去。我一准拏来打十三。〔同下〕
　　〔音释〕
　　争上声　斋上声
　　第一折
　　〔旦上云〕妾身刘玉娘是也。有丈夫李德昌贩南昌买卖去了。今日无甚事。我开开这绒线铺。看有甚么人来。〔李文道上云〕自家李文道便是。开着个生药铺。人顺口都叫我做赛卢医。有我哥哥李德昌做买卖去了。则有俺嫂嫂在家。我一心看上他。争奈俺父亲教我不要往他家去。如今瞒着父亲。推看他去。就调戏他。肯不肯不折了本。来到门首也。我自过去。〔见旦科云〕嫂嫂。自从哥哥去后。不曾来望得你。〔旦云〕你哥哥不在家。你来怎么。〔李云〕我来望你吃锺茶。有甚么事。〔旦云〕这厮来的意思不好。我叫父亲去。父亲。〔李彦实上云〕是谁叫我。〔旦云〕是您孩儿。〔李彦实云〕孩儿。你叫我怎的。〔旦云〕小叔叔来房里调戏我来。因此与父亲说。〔李彦实见科云〕你又来这里怎的。〔做打文道下〕〔李彦实云〕若那厮再来。你则叫我。不道的饶了他哩。我打那弟子孩儿去。〔下〕〔旦云〕似这般几时是了。我收了这铺儿。李德昌。你几时来家。兀的不痛杀我也。〔下〕〔正末挑担上云〕是好大雨也呵。〔唱〕
　　【仙吕点绛唇】七月纔初。孟秋时序。犹存暑。穿着这单布衣服。怎避这悬麻雨。
