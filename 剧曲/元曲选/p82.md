<!-- { "loadSidebar": true } -->
　　〔冲末扮宋齐丘引祗从上〕〔诗云〕独持忠赤佐君王。保障金陵地一方。江南自古称佳丽。何必区区说大唐。小官姓宋。名齐丘。金陵人氏。见在南唐主人驾下。为丞相之职。俺这后主。天生聪睿。诗词歌赋。品竹调丝。风流藴藉。实乃右文之主。见今中原周世宗升遐。赵点检即位。国号大宋。改元干德。亲驱戎马。所向无前。如南闽北虏。河东西蜀。望风皆降。惟我江左。不曾加兵。我国亦尝用心防备。近日前路文书行来。宋家遣翰林院学士陶谷。来我国中。索要图籍文书。我想陶谷是个掉弄喉舌之人。况四海未宁。要图籍何用。此人必来以游说为功。我将他机关探破。奏知吾主。则说吾主有疾。不能接见。将陶谷留在馆驿中羁绊住。着每日供给小官。三五日相访一遭。自七月初间至此。今八月将尽。秋露乍零。旅馆萧索。我着金陵太守韩熙载。看他一言一动。略有纤毫破绽。便报与我知道。自有制他的法度。〔诗云〕非是我好用阴谋。则堤防谗舌如钩。待窥破一些动静。管教他有国难投。〔下〕〔外扮韩熙载引乐探上〕〔诗云〕远离乡土渡横江。入仕南唐佐李王。从来儿女多情处。不是风云气不长。小官姓韩名熙载。官拜升州太守。佐于南唐李主驾下。今奉宋齐丘丞相钧旨。每日供给大宋学士陶谷。今日安排筵席管待。将歌者秦弱兰。乃金陵名妓。席间令其唱曲。看陶学士所守之志何如。乐探。你与我唤将上厅行首秦弱兰来者。〔乐探云〕理会的。〔做唤科〕秦弱兰安在。太守老爷呼唤哩。〔正旦扮秦弱兰上云〕妾身秦弱兰是也。门首有人相唤。我试看咱。〔做见科云〕哥哥。唤我怎的。〔乐探云〕太守老爷唤官身哩。〔正旦云〕我想俺这门户人家。则管里迎宾接客。几时是了也呵。〔唱〕
　　【仙吕点绛唇】凭着我雾鬓云鬟。黛眉星眼。寻衣饭。则向这酒社诗坛。多少家乔公案。
　　【混江龙】悲欢聚散。二三年经到有百千番。恰东楼饮宴。早西出阳关。兀的般弄月嘲风留客所。便是俺追欢买笑望夫山。这些时迎新送旧。执盏擎盘。怎倒颤钦钦惹的我心儿惮。怕只怕是那罗纰锦旧。莺老花残。
　　〔乐探云〕大姐。似你这等上官见喜。非同容易也。〔正旦云〕哥哥。我自幼到今。无个欢喜的前程。造次的可也不敢上门来。〔唱〕
　　【油葫芦】也曾把有魂灵的郎君常放翻。但来的和土铲。可正是烟波名利大家难。〔云〕上俺门来。有个比喻。〔唱〕恰便似犬逢饿虎截头涧。更■〈山上佥下〉似军骑羸马连云栈。饶你便会使悭。彻骨奸。则俺这女娘每寄信的鸳鸯简。便是招子弟的引魂旛。
　　【天下乐】常教他一缕儿顽涎湿不干。丁单。将科派摊。刚刚的对付难上难。脖项上搭上套头。皮面上带上揜眼。怎发付这一千斤铁磨杆。
　　〔乐探做到科〕〔报科〕禀老爷。叫将秦弱兰来了。〔韩熙载云〕着他过来。〔正旦见科〕〔韩熙载云〕秦弱兰。教你来伏事陶学士。你可乖觉着。〔正旦云〕老爷放心。此事容易。〔韩熙载云〕你且躲在一壁。我教你来便来。〔正旦云〕理会的。〔韩熙载云〕左右的。把果桌安排停当。我请陶学士去来。〔下〕〔正末扮陶谷引驿吏上〕〔诗云〕少年文史足三冬。下笔成章气似虹。时人不识君王宠。禅草何因出袖中。小官姓陶名谷。字秀实。襄阳人也。乃晋处士陶潜之后。以进士及第。于周太祖时。曾事钱王俶。颇蒙信任。后因遣入大宋。以观动静。又作宋臣。官授翰林学士。已经三载。不得与俶相会。如今太祖早朝。议下江南之策。小官言曰。虽尧舜禹汤。兴兵未免有所损益。莫若小臣掉三寸之舌。说李主归降。岂不易哉。太祖依臣所奏先将文书行至升州。随令小官直至南唐。索取图籍文书为由。若见李主。必中说词。自七月初至此。今八月将尽。李主抱疾不朝。无由可见。惟宋齐丘丞相。常来驿亭讨论文字。此外升州太守韩熙载。专管供给。甚是尽礼。但我羁留在此。渐入秋深。风光月色。琴韵砧声。不觉感怀。且向亭中闲步一回。〔做看科云〕这一片素光粉壁。未尝绘画。驿吏取笔砚来。我待学春秋隐语。因而感怀。成十二字。书于此处。料无有解者。〔做写科〕〔念云〕川中狗。百姓眼。虎扑儿。公厨饭。〔韩熙载上云〕左右报复去。说韩太守在此。〔陶谷云〕道有请。〔见科〕〔陶谷云〕太守为何至此。〔韩熙载云〕小官领宋丞相钧旨。聊具蔬酌奉献。左右抬过果桌来。〔做设席科〕〔韩熙载云〕将酒来。学士满饮此杯。〔陶谷饮科云〕太守饮一杯。〔韩熙载云〕小官更衣咱。〔出科云〕张千。唤秦弱兰来。〔张千唤科〕〔正旦上云〕妾身来了。〔韩熙载云〕弱兰。今日就筵宴之中。要你加精神者。陶学士生性威严。人莫敢犯。你小心过去。〔正旦云〕老爷放心者。〔唱〕
　　【后庭花】那学士若见了南唐秦弱兰。更不说西京白牡丹。则消得我席上歌金缕。管取他尊前倒玉山。〔韩熙载云〕劝的他尽醉。要他十分欢喜。〔正旦唱〕要欢喜不为难。则着这星眸略瞬盼。教他和骨头都软瘫。
　　〔韩熙载云〕学士。筵前无乐。不成欢乐。张千。叫个歌者来。唱一曲伏侍学士。〔正旦同众妓上叩见科〕〔陶谷云〕大丈夫饮酒。焉用妇人为。吾不与妇人同食。教他靠后。休要恼怒小官。〔韩熙载云〕秦弱兰与学士把一杯。〔正旦云〕这学士好冷脸子也。〔韩熙载云〕着动乐者。〔陶谷云〕住了乐声。小官一生不喜音乐。但听音乐头晕脑闷。〔正旦唱〕
　　【金盏儿】我这里觑容颜。待追攀。嗨畅好是冷丁丁沉默默无情汉。则见那冬凌霜雪都堆在两眉间。恰便似额颅上挂着紫塞。鼻凹里倘着蓝关。可知道秀才双脸冷。宰相五更寒。
　　〔韩熙载云〕这妇人弹的好。吹的好。教他吹弹歌舞。奉学士酒者。〔陶谷云〕老子云。五音令人耳聋。五色令人目盲。听了他呵。正勾当都做不的了。〔韩熙载云〕弱兰唱者。〔正旦唱科〕〔陶谷喝云〕我一生不听音乐。但听了音乐。昏睡三日。靠后。〔正旦唱〕
　　【醉中天】他教莫把瑶筝按。只许凤箫闲。他道是何用霓裳翠袖弯。更休撒红牙板。不教放筵前过盏。几时得酒阑人散。直恁般见不得歌舞吹弹。
　　〔韩熙载云〕俗语云。座上若有一点红。斗筲之器盛千锺。座上若无油木梳。烹龙炮凤总成虚。弱兰与学士递一杯。〔正旦把盏科〕〔陶谷怒云〕泼贱人靠后。小官一生不吃妇人手内饮食。〔韩熙载云〕学士饮一杯。怕做甚么。岂不闻将酒劝人。终无恶意。何怒之有。学士也与他接谈。略抬眼重他一看波。直恁般的。弱兰递酒。〔正旦递酒科〕〔陶谷云〕靠后。小官乃孔门弟子。放郑声。远佞人。郑声淫。佞人殆。小官平生目不视邪色。耳不听淫声。太守何故三回五次。侮弄下官。是何道理。〔正旦唱〕
　　【金盏儿】他不把话头攀。諕的我毛骨寒。战兢兢把不住台和盏。我这里承欢奉喜两三番。太守见我退后来早台意怒。学士见我向前去早恶心烦。好教我左右没是处。来往做人难。
　　〔韩熙载云〕此女子不肯用心。伏侍学士。〔正旦云〕教妾身怎生是好。天使。只愿你宽恕咱。〔陶谷云〕此妇人无知。靠后。〔正旦唱〕
　　【后庭花】学士你只身在旅邸间。着个甚罗帏锦账单。学士你德行如颜子。也索要风流仿谢安。我劝你且开颜。须不比寻常风范。你敢越聪明越挂眼。
　　〔陶谷云〕兀那妇人靠后。我头顶儒冠。身穿儒服。乃正人君子。不得无礼。〔正旦退科〕〔韩熙载云〕歌者。可再劝酒。〔陶谷云〕太守。小官酒醉失礼。李太白有诗云。我醉欲眠君且去。明朝有意抱琴来。我待睡些儿咱。〔做醉睡科〕〔韩熙载云〕学士醉了也。您歌者且回去。〔正旦云〕理会的。〔唱〕
　　【赚煞】几时捱得酒筵阑。官员散。恨不得目下天昏日晚。諕的那舞女歌儿似受战汗。难施逞乐艺熟闲。〔韩熙载云〕弱兰。则要你小心在意者。〔正旦唱〕这其间。春意相关。放着满眼芳菲纵心儿拣。争奈这寻芳人意懒。嬉游的心慢。哎不是个惜花人休想肯凭栏。〔众随下〕
　　〔韩熙载云〕学士睡了也。驿吏看着。醒来时伏侍的卧房中去。〔做看壁上字科问驿吏云〕这一堵素光白壁。谁写字在上头。涴了这壁子。〔驿吏云〕是陶学士写下的。〔韩熙载云〕既是陶学士写的。将纸笔来我抄了去。〔抄科云〕将马来。我回丞相话去也。〔下〕〔陶醒科云〕太守去了。〔驿吏云〕去了。〔陶谷云〕既然太守去了。收拾铺盖。我回后堂中歇息去。〔同下〕
　　〔音释〕
　　闽音民　说音税　颤音战　纰音批　铲音产　■〈山上佥下〉与险同　栈音绽　悭溪闲切　脖音勃　杆音赶　俶音叔　解音械　瞬音舜　晕音运　塞音赛　凹汪卦切　盛平声　熟裳由切　涴音卧
　　第二折
