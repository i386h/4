<!-- { "loadSidebar": true } -->
【圣药王】珠冠儿怎戴者。霞帔儿怎挂者。这三檐伞怎向顶门遮。唤侍妾。簇捧者。我从来打鱼船上扭的那身子儿别。替你稳坐七香车。
〔衙内云〕小娘子。我出一对与你对。罗袖半翻鹦鹉盏。〔正旦云〕妾对玉纤重整凤凰衾。〔衙内拍卓科云〕妙妙妙。小娘子。你莫非识字么。〔正旦云〕妾身略识些撇竖点划。〔衙内云〕小娘子既然识字。小官再出一对。鸡头个个难舒颈。〔正旦云〕妾对龙眼团团不转睛。〔张千同李稍拍卓科云〕妙妙妙。〔正旦云〕妾身难的遇着相公。乞赐珠玉。〔衙内云〕哦。你要我赠你什么词赋。有有有。李稍将纸墨砚笔来。〔李稍做拿砌末科云〕相公。纸墨笔砚在此。〔衙内云〕我写就了也。词寄西江月。〔正旦云〕相公表白一遍咱。〔衙内做念科云〕夜月一天秋露。冷风万里江湖。好花须有美人扶。情意不堪会处。仙子初离月浦。嫦娥忽下云衢。小词仓卒对君书。付与你个知心人物。〔正旦云〕高才高才。我也回奉相公一首。词寄夜行船。〔衙内云〕小娘子。你表白一遍咱。〔正旦做念科云〕花底双双莺燕语。也胜他凤只鸾孤。一霎恩情。片时云雨。关连着宿缘前注。天保今生为眷属。但则愿似水如鱼。冷落江湖。团圞人月。相连着夜行船去。〔衙内云〕妙妙妙。你的更胜似我的。小娘子。俺和你慢慢的再饮几杯。〔正旦云〕敢问相公。因甚么要杀白士中。〔衙内云〕小娘子。你休问他。〔李稍云〕张二嫂。俺相公有势剑在这里。〔衙内云〕休与他看。〔正旦云〕这个是势剑。衙内见爱媳妇。借与我拏去治三日鱼好那。〔衙内云〕便借与你。〔张千云〕还有金牌哩。〔正旦云〕这个是金牌。衙内见爱我。与我打戒指儿罢。再有什么。〔李稍云〕这个是文书。〔正旦云〕这个便是买卖的合同。〔正旦做袖文书科云〕相公再饮一杯。〔衙内云〕酒勾了也。小娘子休唱前篇。则唱幺篇。〔做醉科〕〔正旦云〕冷落江湖。团圞人月。相随着夜行船去。〔亲随同李稍做睡科〕〔正旦云〕这厮都睡着了也。〔唱〕
【秃厮儿】那厮也忒懵懂玉山低趄。着鬼祟醉眼乜斜。我将这金牌虎符都袖褪者。唤相公早醒些。快迭。
【络丝娘】我且回身将杨衙内深深的拜谢。您娘向急飐飐船儿上去也。到家对儿夫尽分说。那一番周折。
〔带云〕惭愧惭愧。〔唱〕
【收尾】从今不受人磨灭。稳情取好夫妻百年喜悦。俺这里美孜孜在芙蓉帐笑春风。只他那冷清清杨柳岸伴残月。〔下〕
〔衙内云〕张二嫂。张二嫂那里去了。〔做失惊科云〕〔李稍云〕张二嫂怎么去了。看我的势剑金牌。可在那里。〔张千云〕就不见了金牌。还有势剑共文书哩。〔李稍云〕连势剑文书。都被他拿去了。〔衙内云〕似此怎了也。〔李稍唱〕
【马鞍儿】想着想着跌脚儿叫。〔张千唱〕想着想着我难熬。〔衙内唱〕酩子里愁肠酩子里焦。〔众合唱〕又不敢着傍人知道。则把他这好香烧。好香烧。咒的他热肉儿跳。
〔衙内云〕这厮每扮戏那。〔众同下〕
〔音释〕
篦音避　酾音筛　摄音设　趁嗔去声　节音姐　缺区也切　说书惹切　别皮耶切　切音且　列郎夜切　别邦耶切　蒻饶去声　笠音利　捏尼夜切　鲙音桂　??钻上声　接音姐　设商者切　黑亨美切　齁吼平声　歇希也切　射音社　当上声　者平声　拷音考　截藏斜切　绷音崩　烈郎夜切　热仁蔗切　彻昌惹切　血希也切　洁饥也切　帔音配　划音画　物音务　属绳朱切　趄青夜切　祟音岁　乜弥嗟切　褪吞去声　迭音爹　飐占上声　折音者　灭迷夜切　悦鱼夜切　月鱼夜切　酩命上声

第四折
〔白士中领祗候上云〕小官白士中。因为杨衙内那厮。妄奏圣人。要标取小官首级。且喜我夫人施一巧计。将他势剑金牌。智赚了来。今日端坐衙门。看那厮将着甚的好来。奈何的我。左右。门首觑者。倘有人来。报复我知道。〔衙内同张千李稍上〕〔衙内云〕小官杨衙内是也。如今取白士中的首级去。可早来到门首。我自过去。〔做见白士中科云〕令人。与我拿下白士中者。〔张千做拿科〕〔白士中云〕你凭着甚么符验来拏我。〔衙内云〕我奉圣人的命。有势剑金牌被盗失了。我有文书。〔白士中云〕有文书也请来念与我听。〔衙内做读文书科云〕词寄西江月。〔白末做抢科云〕这个是淫词。〔衙内云〕这个不是。还别有哩。〔衙内又做读文书科云〕词寄夜行船。〔白末做抢科云〕这个也是淫词。〔衙内云〕这厮倒挟制我。不妨事。又无有原告。怕他做甚么。〔正旦上云〕妾身白士中的夫人谭记儿。颇奈杨衙内这厮。好无理也呵。〔唱〕
【双调新水令】有这等倚权豪贪酒色滥官员。将俺个有儿夫的媳妇来欺骗。他只待强拆开我长搀搀的连理枝。生摆断我颤巍巍的并头莲。其实负屈衔冤。好将俺穷百姓可怜见。
〔正旦做见跪科云〕大人可怜见。有杨衙内在半江心里。欺骗我来。告大人与我作主。〔白士中云〕司房里责口词去。〔正旦云〕理会的。〔下〕〔白士中云〕杨衙内。你可见来。有人告你哩。你如今怎么说。〔衙内云〕可怎么了。我则索央及他。相公。我自有说的话。〔白士中云〕你有甚么话说。〔衙内云〕相公。如今你的罪过。我也饶了你。你也饶过我罢。则一件。说你有个好夫人。请出来我见一面。〔白士中云〕也罢也罢左右击云板。后堂请夫人出来。〔左右云〕夫人。相公有请。〔正旦改妆上云〕妾身白士中的夫人。如今过去。看那厮可认的我来。〔唱〕
【沉醉东风】杨衙内官高势显。昨夜个说地谈天。只道他仗金牌将夫壻诛。恰元来击云板请夫人见。只听的叫吖吖嚷成一片。抵多少笙歌引至画堂前。看他可认的我有些面善。
〔与衙内见科〕〔云〕衙内。恕生面。少拜识。〔唱〕
【鴈儿落】只他那身常在柳陌眠。脚不离花街串。几年闻姓名。今日逢颜面。
【得胜令】呀。请你个杨衙内少埋冤。〔衙内云〕这一位夫人。好面熟也。〔李稍云〕兀的不是张二嫂。〔衙内云〕嗨。夫人。你使的好见识。直被你瞒过小官也。〔正旦唱〕諕的他半晌只茫然。又无那八棒十枷罪。止不过三交两句言。这一只鱼船。只费得半夜工夫缠。俺两口儿今年。做一个中秋八月圆。
〔外扮李秉忠冲上云〕小官乃巡抚湖南都御史李秉忠是也。因为。杨衙内妄奏不实。奉圣人的命。着小官暗行体访。但得真情。先自勘问。然后具表申奏。来到此间。正是潭州衙舍。白士中杨衙内。您这桩事。小官尽知了也。〔正旦唱〕
【锦上花】不甫能择的英贤。配成姻眷。没来由遇着无徒。使尽威权。我只得亲上渔船。把机关暗展。若不沙那势剑金牌。如何得免。
【幺篇】呀。只除非天见怜。奈天天又远。今日个幸对清官。明镜高悬。似他这强夺人妻。公违律典。既然是体察。端的怎生发遣。
〔李秉忠云〕一行人俱望阙跪者。听我下断。〔词云〕杨衙内倚势挟权。害良民罪已多年。又兴心夺人妻妾。敢妄奏圣主之前。谭记儿天生智慧。赚金牌亲上渔船。奉勅书差咱体访。为人间理枉伸冤。将衙内问成杂犯。杖八十削职归田。白士中照旧供职。赐夫妻偕老团圆。〔白士中夫妻谢恩科〕〔正旦唱〕
【清江引】虽然道今世里的夫妻夙世的缘。毕竟是谁方便。从此无别离。百事长如愿。这多谢你个赛龙图恩不浅。
〔音释〕
搀楚衔切　颤音战　諕音夏　晌音赏　缠去声　勘坎去声

题目　清安观邂逅说亲　
　　正名　望江亭中秋切鲙
　　望江亭中秋切鲙杂剧终

《元曲选》　温太真玉镜台杂剧　（明）臧晋叔 编 

　　温太真玉镜台杂剧　　（元）关汉卿 撰
　　●温太真玉镜台杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　王府尹水墨宴　正名　温太真玉镜台 
　　第一折
　　〔老旦扮夫人引梅香上诗云〕花有重开时。人无再少日。生女不生男。门户凭谁立。老身姓温。夫主姓刘。早年辞去。别无儿男。止生得一个女儿。小字倩英。年长一十八岁。未曾许聘他人。夫主在日。教孩儿读书。老身如今待教他写字抚琴。只是无个好明师。我有个侄儿温峤。见任翰林学士。今将老身子母。搬取来京旧宅居住。说道要来拜望老身。梅香。门首觑者。只等学士来时。报复我知道。〔梅香云〕理会的。〔正末扮温峤上云〕小官姓温名峤。字太真。官拜翰林学士。小官别无亲眷。止有一个姑娘。年老寡居。近日取来京师居住。连日公衙事冗。不曾拜候。今日稍闲。须索拜候一遭。我想方今贤臣登用。际遇圣主。觑的富贵容易。自古及今。那得志与不得志的多有不齐。我先将这得志的说一遍则个。〔唱〕
　　【仙吕点绛唇】车骑成行。诣门稽颡。来咨访。无非那今古兴亡。端的是语出人皆仰。
　　【混江龙】也只为平生名望。博得个望尘遮拜路途傍。出则高牙大纛。入则峻宇雕墙。万里雷霆驱号令。一天星斗焕文章。威仪赫奕。徒御轩昂。喜时节鹓鸾并簉。怒时节虎豹潜藏。生前不惧獬豸冠。死来图画麒麟像。何止是析圭儋爵。都只待拜将封王。
　　〔云〕却说那不得志的。也有一等。〔唱〕
　　【油葫芦】还有那苦志书生才学广。一年年守选场。早熬的萧萧白发满头霜。几时得出为破虏三军将。入为治国头厅相。只愿的圣主兴。世运昌。把黄金结作漫天网。收俊杰揽贤良。
　　【天下乐】当日个谁家得凤凰。翱也波翔。在那天子堂。争知他朝为田舍郎。傅说呵在版筑处生。伊尹呵从稼穑中长。他两个也不是出胞胎便显扬。
　　〔云〕虽然如此。那得志不得志的。都也由命不由人。非可勉强。〔唱〕
　　【那咤令】他每都恃着口强。便仪秦呵怎敢比量。都恃着力强。便贲育呵怎敢赌当。元来都恃着命强。便孔孟呵也没做主张。这一个是王者师。这一个是苍生望。到底捱不彻雪案萤窗。
　　【鹊踏枝】只落的意彷徨。走四方。昨日燕陈。明日齐梁。若不是聚生徒来听讲。怎留得这诗书万古传芳。
　　〔云〕我今日也非敢擅自夸奬。端的不在古人之下。〔唱〕
　　【寄生草】我正行功名运。我正在当贵乡。俺家声先世无诽谤。俺书香今世无虚诳。俺功名奕世无谦让。遮莫是帽檐相接御楼前。靴踪不离金阶上。
　　【幺篇】不枉了开着金屋。空着画堂。酒醒梦觉无情况。好天良夜成疎旷。临风对月空惆怅。怎能彀可情人消受锦幄凤凰衾。把愁怀都打撇在玉枕鸳鸯帐。
