<!-- { "loadSidebar": true } -->
　　〔大旦云〕院公。怎生不见神奴孩儿。〔正末云〕嫂嫂。我说则说。你则休烦恼。我和哥哥街上闲耍。哥哥要一个傀儡儿。老汉道你则在这里等着。老汉买傀儡儿去了。急回来不见了哥哥也。〔大旦云〕不见了孩儿。可怎了也。〔正末云〕嫂嫂。你休烦恼。老汉和嫂嫂寻哥哥去。天也早哩。我倒拽上这门。咱寻将去来。〔唱〕
　　【四块玉】一壁厢说与厢长。一壁厢报与坊正。恨不的翻过那物穰人稠卧牛城。〔做叫云〕街衢巷陌。张三李四。赵大王二。〔唱〕你若见的可便也合通个名姓。不见了小舍人。可教俺也便待怎生。〔带云〕两房头则觑着哥哥一个哩。〔唱〕呆老子也我只索与他偿命。
　　〔大旦云〕院公。俺两房头则觑着孩儿一个。怎生了也。〔正末云〕嫂嫂。街上没有。则怕一般小弟兄每送哥哥来家。也不见的。〔同做回科〕〔大旦云〕我开开这门。点上灯。院公。我问你咱。你敢打孩儿来。孩儿害怕也敢躲了你。因此上寻不见孩儿。〔正末云〕嫂嫂你放心。老汉在门首觑神奴儿哥哥咱。〔唱〕
　　【隔尾】我将你怀儿中撮哺似心肝儿般敬。眼前觑当似在手掌儿上擎。〔带云〕神奴儿哥哥。〔唱〕我叫道有二千声神奴儿将你来叫不应。为你呵走折我这腿脡。俺嫂嫂哭破那双眼睛。我这里静坐到天明将一个业冤来等。
　　〔正末做睡科〕〔倈儿扮魂子上云〕自家神奴儿是也。老院公领着我街上耍。我要一个傀儡儿耍。老院公替我买去了。我在州桥上等着他。不想遇着俺叔叔。抱将俺家去。俺婶子将绳子勒杀我。埋在阴沟里石板底下压着哩。恐怕老院公不知。我去托一梦与他咱。来到也。老院公。开门来。开门来。〔正末云〕哎哟。哥哥来了也。哥哥家里来。〔唱〕
　　【牧羊关】我则迫走的你身子困。又嫌这铺卧冷。我与你种着火停着残灯。怕你害渴时有柿子和梨儿。害饥时有软肉也那薄饼。我将你寻到有三千遍。叫道有二千声。怎这般死没堆在灯前立。〔带云〕小爹爹。家里来波。〔唱〕你可怎生悄声儿在门外听。
　　〔带云〕神奴儿哥哥家里来。是老汉的不是了也。〔倈儿哭科〕〔正末唱〕
　　【骂玉郎】我这里连忙把手多多定。〔倈儿哭科〕〔正末唱〕他那里越■〈忄敝〉拗放蒙挣。则管里啼天哭地相刁蹬。哎。你个小丑生。世不曾。有这般自由性。
　　【感皇恩】呀。他那里喑气吞声。侧立傍行。则管里哭啼啼。悲切切。不住泪盈盈。往常时似羊儿般软善。端的似耍马儿般胡伶。〔倈儿做哭云〕老院公。你聒噪什么。〔正末唱〕你道我闲聒噪。他那里撒滞殢。不惺惺。
　　〔云〕哥哥。谁欺负你来。〔倈儿云〕老院公。自从你替我买傀儡儿去了。我在那州桥上等你。却遇着俺叔叔。抱的俺家去。俺婶子将绳子勒杀我。埋在阴沟里面石板底下压着。老院公。你与俺做主咱。〔正末惊科〕〔唱〕
　　【采茶歌】听的他说真情。兀的不吓掉了我的魂灵。天那急的我战笃速不敢便蓦入门桯。将我这睡眼朦胧呼唤醒。我只见他左来右去不消停。
　　〔倈儿推正末科云〕老院公。你休推睡里梦里。〔下〕〔正末做醒科云〕兀的不諕杀我也。原来是一梦。嫂嫂。哥哥来了也。〔大旦云〕哥哥来了也。哥哥在那里。〔正末云〕老汉说则说。嫂嫂你休烦恼。老汉在门首。身子困倦。不想睡着了。梦见神奴儿哥哥。他说有叔叔抱他家去。被李二嫂将他勒死了。埋在水沟里面石板底下。哥哥道委实死的苦也。〔大旦做哭倒科〕〔正末做扶大旦科云〕嫂嫂苏醒着。天色明了也。俺到李二家寻去来。〔大旦做醒科云〕哎哟。神奴儿。兀的不痛杀我也。〔正末唱〕
　　【黄锺尾】我这里潜踪蹑足临芳径。我与你破步撩衣近小亭。见孩儿。世不曾。不由我。不悲哽。天色寒。风力冷。夜迢迢。星耿耿。忽的阴。忽的晴。我则道神奴儿在曲槛闲行。〔带云〕兀的不是哥哥来了也。〔唱〕哎。却原来是云破月来花弄的影。〔同下〕
　　〔音释〕
　　垫音店　踹抽拐切　霎音杀　傒音奚　觑趋去声　肋音勒　撺粗酸切　穰人掌切　稠音紬　哺音步　脡音挺　■〈忄敝〉音鳖　蒙音蒙　挣音争　蹬音邓　喑音荫　吓音黑　蓦音陌　桯音形　苏音苏　蹑音聂　哽音景
　　第三折
　　〔李德义同搽旦上〕〔李德义云〕自家李二的便是。二嫂。你好下的手也。自从你搬调的我要分另了家私。将我哥哥气杀了。一应家私。都在手里。你还不足。直把神奴儿勒杀了。儿也。痛杀我也。若是嫂嫂来寻呵。都在你身上。〔搽旦云〕不妨事。若来时我自有个分晓。我关上这门者。〔正末同大旦上大旦云〕院公。我和你寻神奴儿去来。〔正末云〕嫂嫂放心。我不道的饶了李二家两口儿哩。〔唱〕
　　【中吕粉蝶儿】这厮每败坏风俗。搅的俺一家儿不成活路。那吃敲才百计亏图。则他那长舌妻。杀人的贼。教我就怎生轻恕。待和他厮结着衣服。拣一个大衙门将他告去。
　　【醉春风】他和我做杀死冤雠。我和他决无干罢处。〔正末叫冤屈科〕〔大旦云〕且休叫。休叫。〔正末唱〕我可便豁恶气连叫了两三声。嫂嫂也你休将这口来堵。堵。饶你这舌辩如苏秦。口强似陆贾。我看你怎生般分诉。
　　〔云〕开门来。开门来。〔李德义做慌科云〕二嫂。兀的不唤门哩。可怎了也。〔做开门科云〕我开开这门。〔正末扯科云〕你强要家私。勒死了孩儿。更待干罢也。〔李德义背云〕这事怎了。我可怎生支吾他去。〔搽旦云〕伯娘。你来俺家有何事。〔大旦云〕我来寻神奴儿来。说叔叔抱将来在你家里。〔搽旦云〕谁曾见你那神奴儿来。他来俺家里做甚么。〔正末云〕神奴儿在你家里。〔李德义云〕这个老弟子孩儿。神奴儿做甚么到俺家里。〔大旦云〕是叔叔抱将孩儿来家也。〔李德义云〕几曾抱那孩儿。我和你问街坊每去。可谁见来。〔正末唱〕
　　【红绣鞋】你也不索硬打挣去街坊上幺喝。神奴儿死尸骸只在这水沟里埋伏。〔搽旦做慌科云〕谁和你说在水沟里埋着。如今在那里在那里。〔正末唱〕孩儿也向那梦儿里依本画葫芦。他为甚的便慌笃速。一句句紧支吾。您正是贼儿胆底虚。
　　〔李德义云〕神奴儿委实不在俺家里。〔大旦云〕叔叔。是你抱将孩儿来了也。〔李德义云〕我抱将来。谁见证。你自寻去。〔正末云〕你休闹。我自寻去。〔唱〕
　　【迎仙客】又不曾下甚雨水。因甚这般湿泥淤。〔搽旦云〕是泼下的恶水。〔正末唱〕你道是水沙儿谁人糁上土。〔搽旦云〕见这块儿凹。扫了些粪草土儿填上。又洒了些水儿。俺家的勾当。要你管着我。〔正末唱〕这石板为甚撅开。〔搽旦云〕天睛开水道。下雨不蹅泥。我开沟来。开沟来。〔正末唱〕这水路因何当住。〔搽旦云〕雨下的紧了。怎么不漫出水来。神奴儿在那里。你自寻么。〔正末唱〕不索你便将我来催促。我与你便慢慢寻将去。
　　〔云〕嫂嫂。他故意的藏了尸首也。〔搽旦云〕李二你来。这妇人年纪小。守不的那空房。背地里有奸夫所算了他孩儿。故意的来俺这里展赖。你问他要官休也私休。〔李德义云〕说的是。嫂嫂你要官休也私休。〔大旦云〕怎么是官休。怎么是私休。〔李德义云〕你若是官休呵。我告到官中。三推六问。吊拷绷扒。你无故因奸气杀俺哥哥。谋害了侄儿。不怕你不招。你若是私休呵。你将那一房一卧都留下。则这般罄身儿出去。任你改嫁别人。这个便是私休。〔大旦云〕我肚里胆壮。怕做甚么。我情愿和你见官去。〔正末云〕我和你见官去来。〔同下〕〔凈扮孤领张千上〕〔孤诗云〕官人清似水。外郎白似面。水面打一和。胡涂做一片。小官是本处县官。今日升厅。坐起早衙。张千喝撺箱放告。〔李德义搽旦扭大旦正末同上〕〔李德义做叫科云〕冤屈也。〔张千云〕拏过来。〔众见跪科〕〔孤云〕你这一行人告什么。〔李德义云〕相公可怜见。这个是我嫂嫂。背地里有奸夫。这老子他尽知情。气杀了我哥哥。所算了我侄儿。都是这妇人。告大人与小的做主咱。〔孤云〕那人命事。我那里断的。张千与我请外郎来。〔张千云〕令史。相公有请。〔丑扮外郎上诗云〕天生清干又廉能。萧何律令不曾精。纔听上司来刷卷。登时諕的肚中疼。自家姓宋名了人。表字赃皮。在这衙门里做着个令史。你道怎么唤做令史。只因官人要钱。得百姓们的使。外郎要钱。得官人的使。因此唤做令史。我正在私房里打盹。张千来请。不知有何事。〔做见张千科云〕张千。你唤我做甚么。〔张千云〕相公请你断事哩。〔外郎云〕料着是告状的。又断不下来唤我哩。我见相公去。张千。报复去。说我外郎来了也。〔张千报科云〕相公。外郎来了也。〔孤云〕道有请。〔张千云〕请进去。〔外郎见科云〕相公请我来有何事。〔孤见外郎跪科云〕外郎。我无事也不来请你。有告人命事的。我断不下来。请你来替我断一断。〔外郎云〕请起来。外人看着不雅相。兀那一行人。那个是原告。〔李德义云〕小人李二。便是原告。〔外郎做看李二科云〕哦这厮。我那里曾见他来。哦哦哦。是那一日巡街去。来到他家门首。我讨个櫈儿坐一坐。他就不肯拏出来。我儿也。你今日犯到我这衙门里来。张千。与我采过来。〔张千云〕理会的。〔李德义过银子舒指头科〕〔外郎做看科云〕你那两个指头瘸。可又来。晚夕送来。你这一行人。那个是原告。那个是被告。兀那厮。你那里人氏。姓甚名谁。你告什么。对我从实的说来。说的是也罢。说的不是。着实打呀。〔李德义云〕相公可怜见。这个是我嫂嫂。背地里有奸夫。这老子他尽知其情。气杀了我哥哥。所算了我侄儿。都是这妇人。告大人与小的做主咱。〔外郎云〕这个是人命的事。看起来这个妇人。是个不良的。张千。将这妇人采近前来。兀那妇人。你怎生气杀丈夫。勒杀亲儿。与我从实的说来。〔大旦云〕小妇人并不曾气杀丈夫。勒杀亲儿。〔外郎云〕这厮不打不招。张千。与我着实打者。〔张千云〕招了罢。〔打科〕〔外郎云〕将这妇人采在一壁。将那老子采近前来。〔张千云〕理会的。〔外郎云〕兀那老人。这妇人怎生气杀丈夫。勒杀亲儿。你与我从实的说来。〔正末云〕相公可怜见。俺嫂嫂并无奸夫。〔外郎云〕看起来偷寒送暖。都是你这老弟子。张千。与我打着者。〔张千做打科云〕快招了罢。〔打科〕〔外郎云〕兀那老子。我问你。他那丈夫无了多少时也。〔正末云〕相公听老汉慢慢的说一遍咱。〔唱〕
