<!-- { "loadSidebar": true } -->
　　【笑和尚】我我我尽威风八面扬。你你你怎挣怎拦挡。早早早諕的他魂飘荡。休休休再口强。是是是不商量。来来来可疋塔的提离了鞍鞒上。
　　〔正末做拿住科程婴慌上云〕则怕小主人有失。我随后接应去。谢天地。小主人拿住屠岸贾了也。〔正末云〕令人。将这匹夫执缚定了。见主公去来。〔同下〕〔魏绛同张千上云〕小官魏绛的便是。今有程勃擒拿屠岸贾去了。令人。门首觑者。若来时报复某知道。〔正末同程婴拿屠岸贾上正末云〕父亲。俺和你同见主公去来。〔见科云〕老宰辅。可怜俺家三百口沈冤。今日拿住了屠岸贾也。〔魏绛云〕拿将过来。兀那屠岸贾。你这损害忠良的奸贼。今被程勃拿来。有何理说。〔屠岸贾云〕我成则为王。败则为虏。事已至此。惟求早死而已。〔正末云〕老宰辅与程勃做主咱。〔魏绛云〕屠岸贾。你今日要早死。我偏要你慢死。令人。与我将这贼钉上木驴。细细的剐上三千刀。皮肉都尽。方纔断首开膛。休着他死的早了。〔正末唱〕
　　【脱布衫】将那厮钉木驴推上云阳。休便要断首开膛。直刴的他做一埚儿肉酱。也消不得俺满怀惆怅。
　　〔程婴云〕小主人。你今日报了冤雠。复了本姓。则可怜老汉一家儿皆无所靠也。〔正末唱〕
　　【小梁州】谁肯舍了亲儿把别姓藏。似你这恩德难忘。我待请个丹青妙手不寻常传着你真容相。侍奉在俺家堂。
　　〔程婴云〕我有什么恩德在那里。劳小主人这等费心。〔正末唱〕
　　【幺篇】你则那三年乳哺曾无旷。可不胜怀担十月时光。幸今朝出万死。身无恙。便日夕里焚香供养。也报不的你养爷娘。
　　〔魏绛云〕程婴程勃。你两个望阙跪者。听主公的命。〔词云〕则为屠岸贾损害忠良。百般的挠乱朝纲。将赵盾满门良贱。都一朝无罪遭殃。那其间颇多仗义。岂真谓天道微茫。幸孤儿能偿积怨。把奸臣身首分张。可复姓赐名赵武。袭父祖列爵卿行。韩厥后仍为上将。给程婴十顷田庄。老公孙立碑造墓。弥明辈概与褒扬。普国内从今更始。同瞻仰主德无疆。〔程婴正末谢恩科正末唱〕
　　【黄锺尾】谢君恩普国多沾降。把奸贼全家尽灭亡。赐孤儿改名望。袭父祖拜卿相。忠义士各褒奬。是军官还职掌。是穷民与收养。已死丧给封葬。现生存受爵赏。这恩临似天广。端为谁敢虚让。誓损生在战场。着邻邦并归向。落的个史册上标名留与后人讲。
　　〔音释〕
　　龆音条　齓音衬　音债　鞒音跷　埚音窝　褒音包
　　题目　公孙杵臼耻勘问　
　　正名　赵氏孤儿大报雠
　　赵氏孤儿大报雠杂剧终

《元曲选》　荆楚臣重对玉梳记杂剧　（明）臧晋叔 编
　　荆楚臣重对玉梳记杂剧　　（元）贾仲名 撰
　　●荆楚臣重对玉梳记杂剧目录
 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　顾玉香双美锦堂欢　正名　荆楚臣重对玉梳记 
　　第一折
　　〔搽旦扮卜儿上云〕老身姓顾。在这松江府住坐。有个女孩儿。小字玉香。年方二十岁。生的十分大有颜色。做着个上厅行首。与一个扬州府秀才荆楚臣作伴。二年光景。那生在俺家里。使了数十锭银子。如今有东平府客人柳茂英。装二十载绵花来这松江货卖。着人请他去了。这早晚敢待来也。〔凈扮柳茂英上云〕自家柳茂英。东平府人。装了二十载绵花。来此松江府货卖。此间有个歌者顾玉香。我有心与他作伴。夜来见了那妈妈。今日使着个梅香来请。事必谐矣。我索走一遭去。〔见科〕〔卜儿云〕柳官人。你放心。那荆生被我赶将出去了。你欢喜咱。〔凈云〕先留五十两银子。与妳妳做茶钱。料着二十载绵花。也不到的剩一分回去。〔同下〕〔正旦扮顾玉香上云〕妾身姓顾。小字玉香。在此做着个上厅行首。二年前与荆楚臣作伴。俺家使过他数十锭花银。俺娘见他没东西了。日日捻他去。他一口气成病。使性儿出去了。可早数日光景。那生被廉耻所拘。不肯上门。我着怜儿寻他去了。暗想俺这门衣饭。又无甚黄牛耕。黑牛种。止则是卖笑求食。非同容易也呵。〔唱〕
　　【仙吕点绛唇】风月家门。又无资本。别营运。止不过送旧迎新。凭卖笑衣食稳。
　　【混江龙】倚仗着高谈阔论。全用些野狐涎扑子弟打郎君。散春情柳眉星眼。取和气皓齿朱唇。和他笑一笑敢忽的软了四肢。将他靠一靠管烘的走了三魂。为俺呵搬的那读书的慵观经史。作商的懒去辛勤。为吏的焉遵法度。做官的岂惜簪绅。生着那义和的兄弟厮寻争。孝顺的儿子学生分。都是俺个败人家油?髻太岁。送人命粉脸脑凶神。
　　〔丑扮怜儿同末扮荆楚臣上云〕姐夫。快行动些。〔荆楚臣云〕小生荆楚臣。本贯广陵人也。游学至此松江府。与上厅行首顾玉香作伴二年。被虔婆板障。将小生气成疾病。出来在相知人家暂住。恰纔大姐着怜儿来寻。则索走一遭去。〔见科〕〔正旦悲云〕楚臣。你好下的数日间阔。〔荆楚臣云〕大姐情分。生死不忘。衔结难报。〔正旦唱〕
　　【油葫芦】觑了这惜玉怜香心上人。教咱家情越亲。那劳承那敬爱那温存。〔荆楚臣云〕大姐。则被你情系人心早晚休。〔正旦唱〕则咱这情牵人意终朝印。似恁的尘随马足何年尽。〔荆楚臣云〕妳妳如此板障。姻缘不久矣。〔正旦唱〕俺娘翻手是雨。合手是云。常则是恶哏哏紧掿着条黄桑棍。端的待打杀卧麒麟。
　　【天下乐】俺娘自做师婆自跳神。一会家难禁努目讪筋。俺那娘颩着一个冷鼻凹百般儿没事狠。〔带云〕见了那名公文士每来呵。〔唱〕嫌的是张秀才李秀才。〔带云〕见那公子舍人上门呵。〔唱〕爱的是王舍人刘舍人。他那些乔殷勤佯动问。
　　〔荆楚臣云〕大姐。省一句儿。恐怕妳妳听的。〔卜儿上云〕我听的多时也。俺女孩儿对着荆秀才骂我。也罢。荆秀才出去。〔正旦云〕妳妳。他在咱家使了偌多银两。再留住一程儿。你若不肯。我寻个自尽。〔卜儿云〕生分小贱人。着他快出去。〔正旦唱〕
　　【村里迓鼓】间别了俺故人恩爱。便绝了咱子母情分。若不是三年乳哺十月怀躭。也曾受过的苦辛。敢将你扯拽衣袂。挝揉皮肉。揪挦头鬓。〔卜儿云〕不发迹的穷生。赶不出门去。你是读书人。廉耻也不顾。你不羞那。〔正旦唱〕妳妳。他耐了你万种羞。受了你千般气。俺家里也使了他数锭银。〔带云〕不勾二年。银两使尽。刬地赶他出去。〔唱〕他则索狼吃幞头心儿里自忍。
　　〔卜儿做气科云〕别人家养女儿孝顺。偏我家这等生分。〔正旦唱〕
　　【元和令】常言道母慈悲儿孝顺。则为你娘狠毒儿生分。每日家三餐饱饭要腥荤。四季衣换套儿新。〔卜儿云〕须不是荆秀才的钱物。〔正旦唱〕送的他离乡背井。进退无门。恰便似汤浇雪风卷云。
　　【上马娇】你那眼又亲。手又准。似饿鹞扑鹌鹑。将一座花柳营生扭做迷魂阵。真是个女吊客母丧门。
　　【游四门】再休想不应亲者强来亲。则理会的说响钞共精银。恁那之乎者也都休论。使不着调子日弄诗云。待做惜花人。
　　【胜葫芦】眼前面便是西出阳关无故人。〔卜儿云〕走的快着。〔正旦唱〕不带伤也着昏。生逼人千里关山劳梦魂。若早知你这般圈缋。那般局段。急抽身不囫囵。
　　【幺篇】都是你个爱钱的虔婆送了人。〔荆楚臣云〕可不着人唾骂妳妳也。〔正旦唱〕那里怕千人骂万人嗔。则愿的臭死尸骸蛆乱蚡。遮莫便狼拖狗拽。鸦■〈口嵌〉鹊啄。休想我系一条麻布孝腰裙。
　　〔卜儿云〕我也不和你说。伴着那穷丑生。几时是了。我与你又寻了个标致的郎君也。怜儿。快请柳茂英来。〔凈上见科〕〔卜儿云〕这等风流子弟。又有钱。不强似那荆秀才。〔凈跪云〕大姐。小人二十载绵花。都与大姐。不强如那穷身破命的。〔正旦云〕噤声。〔唱〕
　　【后庭花】他虽然身贫志不贫。〔荆楚臣云〕姐姐。有钱的来了。小生告回。〔正旦唱〕我怎肯钱亲人不亲。〔荆楚臣云〕常言道后浪催前浪。〔正旦唱〕尽教他后浪催前浪。〔带云〕楚臣放心。〔唱〕休想我新人换旧人。〔凈云〕二十载绵花都送大姐哩。〔正旦唱〕卖花人卖花唇。〔带云〕我劝你咱。〔唱〕休入俺这花营锦阵。〔带云〕我说几般儿。你受用的茶饭。〔唱〕三停刀砍脚跟。百炼锤打脑门。生铁钩搭脊觔。鍮镔杓剜眼轮。连珠箭雨点频。九稍炮风势紧。漫天网措备的真。陷人坑埋没的准。钉人钉勾二百斤。钻人钻有十数根。秤人秤安顿的稳。急收拾没了半文。刚刚的剩纸路引。
　　【青歌儿】敢着你有家有家难奔。这厮你眼里眼里无珍。〔凈云〕我有二十载绵花。好大本钱哩。〔正旦笑科〕〔唱〕这些时白马红缨衫色新。怕不月户风门。翠袖红裙。绣被鸳裀。玉软香温。有一日使的来赤手空拳。梦撒撩丁。前吊砖后吊瓦。槌着胸。跌着脚。哭哭啼啼。悲悲切切恰还魂。敢恁时马死黄金尽。
　　〔卜儿云〕这等好郎君不接待。着这穷丑生。休看他吃的。则看他穿的。我也不和你料口。快赶出去。荆楚臣。若不出去。我和你不干凈。〔正旦云〕楚臣出去了。我也不觅钱。咱大家坐地。〔唱〕
　　【赚煞尾】从今后都一般病染梦魂劳。两下里人远天涯近。好苦痛也荆郎楚臣。〔荆楚臣云〕姐姐。你肯守志么。〔正旦唱〕我敢一上青山便化身。从今后枕冷衾寒。索自温存。〔凈云〕有小人陪侍大姐。二十载绵花不剩一分回去。〔正旦唱〕这厮待逞精神卖弄家门。〔凈云〕二十载绵花。则和大姐歇一夜罢。〔正旦云〕呆汉。〔唱〕休想和你一夜夫妻百夜恩。〔凈云〕柳茂英买了顾玉香也。〔正旦唱〕你待要搏香弄粉。妆孤学俊。〔带云〕呆汉。〔唱〕便准备着那一年春尽一年春。〔同荆下〕
　　〔凈云〕他两个去了。妳妳。破着我二十载绵花。务要和他睡一夜。方遂我平生之愿。〔诗云〕我这嘴脸也不俗。偏生不入婆娘目。妈妈若还做的姑老成。怕道你家没得绵花褥。〔同下〕
　　〔音释〕
　　载音在　捻尼蹇切　涎徐煎切　慵音虫　?音狄　哏狠平声　掿音闹　讪山去声　颩音磋　凹汪卦切　挝庄瓜切　揉与挠同　挦词纤切　荤音昏　鹌音庵　鹑音淳　缋音匮　囫音忽　囵音伦　蚡扶粉切　■〈口嵌〉阚平声　鍮音偷　杓音芍　剜碗平声
　　楔子
