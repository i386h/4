<!-- { "loadSidebar": true } -->
左右。且到寺中访四空禅师。〔法香报介〕杜相国到。〔相见介〕犹记朱轮别上人。袈裟追送小平津。驱驰白发终何事。赢得归来问此身。〔老僧〕老相公。身子何须更问。只有老身要从相国一问。〔黄裳〕禅师百岁有余。度海去筏。何消问得。只是下官年纔六十。有何修行。到得百岁。〔老僧〕老僧百岁。都是些无明数目凑起来的。〔黄裳〕请教。〔老僧〕老僧昔来要舍是身。父母不许。也常爱护。处之屋宅。又复供给衣服飮食。卧具医药。车马奴婢。随时将养。令无所乏。是身不知感恩。反生怨害。仍复不免无常败坏。复次。是身不坚。无所利益。可恶如贼。有无量痈疽。百千怖畏。是身惟有大小便利。犹如行厕。是身不坚。如水上沬。是身不净。多诸虫户。是身可恶。筋缠血涂。皮骨髓脑。共相连持。如是观察。甚可患厌。若论世间威仪束缚。男女交触。涎唾血腥。反名恩爱。是日已过。如少水鱼。思有何乐。勇猛精进。如救头然。因此论经戒律。度过百岁。抵了多少无名烦恼。毕竟无余。且人生的样子十年一换。请从十岁起。讲到百岁。 

【耍孩儿】只见人生十岁。孩儿的颜如蕣华美。终朝游戏薄昏归。二十岁。骏马光车。盈盈的高谈雅丽。三十岁。举鼎干云气欲飞。一心在功名地。四十连州跨郡。垂珰出入皇闱。

【五煞】幢旄五十时。歌舞罗金翠。婀娜六十成家计。容颜七十无欢趣。明镜淸波懒得窥。八十岁。聪明去。记不得前言往事。致政悬车。

【四煞】九十时。日吿衰。那些形体是志意。非言多谬。误心多悸。平生感念交垂泪。孙子前来或问谁。人百岁。全无味。眼儿裏蒙瞳浊镜。口儿唾息涎垂。〔黄裳〕 

人生到此。天道宁论。圣贤不能度。何得久存我。回想前事。只是蜉蝣一梦。 

【三煞】生意定何时。婆娑枯树枝。等闲撇下人间世。当日裏春林啭鸟何迁次。今日后秋寺闻蝉止益悲。眼看见愁来至。憔悴了生花铁树。迤逗了落叶阿黎。

〔老僧〕相公怕甚么阿黎。〔黄裳〕下官想人生少不得轮回诸苦。今日便解取玉带一条。乞取名香一瓣。向佛王忏悔。明日上表辞官。还山礼佛。只怕迟了。济不得生死大事。〔老僧〕燃指成佛。说甚么迟。便可佛殿上一走。〔作行科老僧〕请相公自忏。〔黄裳〕烦禅师一位门徒。请诸天佛菩萨忏悔。容下官亲自结念。〔唤法香请佛科〕唐太和元年六月初五日。信官检校司空门下平章事邠国公京兆杜黄裳。恭舍玉带。供养名香。皈依十方尽虚空界一切诸佛。诸大菩萨。辟支罗汉。四果四向。梵王帝释。八部龙王。伏念弟子杜黄裳。在朝相国。在外巡边。感念轮回。常有诸苦。为此发念诸佛菩萨前。愿抛烦恼。竟证禅心。贫子初归。魔兵正苦。伏念东方阿閦。南方宝相。西无量寿。北微妙声。诸天持护。得无上甚深微妙。至期身心欢喜。吉祥而逝。还生西方净土。顶礼威王。不胜恳祷。〔礼毕法香〕请相公过竹院斋了去。〔黄裳〕不须得。老夫谢官后长来栖托者。多谢禅师。救我残生。 

【二煞】暗送人生苦不知。夜来边马早朝鸡。从今后尘心摆去归禅谛。也知弱草空人相。赢得天花覆死尸。海香焰。日华慧。干不尽蜉蝣故事。安不迭怖鸽禅枝。

禅师。我别你了。长望尊师赐教。〔法香〕相国莫哄了诸天圣众。 

【煞尾】〔黄裳〕长年已自悲。夜行还怎的。诸天蚤听我香炉誓。禅师。我乞水焦牙已自迟。

相国南归鬓有丝。



花宫尤记白莲池。

何时更枉金门步。



向后常参玉板师。 

第三十二出
边思

〔李十郞上〕待诏北门唐学士。立功西域汉将军。兰闺柳市芳尘隔。蒲海萧关木叶纷。分飞海燕无穷极。拥斾遥遥过绝国。绝国征人一望乡。高楼思妇长沾臆。前日杜相国还朝。说入长城便有人相取。今半月了。还不见来。不知俺小玉妻在府中安否。今夜月满琼钩。云披玉帐。银山风穴。半淸炎海之威。碧汉星桥。枉眄河源之路。正是蓬转终何极。瓜时独未还。风尘催绿鬓。岁月损红颜。魂迷金缕帐。望断玉门关。别后将军树。相思几度攀。小玉妻。知你相思。亦复如是。 

【罗江怨】瑶光转玉绳。龙关柝静。天街云气夜分明。绛河如练。送月度边庭也。流照伏波营。飞入瑶华境。那红楼对子城。那靑天虚翠屛。何处也一片南飞影。

妻。你那秦中天气正暑。俺这塞外入夏犹寒。想郡主此时呵。 

【香遍满】茵香媚寝。浴罢团扇轻。雪体冰纨映。■〈享亶〉腻■〈黑勺〉颓鬟。掠约斜簪整。悄窥人帘月。暗恨就中生。透关山一点。兀自把阑干凭。

妻。当时送俺霸桥。将泪珠儿滴在俺征袍上。至今犹自鲜明。俺搵着翠袖啼痕。便想着红亭别景呵。 

【金谷园】他掺红袖唱一曲离情。抝丝鞭叫几声薄幸。古戍花明绣岭。扳花别泪盈盈。折柳处想卿卿。

那时节怎撇得来。 

【嘉庆子】啼珠溅送金羁影。飘粉絮撩人不平。压金线系红难定。眞撇得人疼疼。还去去。重行行。

那时咱待辞这差呵。 

【么遍】早定夺驱驰使命。难迤逗分明军令。殢他坠花翘愁靓。■〈歹带〉他簇金莲行径。不分生憎。叶冷花寒玉态横。

小玉妻。自你送别红亭后。咱有多少欢趣都抛却了。 

【品令】忆他手挼裙带遶阶行。只敎牵恨愁蛾。暗逐飞旌。双波慢啼妆。泪落垂红绠。罗襟渍凝。揭调催弦怕听。风月关人。月壮风多晕更生。

咱想与小玉姐游霍王万春园子。多少明媚。 

【逼叶发】共看花笑笑。踏草停停。碎春风日暖吹笙。碎春风日暖吹笙。写秋波云寒透镜。芙蓉对绽。玉管双淸。遥望处翠笼烟暝。遥望处翠笼烟暝。何事隔春莺。犹自殷懃渭城。

【玉交枝】粉寒香剩。并玉人撇在长亭。相偎翠袖凌风并。春去也花时难更。玉虎牵丝绿水萦。金蟾啮锁沈烟静。着人呵十分情性。撇人处两字功名。撇人处两字功名。

今日相思呵。 

【三犯六么令】你忆辽西月残灯映。咱梦临邛风吹酒醒。那玉娘湖上。闺人玉筯银屛。光禄塞前。流戍袍花剑棱。檐角堕疎萤。烽子平安火明。

别时俺无泪可落。今日孤苦边头。自然堪下泪了。正是平时只道从军乐。今日方知行路难。 

【江儿水】忆泪天涯尽。愁眉塞草靑。想衣襟余馥。犹是旧荀令。月痕记处堪重省。只怕银蟾渐冷虫啼暝。断河难倩。鎭无聊横笛堪惊。古轮台搊不出香奁咏。

想不久也有人交代了。 

【一撮棹】功名定。拚归来笳鼓竞。武骑文园茂陵。茂陵人长卧病。卸了风鞭露镫。从敎夜雨朝酲。小玉妻。那时俺和你对心星解翠缨。倍工夫展别情。〔旗卒上〕 

【六么令】边关宁静。边关宁静。鲁酒千钟醉老兵。荣归相国度长城。还敎接取参军。明駞晓夜趣朝命。

禀参军爷。小旗们已送杜相国入了长城。回军迎接老爷。〔十郞〕你来迎俺。俺这军中文簿。都已分付郝阎二位将军。如今就请二位将军一见。尽夜起行。〔郝阎二将上〕边思愁云断。乡心带月飞。直置犹如此。何况送将归。参军大人拜揖。纔间烽头纳喊。知是杜相国回军。接取参军南归。俺二将敬来相问行期。攀留数日。〔十郞〕二位将军有射像止啼之勇。有薄糜餐革之忠。左提右挈。前犄后角。朔方重鎭。自有二位将军。此时天气炎热。吿别夜行。宝剑二口。聊用留别。〔靑儿捧剑上〕宝剑靑莲色。铜鞮细柳军。〔十郞赠剑介〕 

【山花子】莲花櫑上芙蕖净。七星浮动双星。三尺水吹寒片冰。挼丝■〈罒鹿〉■〈罒敕〉荧荧。〔合〕吐金环明月暗惊。故人把赠意不轻。旄头一斫海水淸。看取题铭同上丹靑。

【前腔】〔郝阎〕你春坊正字文章映。几年亲近雄英。笑吾侪冠垂缦缨。乍敎霄练呈形。

〔合前十郞〕就此行了。〔郝阎〕送参军出关。〔作行介〕 

【红绣鞋】行人车骑流星。行人车骑流星。刀头片月连城。刀头片月连城。归马度。宿鸦惊。睥睨影。辘轳声。秦将卒。汉公卿。〔拜别介〕 

【尾声】心交宝剑赠生平。想后会风尘难定。〔郝阎〕参军见杜相国问时。只说有俺二人呵。管取朔方高筑受降城。

星使南归拥节旄。



马头斜对雪山高。

空牵别恨随明月。



犹自交情赠宝刀。 

第三十三出
出山

【菊花新】〔尙子毗上〕昆陵云气满河图。十二芝城映紫都。长剑倚昆吾。望中原片鸿飞度。

蓬转西风木叶寒。层城十二碧阑干。星沈海裏当窗见。雨过河源隔坐看自家尙子毗是也。本姓没卢。名赞心。牙羊同国人。世为吐蕃贵相。先赞普时。曾从父亲尙结赞入朝贺问。唐宪宗皇帝爱俺年少。送游太学。备观丘索之书。颇习干旄之舞。同时有陇西李益。字君虞。有徐州石雄。字子英。杜陵花卿。字敬定。三君气决靑云。词韬白雪。才交一臂。便结同心。客邸逢春。都门送别。君虞问俺相见后期。雪涕相看。不能自已。俺曾道来。小弟此回。无复驱驰之想。家居昆仑山中。道书数卷。琴歌几弦。长揖东王。乞丹西母。若时事覊绁。不能自脱。橐鞬相遇。卽当避舍。中原宝册遥临。倘或趍朝上国。便假风尘之会。重沾謦唾之音。如更不然。亦当托访终南。相寻渭北。闻得中原多故。河陇不通。俺国中论恐热据拥强兵。赞普年来昏暴。俺今年过四十。虽然读书不仕。能无啸柱长悲。看咱衰鬓。已似秋天。知李十郞怎的。正是靑草当年别。寒花各地怜。中原问兄弟。把臂几人全。不免叹息一会。 

【金落索】金经启绿图。石室依玄圃。忆长安陌上寻春处。咸阳旧酒徒。野酡酥。暖屋绣帘红地炉。豪华叠碎银腰鼓。老大敲残玉唾壶。俺正与李君虞花敬定石子英相聚为乐。唐帝忽催游国子监。彼时正是昌黎一老儒。唤做韩愈。正作四门博士。说中国秀才都传诵他文字。俺取他数作观之。好没意致。等闲度。萤干蠹死。岁岁一床书。向后延秋门外相别。十年来河陇路断。松潘围逼。至今三君音徽断绝。俺虽胡人。心驰汉道。断金兰雁帖全无。鹤梦模糊。还记取来时路。

〔山童上报介〕金碧葱茏王母祠。笑骑龙竹弄参差。紫沂海上衣沾湿。昨夜偷桃是小儿。禀师父。吐番赞普。不知那处打围。人马喧腾。说到俺山中来访师父。〔子毗笑介〕想是俺家中书令没来由的尙绮心儿勾引他来。强起俺去做官。岂是饥寒驱我去。笑他富贵逼人来。只得开门迎取。 

【霜天晓角】〔绮心从赞普番落上〕金云绀露。文豹从栖雾。戴胜山中。王母鸣驺。谷口名儒。

