<!-- { "loadSidebar": true } -->
【解三酲】〔十郞〕叠春岑踦■〈区〉几转。一般的蔽日回云岫紫烟。金苔玉枝靑偃蹇透窥窗玉女悬河。似靑霞削出芙蓉瓣。又似巫峡潇湘对落猿。堪游衍。恨小山人去。■〈纟候〉岭音传。

〔小玉〕说甚么巫峡潇湘。〔十郞〕巫峡楚王会神女之处。潇湘是说虞舜学道入九嶷山。二妃不得相从。一似令尊父王学道入华山。令堂不得相从一般。〔小玉叹介〕正是你说潇湘。君看水上竿竹。不是男儿泪染成。 

【浣溪沙】〔行介〕扬湘岑。簇兔园。银花水照得潺湲。笙箫慈媎对婵娟。相思有恨窥鸾遍。戛玲珑把金钗敲竹透歌泉。歌得好赌却金钱。

〔十郞〕夫妻赌甚么金钱。〔小玉〕赌夜落金钱花。〔十郞〕就把夜合欢花当着金钱。〔小玉〕你作竹枝词。俺作女儿接你。〔十郞〕使得。〔打歌科十郞歌〕赤绳千结〔小玉接〕绊人深。〔十郞〕越罗万丈〔小玉接〕表长寻。〔十郞〕杨柳在身〔小玉接〕垂意緖。〔十郞〕藕花落尽〔小玉接〕见莲心。〔十郞〕好个夫唱妇随。〔樱桃〕前面是昆明池水。十郞郡主。有一两点催花雨到了。昆明池畔有老殿下弄珠亭。快走到那裏。再飮几杯回去。〔十郞小玉快行介〕 

【乔合笙】鎭催花雨点。鎭催花雨点。勒暖氲寒。垂云一似浓鬟渲。水气花香风暗传。覆着同心扇。草丝熏软。翠茸茸毯着双弯蹍。绣墩金线。谩细织帘纹。熨浪痕穿花掠燕。回兰戏鸳。个人无赖娇波转。同行并着香肩。待到深庭院。褪却中衣绢。

〔小玉〕到了弄珠亭坐地。十郞。你也尊重些。 

【琢木儿】狂耍壻。游戏仙。荳蔻图中春数点。十郞夫。你只管拥着人。弄皱奴花胜儿。欢情态皱花呵展。俺在家中绣了几针领子。如今闲游呵。绣工夫葡桃几线。却怎的半踏长裙香径远。十郞夫。也只是奉承你欢喜。你看这欢杯对影分娇面。〔十郞〕只管劝人酒。不听我讲话。〔小玉〕你还讲闲话。那竹林外有人在作声。好似靑楼鲍四弦。

〔十郞〕快唤一声鲍四娘。〔内作鸟声介〕呀。没有人影。 

【玉交枝】沉沉深院。错呼人花林水边。小玉妻。你看那孔翠鸟儿都惊起了。双飞翠点惊人见。丁香队裏盘旋。你劝醉我。我还要醉你一醉。〔小玉作不飮笑嚼花科十郞〕小玉姐。你休要把郞拽住乔作悭。娇嗔要得人饶惯。新花蕊芳心咬残。戏捎莺回眸偷眄。

〔小玉〕十郞夫。俺看你错爱奴家。忘其憔悴。只是一件。新人有时故。丈夫多好新。绿衣白华。自古所叹妾闻得昔有华山畿祝英台二女。一感生情。便同死穴。况贱妾因缘奉君。砥砺盘石之心。有如皎日。但足下有四方之志。兼是陇西士族。乱定而归。定寻名对。华落理必贱。谁得怨君。但私愿耿耿。窃有请于君前。〔十郞〕愿领教。〔小玉〕妾年十八。君年二十。愿君待三十岁。是妾年二十八矣。此时足下改聘茂陵。永抛苏蕙。妾死无憾矣。〔十郞〕说那裏话。卿非卓女。生非窦滔。一代一双。同室同穴。〔小玉〕这也难料。只是暂时笑语呵。 

【玉胞肚】愿侍十年欢嬿。尽着这红娇翠鲜。碎心情眉角相偎。趁光阴透体交眠。夫妇人过了二十八九呵。怕得海棠香晚。宝簪敲折凤辞弦。梦裏湘云过雨痕。

〔十郞〕你不须闲想。小生这点中心呵。 

【玉山颓】你精神桃李。红抺肚温香腻绵。惹娇音春思无边。衬轻躯着处堪怜。佳人绝世。更甚名花堪羡。薄幸敎天谴。负靑天。年年春病到身边。

〔小玉〕十郞。奴家蹙金指盒儿裏。有乌丝栏纸数枚。绿沈管笔。螺子墨。你可写下数句。作奴终身之记。你他日宦游去。妾见所题。如见我夫矣。〔十郞〕使得。〔樱桃取纸笔介十郞〕妻。你看昆明池上。刻有牛郞织女。就对此为盟。题上几句。〔诗云〕合影连心。昆明池馆。织女临河。仙郞对岸。地老天荒。海枯石烂。永劫同灰。无忘旦旦。〔小玉〕谢了。〔小玉拜谢介〕 

【川拨棹】承相盼。十郞夫。这香火情何限。怕只怕笺梅字殷。怕只怕笺梅字殷。道得个海枯石烂。不争你侨啜赚。谩将牢这话难。

李郞。你定了这段誓盟。也不枉了伴你一游。看看日势向晚。〔樱桃〕这有一条路。傍着猿岩鹊渚。回去不远。〔归科〕 

【忆多娇】春色黯。香径晚。挂猿枝袅袅啼翠峦。紫阁岫。日犹悬。玉女峯前云半卷。花叶芊眠。花叶芊眠。忙归去栖乌暗喧。

〔玉作跌十郞扶起科〕有俺丈夫在此。带月而行。未为不可。着甚干忙。跌了腿子。绽了鞋儿。起来慢慢行。月上了。 

【月上海棠】莲三寸。重台小样红编绽。怕逗了朱门。半约花关。这一番游满春山。较添得许多娇眼。人影散。花月下。樱桃的叩响铜镮。

〔作开门浣纱持烛开门进科小玉〕老夫人睡未。〔浣纱〕整了酒在内堂相待。请进去。 

【尾声】情展转。兴多般。一帘花影上阑干。〔小玉〕夫。俺陪你飮了酒。再来玩月。好看春庭夜合欢。

轻风绰袂翠鬟偏。

红璧春灯艳绮筵。

今宵且自萦衾带。

明日追陪度管弦。 

第二十一出
及第

【天下乐】〔文武官上〕玉署金钤紫禁通。芙蓉晖映凤凰宫。三山日色黄图外。四海云光绿字中。

列位请了。今日乃殿试发榜之日。圣旨亲点了陇西名士李益为状元。特许入太极殿朝见。想天下士子都在五凤门外恭候。 

【卜算子】〔十郞上〕鸾凤遶身飞。五色祥云递。姓字先传帝主知。唱彻龙颜喜。

〔内官上云〕圣旨已到。皇帝诏曰。昔睿后筌期。渊匠宰器。虽道泛胥卢。化参炎皥。犹复高登侧隐。显序光畴。用叶斟调。嗣辉珉检。上智中主。咸遵此术。朕膺鸿历。报永龙浑。空知救质以文。未获止戈为武。是用登进多士。论文武张弛之策。子大夫各获展尽。慰朕虚怀。今赐汝五百名出身。其第一名李益。朕久讽其弘词。渥其芳誉。可特入太极殿前谢恩。授翰林供奉。卽日赴玉堂上任。五日之后。着往朔方参丞相杜黄裳军事。中书省写勅与他。〔谢恩介出朝门行介〕 

【滴溜子】圣天子。圣天子万寿临轩。春官的。春官的八柱擎天。人中选出神仙。总送上蓬莱殿。宫袍赐宴锦桃花。曲江排比醉春筵。

【前腔】笑从前。笑从前文章几篇。高头院。高头院毷氉打遍。曲裏珠帘尽卷。还认得都知面。红笺一片桂花香。今宵热赶在谁边。

【尾声】铃索一声花满院。这淸高富贵无边。多和少留些故事与人传。

桂林春殿一枝新。

满路靑云属后尘。

莫道杏园香色晚。

当筵还作探花人。 

第二十二出
惜别

【番卜算】〔十郞上〕春色暗蓬莱。紫陌朝初下。玉堂铃索动边愁。宝剑悲离匣。

〔浣沙溪〕御宿高花满桂林。令君香暖出衣襟。玉池仙篆正堪临。羌笛无端催折柳。蜀窠还用绣林禽。一心人缱一人心。自家李十郞。名魁多士。官拜词林。因朔方兵火未净。着丞相杜黄裳行边。诏下官参彼军事。喜得石子英又中了武状元。花敬定昨日有表奏请边头效用。尙子毗亦表奏西归。已叫靑儿去中书讯问圣旨怎生发落。〔靑儿上〕漏长丹凤阙。花满白云司。老爹。朝报在此。〔十郞看朝报介〕呀。二月十六日。吏部一本。为经略松潘事。西川缺节度使。仍推骁骑卫将军花卿。奉圣旨有点。十七日。兵部一本。为经略陇西吐蕃事。推武状元石雄。奉圣旨有点。十八日。礼部一本。为朝正侍子归番礼仪事。奉圣旨光禄寺赐宴。翰林院撰答番书。呀。俺去朔方参军。我三个朋友也都四方分散了。后会不知何时。可伤怀也。靑儿。你去打听三位老爷几时起程。〔靑儿〕圣旨教该部星夜打发起程。纔间小的在御道上遇着他三家门干。说三位老爷就到俺府中吿别了。〔十郞〕这等快备酒筵。 

【夜游朝】〔花卿石子英尙子毗上〕名胜翩联西北去。时难驻离思愁余。玉镂衢鞍。花明攂剑。皎日寸心相许。

〔相见介〕经春共游息一旦名联翩。莫论行近远。终是隔山川。〔十郞〕花敬定节度去松州。尤在内地。石子英去陇西。正是吐番蹂践之地。尙子毗亦复西归吐番。不知何年再朝中国。天涯兄弟。一旦分飞。可为怆然。〔花卿〕尙君西归。终有南来之日。石子英年壮立功。周旋尙早。只有老夫日暮途远。恐当没齿边陲。星星白发。无相见期矣。〔十郞〕老节度钓渭飞熊。伏波跃马。终当奏凯还朝。只是暂别惊心。相为耿耿耳。石子英。仗君威灵。恢复陇西。先君神道。伏乞除扫。尙子毗。倘有信使。幸赐题书。下官明后日参军朔方。关山劳险。未卜前途。男儿亢壮。勉力功名。别酒离歌。且尽今日。〔花石尙〕征轩有色。杯酒无心。〔十郞〕勿谓一杯酒。明日难重持。靑儿。看酒。〔靑儿〕桃花嘶别路。竹叶满离尊。禀老爷。酒到。〔把酒介〕 

【皂罗袍】别酒寸肠裁系。送将军远戍。侍子遥归。红亭一路羽旗飞。参差色映桃花水。〔合〕黄山路遶。靑骊去迟。呼俦戒旅。伤心此时。今朝撇下河梁袂。

【前腔】蚤是销魂别去。似猿断三声。鹤回五里。关山迢递本难期。兼之荡子多留滞。俺四人呵。〔合〕弓调鹊血。刀寒鸊鹈。边头意气。峥嵘为谁。条支再覩西王使。

〔尙子毗〕十郞。你说条支再覩西王使。是望俺重到中国了。岂知小弟之意。留恋泰华。只是为使臣的义当反命。俺到国中多隐居昆仑山下。不婚不宦。恐不得重与三兄相闻了。〔十郞〕子毗虽有泰华昆仑之兴。只怕吐番王不许。强欲相屈。子毗那可归山。昔驹支由余显迹西戎。子毗正当出劝戎王。安边保国。何得痼疾山林。高眠不救乎。〔尙子毗〕谨领。罢酒了。〔十郞〕下官还要送别延秋门外。〔送别介〕 

【香柳娘】送征人泪滋。送征人泪滋。流尘叠骑。飘霞乱日翻红斾。把心旌顿飞。把心旌顿飞。佳期后命催。闲敲唾壶碎。〔合〕听边头笛吹。听边头笛吹。折柳题梅。封书好寄。

【前腔】忍登临送归。忍登临送归。胡天汉地。长安晓日空回袂。暖春云雁飞。暖春云雁飞。离声怯路岐。乡心转嘹唳。

〔合前〕别了罢。〔拜介〕 

【尾声】陌暖春烟醉柳丝。叫不住嘶尘别骑。还记取长乐疎钟夜半时。

〔花石尙下十郞吊场〕靑儿。回去罢。你看三位去。有俺相知送他。明日俺行。没有三位老爷送俺。想起功名。都有踦■〈区〉别离之苦。〔合〕 

【前腔】惹春风鬓丝。惹春风鬓丝。南来北去。飘风泊浪宁由自。信人生马蹄。信人生马蹄。愁杀路傍儿。红尘蔽千里。要封侯怎的。要封侯怎的。卖药修琴。浮生一世。

万里鸣沙拥战尘。

轻弓短剑出西秦。

征衫已带靑羌色。

别泪还持送故人。 

第二十三出
