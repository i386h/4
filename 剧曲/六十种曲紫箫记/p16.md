<!-- { "loadSidebar": true } -->
〔相见各长揖科赞普作色问介〕先生生长羊同。早游龙汉。君临不拜。出在何经。〔子毗笑介〕姑射之人若雪。严滩之客为星。天竺先生老而化佛。月光童子少卽寻仙。何来于人。强名曰道。赞普自生来意。山人少无宦情。恨不闭户踰垣。犹自撄鳞竖发。若须朝礼。何用山人。〔赞普笑谢罪介〕适间聊用相试。果然名下无虚。请为宾主之交。敬问安危之策。〔拜科〕世上闻名久。〔子毗〕山中养病多。〔赞普〕容颜须好在。〔子毗〕懒性欲如何。〔子毗〕赞普打围。过草堂有何下问。〔赞普〕请端坐听着说。俺先人呵。 

【大圣乐】弄赞王慷慨雄图。隶缩王少小魁梧。献金鹅玉马迎公主。今赞普。古单于。如今唐朝轻相觑俺。反与回纥更亲。俺要卷帐侵唐。俺本是龙支麋谷魁戎部。怎比得乌纥鸡田是小胡。只是一件。攻唐要路。无过朔方陇西松州三路。松州俺已差论恐热人马攻围。想有次序。陇西说有石将军雄勇。攻不过去。朔方他有个丞相。有个参军鎭守。都取回去。打听得留下偏军。一个唤做郝玭。一个唤做阎朝。郝玭曾筑临径之戍。阎朝曾守沙州之城。俺通与他交手过来。朔方有此二人。也难攻打。俺如今还向陇西征进。不知天意何如。扫帐南朝去也。谨占云望气。胜负何如。

〔子毗〕待子毗去外间占望一占望。〔背云〕天呵。且喜李君虞归。朔方犹自有人。只是松州花敬定。不知敌得论恐热否。他向陇西。难为石子英了。〔做轻唱介〕 

【前腔】破陇西他草次驰驱。曳落羌浑难抵护。对戎王言语须回互。〔回唱〕看风气。有赢输。启赞普。昴毕以南。秦陇之间。常有紫气团霄。昴毕以北。河湟之西。似有乌云压帐。且近日日珥居东。星旄坠北。彼中之气。氤氲如沸粉。发弩扬旌。此中之气。纷纷似转蓬。悬衣偃盖。龙骊布阵。何曾月晕围参。宛马纔嘶。止见招摇受孛。劝赞普与唐和亲有利。出陇西攻战。恐难得志。只好向凤池柏海迎公主。慢敎他鸟使笼官着缦胡。〔赞普〕若不许俺和亲时。便去攻唐朝了。〔子毗〕也未可攻唐朝。且去图回纥也。避中原王气。料理边隅。

〔赞普〕承教承教。只是求得同行何如。〔子毗〕子毗不婚不宦。年将半百。坐昆仑。顾裨海。茫茫白烟。霏霏黑点。俱是尘中。子毗懒性狂态。与世相违。又少游唐国。好习华风。机务之司。嫌疑当避。不敢奉命。〔赞普〕丈夫相处。何嫌何疑。战取功完。从君自遂。〔子毗〕待臣出外占一占风角如何。〔背云〕俺却无求于世了。只是一件。俺看吐番王老。胡运将衰。他命将论恐热有不良之心。俺便借此。图机出避。况风尘之际。万一得到唐朝。再见李十郞石大郞花骁骑亦未可知。〔回介〕风角之法。用辰不用日。辰是客星。时为主人。今日风来巽方。俺是西方金王之地。日辰庚戌。天将晚又是酉时。时辰俱正。庚为义。戌为公。正可以从行。只是不敢受赞普的品级。倘事完之后。容俺自便。〔赞普〕这等可喜可喜。且留中书令绮心令侄相陪。从容而来。俺便夜猎回去。〔辞别科〕少微开北落。太白动西军。蚤识函关气。空为出岫云。〔赞普下绮心子毗吊场绮心〕赞普厚意。欲叔父受一大相。或是一方节度使。叔父旣许同行。安得辞免。且家世仕吐番。吐番正强盛。便可收拾强起。 

【一撮棹】唐髠种最古号强胡。大小论外觅零逋。金瑟瑟高官缀臂银涂。甲门绘虎。懦种垂狐。庐帐烦都护。鄯州须节度。管取呵席卷汉黄图。

〔子毗〕贤侄谈何容易。只是与唐和亲。便可压鎭诸蕃。旣然许了赞普。不免就行了。〔绮心〕赞普留得车马在此。〔子毗〕俺草庐中。只有道书数卷。素琴一张。道童。便可卷入行囊。只是一件。可惜一座昆仑山。五城十二楼。再不堪回首了。我有紫磨金铸成西王母小像。可带随身。昆仑山除是梦中可游。终南山或有闲时可到。〔绮心〕叔父误矣。功成归隐。依旧见昆仑山。终南山在唐朝国都。如何可到。〔子毗〕侄儿。你那裏知道。旣与唐和亲。万一奉命而入中国。不可知也。丈夫一入仕途。风尘之际。有如蓬转。能必得归隐何时。俺别了这座昆仑山呵。从此猿啼鹤怨。收拾齐备了。就上马去。〔行介〕 

【香柳娘】这头颅可知。这头颅可知。为君强起。软弓轻剑非吾意。〔绮心〕叹天西有谁。叹天西有谁。守着闷摩黎。还看闷卢水。〔合〕且权宜料理。且权宜料理。顿足风尘。终当脱屣。

旧剑生衣懒更磨。

汉家先许郅支和。

山人自爱山中宿。

何事干人费网罗。 

第三十四出
巧合

【鹊桥仙】〔小玉上〕汉曲天楡。河边月桂。阁道暗惊商吹。抛梭振蹑动明珰。还拚取今宵不寐。

〔五言古风〕河阳秋不归。汉阴无复緖。凌波藻报章。映月抽纤缕。沃若灵驾举。连娟思眉聚。淸露下罗衣。秋风吹玉柱。流阴稍已多。余光欲谁驻。奴家送别十郞朔方参军数年。常年七夕相忆。复是今宵。前日杜相国还朝。着人来说。十郞只在早晚到家。望杀人也。 

【普天乐】盼佳期。挂玉钩秋色微云递。他平日相思呵。一水相思盈盈泪。今宵却好也。断明河暗湿仙衣。金风玉露凉无寐。经年别。一宵会。还堪恨倾河容易催归。须寄语塡河乌鹊休飞。正自锦稠低泥。十郞夫。若过了今日不归呵。怕泪绡重浥。还上空机。

〔郑六娘〕盈盈一水边。夜夜空自怜。不辞精卫苦。河流讵可塡。女儿小玉自别了李十郞。每逢佳节。转是伤神。今夕乃牛郞相会之夕。想得他停机罢织。鎭坐相思。俺已着樱桃乌儿。去请鲍四娘杜秋娘过俺红楼。乞巧穿针。与女儿消遣。想已到来。〔见介六娘〕女儿。今日七夕佳期。杜相国说十郞早晚到家。俺已去请鲍四娘杜秋娘来与你消遣。 

【遶地游】〔鲍杜上〕秋期尙浅。天路迎仙眷。问何事经年别恨。

〔相见介〕鸾扇斜飞凤媉间。星桥横道鹊飞回。争将世上无期别。换得年年一度来。〔鲍杜〕久不曾相问六娘和郡主。今夕又是七夕佳期了。〔郑六娘〕正是。相请过红楼同候双星。〔四娘〕织女渡河。随人间拜乞。只得乞一。不得乞二。心中私愿。三年不得说出。就此庭中排列香粉。六娘为主。 

【驻云飞】〔六娘〕帝女遥川。画■〈纟聂〉琼丝隔汉烟。凤藻停机盼。翠匣悬衣卷。嗏。失喜弄金钿。晚妆凝倩。浥露含娇。巧笑临淸浅。今夜星眸拚不眠。

【前腔】〔四娘〕灵鹊初喧。宝婺奔娥送晚姸。隐鼓车音远。缓带灵心软。嗏。流态及欢前。佩袊香展。旧别新知。泛碧银湾敛。宛转佳期又一年。

〔小玉背云〕这牛女好似俺和十郞一般。 

【前腔】妙会良缘。何事膏兰向晓煎。别泪回波恋。去路奔龙辗。嗏。无计解留连。七襄低转。渐落银桥。更逐流心怨。今夜单情何处悬。

〔秋娘〕思忆老身年少时入宫中。一般有穿针楼。那时结愿。求巧女伴娇夸。今日王子游仙。撇老身奉事西王母观。 

【前腔】靑鸟空传。一夕欢娱几万钱。罢拭桃花面。懒注丹文点。嗏。子晋去寻仙。婕妤娇怨。百子池边。忆昔长生殿。赢得仙童唱粉筵。

私情已毕。好向楼上穿针。〔上楼介〕步月如有意。情来不自禁。向光抽一缕。举袖动双针。〔四娘〕六娘。这样巧都让与郡主少年人。就请郡主先穿了。便到六娘。〔小玉〕僭了。〔穿针介〕 

【刬锹儿】家家此夜持针线。眼中人去寸心牵。新缝合欢扇。相思缕悬。〔合〕香粉庭前。蟢蛛如愿。巧到人间。远人相见。

〔六娘〕僭了。〔穿针介〕 

【前腔】黄姑彩逐西飞燕。风欹弱缕暗难穿。儿。你替俺穿了罢。〔小玉替穿介〕衫轻羞指现。纤纤。可怜。

〔合前秋娘〕到鲍四娘了。〔四娘〕僭了。 

【前腔】秋金谩试流黄绢。披襟楼上且缠绵。郡主替老身穿了罢。〔小玉替穿介四娘〕好巧。西园射针眼。卿堪比姸。

〔合前四娘〕到杜秋娘了。〔秋娘〕老身宫人入道。要什么巧得。 

【前腔】舞衣金缕曾缝遍。藕丝无分透双鸳。郡主。你替老身穿了罢。〔小玉替穿介秋娘〕好巧。灵芸自针选。饶卿少年。

〔合前报子上〕凉年当七夕。云阁度双仙。愿为靑鸟使。报书明镜前。禀上老夫人。李老爷已到。〔六娘〕眞个凑巧。〔秋娘〕老身喜得今日会了。 

【凌波仙子】〔十郞上〕河鼓初諠太液池。九华灯裏动星辉。绳河暗度寻源使。还及瓜期。

〔相见介六娘〕万里长歌古别离。〔十郞〕只今秋月照罗帏。〔六娘〕也知游子多悲苦。〔十郞〕幸好容颜似昔时。〔小玉〕天涯涕泪隔参辰。〔十郞〕塞外还思楼上人。〔小玉〕今夕双仙会遥汉。〔十郞〕免教蓬首对河津。〔六娘〕杜秋娘自不曾见十郞。又鲍四娘也在此迎候。〔四娘〕仙使南归坐玉京。〔秋娘〕闻名空望紫薇星。〔十郞〕今宵汉陌连歌笑。〔合〕还似麻姑会蔡经。〔小玉〕十郞。自你去后。展转相思。每逢佳辰。更成凄楚。年年七日。为你曝衣晒书。今年七夕。恰好团圆。记得昆明池上。对了牵牛织女。结了誓言。今夕巧逢。莫非二星有灵了。 

【转林莺】银河拂树惊秋气。望天街不尽相思。俺纱窗碧雾蒙蒙泪。理缁纨几度沾衣。有昆明旧誓。睇织女阑干主对。弄辉辉。金盘蟢子。迎得故人归。〔十郞〕 

夫人。俺在朔方。卿居南国。虽无日夕之会。长有往来之魂。 

【前腔】河西汉右瞻灵匹。俺仙槎奉使虚随。叹当年倏忽成离异。看依然旧石支机。百枝光裏。满堂美人流睇。正佳期。红针玉线。久别似新知。

【长拍】〔郑六娘〕小扇银屛。小扇银屛。玉庭珠几。遥遥的七香尘起。老身看十郞眞是河西仙子也。正仙郞良会。奏淸商绿粉轻吹。〔鲍杜合〕何处晓骖归。映雕阑巧玲珑彩云明媚。配尽鸯鸳无限缕。可怜处一把鲛绡掷乱丝。到如今叠就了团花绮。还胜似匆匆嫁了河西。

【短拍】〔合〕彩襻连心。彩襻连心。香缄燕尾。限良宵没得些时。浪得巧名儿。却不解把郞心系。问何似人间密意。笑背着银缸纵体。推绣枕。下罗帷。

【尾声】捺香方胜同心记。对星河长久夫妻。从今后岁岁相缠五色丝。

香思年年度翠梭。

从今无复恨分河。

休夸天上灵欢少。

自是人间喜事多。 

紫箫记终 
