<!-- { "loadSidebar": true } -->
【前腔】王乔。相邀。路遥。〔郑杜〕旣然路遥。千岁怎的去寻得王乔到。〔霍王〕二姬。俺便做寻仙不到。也强似在尘中相处。遶碧落朝敲。明星夜醮。胜高唐闲梦。洛浦空挑。〔六娘〕千岁就要游仙。也待嫁了女儿小玉。贱妾们一同修道。〔霍王笑介〕想到头一路。女儿。顾不得你了。须晓。总爱海千层。浮生一了。〔六娘〕千岁就在深宫修道。何必远游。〔霍王〕在人间自然不能淸楚。我去了呵。自逍遥。看桂岭参差。芝楼窈窕。

〔郑杜〕千岁远游。也要表奏传位。方纔可行。〔霍王〕俺若先奏。便恐朝旨相留。俺就此先入华山。然后表闻。你们就此辞别。各寻归老便了。〔郑杜〕千岁富贵极矣。犹自寻仙。贱妾二人。愿逐淮王之仙鸡。备彭公之采女。 

【黑麻序】〔六娘〕云霄。看千秋有灵气。何事燕昭。妙舞旋怀。少不得夜蛾分照。千岁。昔赵王宫妾。嫁为厮养妇。高阳美人。嫁得卫将军。妾虽微细。心常丑之。堪笑。月华姬。丛台女。空敎气分销。〔合〕为谁娇。到不如云裏金鸡。洞中靑鸟。

【前腔】〔秋娘〕悲悄。辟邪旗珠络褓。荣华梦杳。断雨零云。敎人困咽无聊。昔毛女飞金。嫦娥占月。妾虽微细。心常慕之。奇妙。玉姜飞。灵药捣。凌风带月飘。千岁。贱妾从金陵入侍。得事我王二十余年矣。王去修仙。弃妾何处。冷春宵。怎禁北斗停舂。西王侍啸。

〔霍王〕我看你两人颇有志气。只是郑姬有小玉未嫁。怎得出家。暂赐汝名净持。赐汝女红楼一座。宝玉十厨。可从我封邑姓霍。那杜姬旣有志出家。可到金飙门外西王母观中。度为女道士。弟子善才。可教相从。赐汝浮金磬紫霞帔。二姬呵。俺去后不用悲思。待我有白鹤之归。汝再响靑鸾之唱。宫人。可将玉芙蓉冠九光衣来。换了寡人服色。〔换冠服介〕 

【尾声】便换金巾脱绛袍。又何用武陵犀导。二姬呵。免得你铜雀西陵恨寂寥。

〔郑杜跪送王下再上别介六娘〕秋娘。几时入王母观去。〔秋娘〕便同弟子善才去也。〔相抱哭介〕姊妹二十年来。一旦分张。好不怅然也。 

【醉太平】〔六娘〕堪叹。画鸾金雁。曾分飞别馆。瘦燕肥环。向花时节。鼓风流阵。点缀霞檀。等闲。桂丛人去竹枝斑。闪杀人隔花相唤。春明泪眼。仙楼琪树。几度堪攀。

【前腔】〔秋娘〕阑珊。轻频浅盼。把玉钗金箆。舍入岩峦。怨王孙服。散。吹笙处。凤水缑山。泪弹。一团春翠掷人间。急罚盏夜筵灯散。〔哽咽介〕尘娇自浣。想弄箫香雨。暗湿云残。

【尾声】可怜世事殊昏旦。紫阳宫女带花冠。他日相逢海上山。

北渚淮南去学僊。

知他少别也千年。

佳人并逐花源去。

剩粉残脂最可怜。 

第八出
访旧

【似娘儿】〔十郞上〕山水仲长园。背关河摇落胡天。春风游子悲乡县。破帽空怜。敝衣难护。谁家柳陌花源。

翠潋春光惨绿杨。花泾怕有杜兰香。璚台望罢无萱草。道是忘忧却不忘。人人道李十郞是个才子风流。其实为人本分。止因花卿宅上。听了鲍四娘一唱。容夸落月。曲驻行云。旣生人世。谁能无情。笑杀花卿。你有这般可人。却没缘没故将去换马。那四娘去时。何等有情。啼声一市俱愁绝。回首千门别恨生。喜得郭小侯是大怀豪杰。见他无聊。重伤其意。送他闲庭别院。门户不曾离。传歌教舞。随其自便。小生虽在年少。客中秋毫无犯。水淸石见。休疑旅舍之妻。雪白兰幽。不受主人之女。只是今年春心稍动。想是时候到来。虽有定情之篇。不少怀春之诱。今朝风色融惠。日影舒华。不免独自闲游。到郭侯别院。望鲍四娘一遭。可得见否。靑儿。我去街上走走。你好护门。休教瓦雀行污砚。莫遣花风吹落书。〔靑儿〕理会得。〔十郞行介〕呀。一两日未到门首。御沟上柳都靑遍了。 

【锦缠道】铜池上绿生波。春明远天。柳穗蘸轻烟。记将军楼阁。暗露婵娟。向俺挑银甲。泻红螺。盘花钿蝉。半空裏。响歌云。玉碎珠连。薄幸的韵绵缠。他倚微风闪金屛半面。惹心怀骨兴牵。趁宝马靑门别院。听百般莺语妮花前。

呀。迤逗是这条路来。前面却有两条路。一边是华阳街。一边是尙冠里。不免问取居民。大哥。郭小侯府在那边去。〔内应〕尙冠里高楼子去。〔十郞〕谢了。不免向前问去。正是 

迷花欲待醉罗裙。

扑地歌尘昼不分。

夹毂慢劳相借问。

侯家朱阁自凌云。 

第九出
托媒

【薄幸】〔四娘同侍女上〕翠影云移。绿香烟冷。对远山慵画。安黄未正。游丝罥蝶。系情难定。眞薄命。谩褥锦■〈般〉跚。对剧还记花前旧兴。

〔南歌子〕夜幌销兰炷。朝妆拂瑞檀。无端玉马映花鞍。公子桥边尽兴强陪欢。薄幸狂难倚。轻躯怯未安。残啼醒梦湿冰寒。赖是惊魂似蝶暗飞还。自家鲍四娘是也。劣相花卿。将人换马。好心公子。置妾闲庭。自前日到霍王府教小玉郡主唱后。情緖无聊。不曾一到宝花栏外。丫头。你听得外面有甚新事否。〔侍女〕今早到小侯本宅。听得霍王宴罢。闻乐感伤。便入华山游仙去了。赐郑六娘和小玉郡主红楼一座。随他择壻。又改他姓霍。又有一姬杜秋娘。自陈无子。愿入西王母观修道。公子府中叹息此事。不闻余语。〔四娘作惊介〕呀。郡主十分娇慧。霍王何不看他成了人去。却是舍得。杜秋娘是俺弟子。他却有志淸净。妾身犹在风尘。眞是蓝不如靑。莲能自白也。〔侍女〕四娘别住闲庭。熏香独坐。公子不相聒噪。欢处随教往来。也似神女一般了。〔四娘〕咍。你这话都不到头。还是修眞好似人间多少也。 

【步步娇】靑楼那到瑶山静。花酲柳梦浑难醒。脆管烦丝不奈听。伤欢中酒年年病。何似礼金经。淸虚打灭轻狂性。〔十郞上〕 

【不是路】粉阁妆成。出众风流旧有名。弹花柄。想烟笼宿蝶睡初惊。〔四娘惊介〕是何人。定知公子闲乘兴。〔十郞〕我是花卿旧友生。〔四娘惊喜介〕好似陇西李十郞声气。快开门。朦胧听。高轩未得迎门应。有亏恭敬。有亏恭敬。

〔十郞〕郭小侯或来不便。立语一回而去。〔四娘垂泪哽咽介〕裏坐不妨。 

【前腔】〔四娘〕别院闲庭。〔十郞〕只在堂上坐罢。一话中堂便可行。〔四娘〕话还长哩。从容听。见卿浑似见花卿。〔十郞〕四娘呵。喜迁莺。新欢早已封侯定。俊丽还过骠骑营。〔四娘〕休讥评。劳君此事为媒证。这般德行。这般德行。

〔坐介〕十郞。你这两日过花卿未。〔十郞〕见你后闷怀旅馆。不曾一过人家。余响遶梁。特来逍遣。〔四娘〕你要俺唱呵。俺也无心。唱也没趣的。花卿教人长恨。听奴诉者。 

【好姐姐】当初银兰翠屛。花窠畔金蝉掷镜。那时少年游冶。都来追欢买笑。丁香舌上。留连作巧声。多欢庆。明胶热酒偏饶兴。细汗沾躯别有情。

自到花卿府。游兴便已消索了。 

【前腔】灯炧香煤暗惊。十郞。你蚤不相寻。到此已似迟了。如今情緖。唱出甚的来。惹云袂曳烟春暝。两床丝竹。凝愁按不成。忺残病。那堪绿琐千条影。枉自红飘一番情。

〔十郞〕你旣慵歌。生当愁絶。别有歌容。烦相屈指。〔四娘〕十郞。你千金之躯。怎去娼楼销费。不如聘一名姝。相陪作客。〔十郞笑介〕好容易得名姝。我要有三件的。一要贵种。二要殊色。三要知音。〔四娘〕呀。蚤是你说起知音的。俺前在花卿处。闻你有风帘动竹之诗。说与一女郞听。那女郞好生吟爱。可是知音。〔十郞惊介〕有此知音女子。定有好容颜。〔四娘〕绝精。〔十郞〕可是大家儿。〔四娘〕不小。〔十郞〕问是谁家姝。〔四娘〕他是霍王之女。〔十郞〕可求否。〔四娘〕到有几分。〔十郞〕怎见得。〔四娘〕听奴说来。 

【前腔】多娇柔红嫩靑。金诃艳玉融花映。十郞。我把你的诗讽与他呵。他好不沈吟。泥春无力。凭栏暗恨生。闲吟咏。知他惜玉怜香性。解得开帘动竹情。

〔十郞〕便托卿为媒何如。〔四娘〕使得。 

【前腔】恁般良媒作成。也须合红鸾到命。〔十郞〕只怕年靑成不得人。〔四娘〕褪腰珠衱。风流事可经。十郞。这女子正是破瓜时节。他若肯时。便蚤下聘礼。〔十郞〕领教。〔四娘〕成娇倩。闻书选日行婚聘。管取那女儿呵。障袂为云感梦情。

〔十郞〕四娘请就行。小生辞去。〔四娘〕君与花卿有故情。敢不成君之美。只是简慢十郞了。〔四娘掩涕介十郞〕你还有甚么话说。 

【尾声】凭将此泪寄花卿。从别后香闲粉剩。十郞。奴家失身靑楼。朝东暮西。理当生受。你明日倘成就霍郡主呵。不要似花卿这般薄幸哩。怎掷下靑楼薄幸名。

春情雪色艳经过。

〔十郞〕似醉如慵不奈歌。

〔四娘〕莫向章台还折柳

〔合〕留来香阁画姮娥。〔合〕 

第十出
巧探

【意迟迟】〔郑六娘上〕一自残云飞画栋。蚤罢瑶华梦。花露曲璚垂。春风细拂帘旌动。弦将手语暗思量。却不道东王也有僊妃从。

〔浣溪纱〕气色春前别一般。梅花淡瘦水仙寒。锦熏笼畔带初宽。不似湘灵还拾翠。那堪鸣佩到仙峦。梦回新试小龙团。自家郑六娘是也。蝼蚁前驱。拟上千秋之寿。荧光莫报。翻游七日之仙。撇下老身。莺花无主。兼怜小玉。凤竹孤吹。这两日小玉身子不爽。抛俺独步芳庭。想念我与杜秋娘同事霍王时。好不感伤人也。 

【小桃红】屛花暗矗。镜蕊空蒙。忆昔高阳院。双娥艳容。那时歌舞呵。笑眼挼花送。锦带度生红。说我霍府好不富贵。坐吹笙翠琐中。暖玉衔铃凤也。团扇朝云。迎风斾龙。看来人情豪华已极。便多感伤之情。日暮钟鸣。止有神仙一路。老去眞成梦。欢悭笑慵。霍王呵。你到学仙去了。都不想这老身与女儿。去时也不叫女儿辞一辞去。撇凤抛雏。雕伤绮丛。

【缕缕金】〔鲍四娘上〕花瑟瑟。柳蒙蒙。妖姬和睡听。鸟声中。莫道不思量。眉心自懂。闲掀蜀纸渲巫峯。鬟云薄揎拢。

