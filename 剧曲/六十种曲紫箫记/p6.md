<!-- { "loadSidebar": true } -->
〔十郞笑介〕原来有这话。〔背语介〕俺正好乔他。探出郡主才貌家事若何。〔回身问桃介〕呀。女郞。想似你说。郡主也忒拣选大了。他有甚才貌。对得俺才子过。便思量做大娘子。〔樱桃〕相公。到不是夸。只怕你陇西的人才相似。京城女子似这郡主的才貌也少。听俺道来。 

【醉罗歌】柳弱柳弱娇无那。花淡花淡着春多。俺今日看他晓妆正罢。露春纤弹去了粉红涴。半捻春衫妥。香津微搵。紫绒轻唾。芙蓉暗笑。碧云偷破。一尖凤履些儿搦。轻唐突。鎭阿那。书生有分和他么。

〔十郞笑介〕月裏嫦娥。我也近了他。说甚人间郡主。只一件。俺是要享用的人。霍王去后。只怕府中淸淡了。养活小生不得。怎么不思起故乡来。〔樱桃〕说那霍府裏呵。 

【前腔】烟漠烟漠闲院落。翠染翠染深帘箔。炫麝香金暖睡鸾窠。鎭日熏香坐。天厨玉馔。地衣珠落。雪猧荧弄。午猫花卧。餐香豆澡金环锁。花径软。助情多。合昏眠柳夜舒荷。

〔十郞〕女郞。有这样去所。李十郞生受你了。愿你明日嫁个男儿。也像李十郞。女郞。俺便在此终身。尽霍府享用了。〔樱桃〕你撇下得大娘子一个在陇西。好薄幸。〔十郞〕女郞。小生有才有貌。无室无家。早失先人。旋遭兵火。杜曲花无赖。果然游子澹忘归。蓝田玉有烟。似此佳人难再得。便为结发。竟是齐眉。俺这裏不用支吾。他那裏何须疑惑。听我说来。 

【前腔】孤忒孤忒凄惶我。兵火兵火遁逃他。女郞。莫说我家台池。连陇西数十城。都没入吐番去了。闪生羌旗鼓断西河。片片魂飞堕。故乡何处。西风泪多。上林栖稳。新春景和。花边强自愁颜破。鱼水难逢话。曲中都是忆秦娥。

〔樱桃〕相公。你定初婚。又占籍京师。这亲谐矣。 

【前腔】停妥停妥有定夺。欢庆欢庆蚤黏合。相公。那郡主才貌。京师有名。王孙公子。多相求聘。你有甚宝玉。只管将与俺去。付家堂送过霍府。便是个定了。拚千金买得春宵着。受用些儿个。琴床笔格。凄凉一个。人儿共枕。春宵暖和。股儿阁着眉儿磕。三日后。五更过。红罗十担谢媒婆。

〔十郞〕客中急忙。不得全礼。有二宝物。是先相国先夫人遗下。虽经离乱。常随行箧。郡主才容。足可当此。并是倾城无价之美。靑儿。可取金缕箱中九子金龙镜三珠玉燕钗来。〔靑儿取上介十郞〕多劳女郞。可捧过霍府。致意郡主妆次前。小生不曾熏沐。未敢亲奉。容造膝而谢。女郞。这遶镜双龙。杨子江心铸就。瑶钗对燕。娀娥台上模来。老夫人郡主见之。自当宝重。 

【东瓯令】瑶筐燕。珠钗朵。镜裏和龙卷花卧。女郞。只是客中一时难措。若论郡主身价呵。黄金百万买双娥。买得心儿么。女郞。想郡主心中。也有了这人么。但得一心人。钱刀定何用。他半指心儿纳着可。下着葳蕤锁。

〔樱桃〕这是定了。说郡主的心呵。 

【前腔】香喷喷。美亸亸。不寒不深又不阔。〔十郞〕快些快些。俺就要过了。〔樱桃〕读书人好性紧。霍府裏人炼丹。慢慢的扇。似龙虎相贪衔正渴。慢的抽添火。〔十郞〕女郞。我读书的人那裏说那个过。说俺明后日就要过门相一相郡主。〔樱桃〕原来这等。你相公明后日过门。鲍四娘不长在府裏。只有区区在那裏伏侍了。〔十郞〕容小生相谢。〔樱桃〕相公。不敢望谢。只伏侍不中。免赐嗔责便了。相公那时呵。休得哄人丢了将人脱。独自图生活。

【尾声】郞才女貌都不弱。又向甚春风寻播掿。十郞呵。蚤办取拭雨沾云半帖罗。

〔十郞〕多多拜上。 

碧海云偷出翠微。



阿环分付小靑衣。

今宵暖梦游何处。



十二楼中玉蝶飞。 

第十二出
捧盒

【六么令】〔樱桃捧盒上〕粉香花气。玉人儿没得参差。秋眉换绿咱愁思。红梅上。紫流鹂。声声叫得人心碎。声声叫得人心碎。

樱桃过处有人觑。苦跟着郡主不得游戏。今纔在御道走哩。这粉梅花黄莺儿都是娇滴滴的。空便偷闲耍半会。将盒儿放在草裏。踭上树去。摘这花儿。打着莺儿。看待怎的。〔上树打莺科四娘上〕 

【前腔】多才人地。配红楼恰的相宜。浅春庭院报花期。靑绮陌。步香吹。金光玉艳平芜起。金光玉艳平芜起。

呀。缘何草间光色异常。是谁家妆盒。忘在此间。〔开看科〕有金镜玉钗在内。不知出在谁家。想镜背有款识。上镂着陇西李相国。天宝五年五月五日。杨子江心铸。看钗股上镌得有四字。狄道县君。呀。陇西李相国。不知是谁。我今正去回李十郞亲事的话。就将此两件去问他。想他知道。〔四娘作行科〕玉吐蓝田气。金舒草埓光。非经问南陌。定是觅东床。〔桃在树上见叫科〕鲍四娘。你偷我盒儿那裏去。〔四娘〕你是霍府郑樱桃。缘何在梅树上坐。〔樱桃〕我在这裏等作媒。〔四娘〕休闲说。下来问你。〔桃作遶梅树走介四娘〕这是怎的。〔樱桃〕这叫做走媒。〔四娘〕闲说。且问你。为甚的郑六娘放你出来。 

【步步娇】〔樱桃〕老夫人呵。听说李郞才貌多奇异。敎我闲寻觅。只为怕他两事。怕他有个人儿在陇西。又怕他靑春作伴还乡去。因此上乔作卿卿女儿。鹊桥相仔细。

〔四娘〕还是郑六娘老成。我到不曾访得他。他如何讲。 

【前腔】〔樱桃〕他说一生消渴蓝桥水。没得瓯儿吸。〔四娘〕这等是初婚了。〔樱桃〕趁比翼。睡交枝。阿婆和女同家计。〔四娘〕这等是他在京师了。他问你甚么来。〔樱桃〕他问我郡主的心儿怎的。〔四娘〕你怎的答他。〔樱桃〕俺说他的心怎的问我。问取黏腰细衣。来时有些湿。

〔四娘〕诨话。这盒的金镜玉钗。敢是李十郞的。〔樱桃〕便是。 

【前腔】是他夫人相国生留取。宝气纷尤异。〔四娘〕缘何把与你。〔樱桃〕他说咱眞是你的女儿。将来与你送过府裏作聘。开金缕。系红丝。有这样郞君。老夫人和郡主呵。多娇阿母心应许。只是一件。我家郡主有些作样。咱是侍女。不好弄他。还是你同回去。开了盒儿。扯定郡主。对了这镜。簪上这钗。笑他一会。氲他对镜簪钗。问他喜不喜。

〔四娘〕你为何走上梅树去。 

【前腔】〔樱桃〕为那莺儿咔碎红梅雨。打起莺儿去。四娘。你与郡主成了人。咱也长大了。你也寻个十郞这般对儿与我。〔四娘〕呸。那裏讨。〔樱桃〕也罢。今日到十郞书院。见他家靑儿。到也眉目干净爱人子。不如明日十郞到我府中。高低把靑儿舍与我罢。四娘方便。小靑哥。俊俏儿。〔四娘〕靑儿是那十四五岁的。会干些甚么事。要他。〔樱桃〕终不然就要干得大事。也有大的日子。些儿也是男儿气。四娘。你作快讲。奴家有这般貌。若没有主儿。十郞到家。定要郡主吃醋。有靑哥时。免得半夜鸬鹚。踮步摸鱼儿。

〔四娘〕你要一个。你家浣纱也要一个。〔樱桃〕那十郞灶下养有个炊火的。听得唤做乌儿。便舍与他。〔四娘〕丑的便厝与别人。休闲话。且同到府裏去。 

【缕缕金】花信紧。乳莺啼。碎影筛红阵。点春池。半为朱颜苦。闲寻旧事。香衫画襗有情时。回颦向闺裏。

〔樱桃〕四娘。望见俺府裏了。郡主独在红楼。望俺回话。你到府中。且将盒儿捧在东厢亭子坐着。待俺说与郡主来请你。 

帝城文物艳靑春。



宝镜珠华下玉人。

为转娇莺出琪树。



乍敎罗袜起香尘。 

第十三出
纳聘

【番卜算】〔小玉上〕屛外笼身倚。睡觉唇红退轻蜂小尾扑香归。飐得花憔悴。

〔满江红前〕迟日烘烟。纱厨畔。魂香睡足。闲撩乱。乳禽成对。暖氲花褥。晕闪膏凝浑倦亸。枕痕一线红如玉。背画栏钗刮悄无言。看属玉。俺霍小玉。虽然些小年纪。蚤已晓事。家堂前辈人。怎知时世不同了。午上叫樱桃去透问李十郞。叫他先到俺处回话。天欲斜阳。还不见来。好闷人也。 

【三换头】娇酣困媚。唤醒梦轻难记。亚粉枝红坠。寒煤糁袖丝。好忒煞春无力。女孩儿没缘由把相思。做场情事。叶染花欹也。手搓裙带蕊。浅醉深慵。怎的那人儿没话儿。〔桃鲍上〕 

【传言玉女】〔四娘〕翠袖笼寒。踏遍春尘无迹。〔樱桃〕宝衣春瘦。正暮云凝碧。〔合〕映余红敛。避挂帘残日。

〔樱桃〕四娘。已到了府中。你且在东厢坐地。待俺回了小姐话来。请出老夫人过礼。〔四娘〕正是。〔下樱桃见介小玉忙问介〕你来了。那人怎的。〔樱桃〕贺喜贺喜。好一个风情年少。委系初婚。又在京师占籍。十分之美。〔小玉〕他怎便抛得家裏。〔樱桃〕原来是陇西人。陇西地方都没入吐番去了。已是无家可归。〔小玉〕原来这等。果称了人心。〔樱桃〕郡主。他明日伴你睡呵。〔小玉作羞介〕 

【三换头】〔樱桃〕人儿淸翠。话儿浓媚。亲夫壻。好花枝蝶迷。捅着腰肢喘息。郡主。那日有人叫你做妻了。快活人也。命哥哥来了也叫声妻。高头怎的。战着声儿应。魂飞怎的支。记取靑衣。把这段香甜送与伊。

〔小玉〕还不曾到手。就要人记得你。你听他几时下聘。〔樱桃〕鲍四娘已捧着聘礼在门外了。〔小玉〕这等快请老夫人出来。 

【胜葫芦】〔郑六娘上〕金屋明妆起凤台。姻缘好。谩迟回。共道仙郞才貌今无对。怕丝萝曾系。有时归去杳难来。

〔四娘带樱桃上六娘〕呀。樱桃回来了。怎的说。〔樱桃〕委是才子初婚。又在京师住下。十分是好。已有聘礼到来。鲍四娘也在门外。〔六娘〕请进来。〔四娘见科〕帘幙春风。门楣喜气。小玉姐有美玉之貌。李十郞有盘石之心。千里良缘。百年佳眷。可备红筵香烛。陈此玉镜珠钗。〔六娘〕四娘且捧着。樱桃。你在那裏会四娘的。〔樱桃〕只是樱桃去问了详细。李郞只道当眞是四娘女儿。便将二件宝器送来为聘。樱桃持归。过了五凤门大东头。红梅树下遇着四娘。要转同回夫人话。〔六娘〕原来如此。〔四娘〕夫人好不精细。〔六娘笑介〕明日花红。樱桃分一半儿。〔对小玉云〕今日你是李十郞的人了。聘仪你看着。〔小玉羞介〕娘看了就是。〔六娘〕便可拜了天地。 

【月上海棠】满光辉。银花锦烛香云叆。看春风桂幕。喜气兰闺。匣中玉合璧光回。掌中珠连环翠佩。〔合〕神仙配。年年宝镜。岁岁琼钗。

【前腔】〔四娘贺介〕凑良媒。朱丝画缕同心带。看蟾生绿桂。凤遶靑槐。秦楼女碧玉箫吹。汉署郞紫薇花对。

