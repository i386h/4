<!-- { "loadSidebar": true } -->
【五供养】蝉花半臂。刬戴飘冠。挟绶藏绯。长栊出猎马。数换打球衣。倾银注玉。作使锦靴红袂。笙歌随骑拥。宝烛待郞归。花鸟三春。王侯百岁。

年少新丰斗十千。



〔小侯〕长骑骏马傍花眠。

〔使〕安知寂寞杨云宅。



〔小侯〕暮宿灵台私自怜。〔使〕 

第六出
审音

【遶地游】〔郑六娘小玉浣纱上〕璚楼丽彩。春色回云海。闲院无人翠霭。

〔月宫春〕〔六娘〕王家春到日初长。浓檀兽吐香。〔小玉〕画鸾金蘂绣红帮。盈盈步玉堂。〔浣纱〕花色赚人还院落。风光到处点金簧。〔六娘〕调罢隔帘鹦鹉。新声教女郞。〔小玉〕娘说甚么新声教女郞。女儿好淸净。不惯弄曲。〔六娘〕梵偈仙歌。何妨淸净。我已着樱桃去请鲍四娘。想已到来。 

【前腔】〔四娘上〕团花细茝。檀板急相催。春昼琐窗谁在。

自家鲍四娘是也。纔到郭小侯别院。却道霍王府郑六娘请俺教他郡主唱。此中便是。不免进去。〔相见介六娘〕望卿卿不来。临池画春水。〔四娘〕与娘不相识。那得情如此。〔问小玉介〕这便是郡主么。〔小玉拜介四娘〕好精致。窠堕学梳头上髻。木难才作耳边珰。新番艳曲教来好。腕裏声低暗动郞。〔小玉羞介六娘〕四娘。他年轻腼腆。听奴一话。此际香尘丽日。紫陌靑台。多有新传锦曲。别制檀歌。灵娥芳树之音。上客幽兰之曲。织绡泉上。歌成字字明珠。拾翠洲前。唱出篇篇绿羽。云谣西北。惊教鹤舞成双。日照东南。听和鱼丽数菓。教西家之好女。须南国之佳人。〔四娘〕六娘。奴家惯舞仙仙之佩。笑他生舞草迎人。能歌昔昔之盐。恨半死歌泉喜客。淸声奏笛。空随郭字长生。涩指缝丝。曾教石家羣少。怎到得高云不动。虚传秦伎之名。那些有逸响犹飞。浪借韩娥之食。便唱淮南丽曲。敢向河间数钱。只是六娘请自方便者。〔樱桃上〕玉杯寒意少。金屋艳情多。鸣环催妙舞。敛袖待新歌。禀上六娘。樱桃纔到教坊游戏。抄得一纸新词。道是陇西李十郞所作。六娘。你与郡主看者。〔小玉六娘四娘同看介〕呀。原来这纸词是人日登高之曲。用宜春令谱之。好词好词。〔四娘〕这人没有年纪。与俺相识。〔六娘笑介〕四娘。你好相识得人多哩。俺将此词送到杜秋娘别院。隶习一番。明日霍王登高。便用此曲进酒。女儿。你从容伴四娘学讴者。〔四娘〕六娘相浼一事。杜秋娘从老身教唱。尙欠教钱百缗。他又教成弟子善才了。好将前件相偿。〔六娘笑介〕四娘好记事哩。〔下四娘笑小玉云〕郡主。你叫俺是师父了。在意听俺教。〔浣沙〕四娘教的曲子唱不得。〔四娘〕说那裏话。只要在行。郡主端坐。听俺道来。唱有三紧。一要调儿记得远。二要板儿落得稳。三要声儿唱得满。〔小玉〕调儿有许多。〔四娘〕一时数不起。略说大数。黄钟二十四章。正宫二十五章。大吕调二十一章。小吕调五章。仙吕四十二章。中吕三十二章。南吕二十一章。双调一百章。越调二十五章。商调十六章。商角调六章。殷涉调八章。共三百三十五章。从轩辕黄帝制律一十七宫调。至今留传一十二调。中间又有音同名不同的。假如一枝花便是占春魁。阳春曲便是喜春来。抛球乐便是彩楼春。鬬虾蟆便是草池春。六么遍便是柳梢靑。升平乐便是卖花声。沽美酒便是璚林宴。汉江秋便是荆襄怨。采茶歌便是楚江秋。干荷叶便是翠盘秋。知秋令便是梧叶儿。荆山玉便是侧砖儿。小沙门便是秃厮儿。憨郭郞便是蒙童儿。村裏秀才便是伴读书。殿前欢便是凤将雏。挂玉钩便是挂搭沽。醉娘子便是醉也摩挲。乔木查便是银汉槎。调笑令便是含笑花。耍孩儿便是魔合罗。也不罗便是野落索。擂鼔体便是催花乐。灵寿杖便是呆骨朵。鹦鹉曲便是黑漆弩。滴滴金便是甜水令。阵阵赢便是德胜令。柳营曲便是寨儿令。急曲子便是急捉令。归塞北便是望江南。玄鹤鸣便是哭皇天。初问占便是卜金钱。拨不断便是续断弦。脸儿红便是麻婆子。凌波仙便是水仙子。潘妃曲便是步步娇。相公爱便是驸马还朝。红衲袄便是红锦袍。女冠子便是双凤翘。朱履曲便是红绣鞋。三台印便是鬼三台。小拜门便是不拜门。朝天子便是谒金门。寿阳曲便是落梅风。折桂令便是步蟾宫。郡主。又有名同音不同的。假如黄钟双调都有水仙子。仙宫正宫都有端正好。中吕越调都有鬬鹌鹑。中吕南吕都有红药。中吕双调都有醉东风。唱的不得索混。又有字句多少都唱得的相似。端正好。货郞儿。混江龙。后庭花。靑哥儿。梅花酒。新水令。折桂令。这几章都增减唱得。中间还有道宫高平歇拍。又有子母调一串骊珠。休得抝折嗓子。郡主。你明日要嫁个折桂枝的姐夫。俺先唱个折桂令你听。 

【北折桂令】展纤蛾怯的轻寒。亸着春衫。略栊云鬟。无人处向晓窗圆梦。暗损婵娟。被人儿早扢了眉窝翠粉。被人儿早奚落了臂上檀痕。玉软花眠。枕障炉烟。小鹦哥刮絮絮厌得听闻。

〔小玉〕唱便唱得好。此乃游童艳妇之篇。非上客幽人之操。可有外间才子诗词见示几首。〔四娘〕外间才子。更有谁人。适纔教坊所传人日登高之曲。便是个才子做的。那人与花卿相知。俺因此也熟其吟咏。〔小玉〕请教。〔四娘〕记得他有开帘风动竹。疑是故人来之句。〔小玉做吟咏介叹介〕眞雅情幽致。不减沈约江淹也。四娘。俺和你宝花阑外。翡翠池边行行者。 

【黄莺儿】画额彩屛开。凤窠团。弱线催。银塘慢色春如海。葳蕤紫钗。玲珑镜台。檀霞腻玉娇痕在。四娘。这两句诗眞好也。〔合〕羡多才。开帘动竹。疑是故人来。

【前腔】〔四娘〕梦笑转红腮。展银襜。戏蝶回。申腰小立回阑外。香綦浅苔。深裾落梅。春闺暗恨频眉带。

〔合前四娘〕我看你爱他这诗忒紧。还不曾见那人哩。 

【簇御林】凝粉面。映珠胎。似神僊出紫台。龙章凤质多奇彩。璚林玉树风尘外。

〔合前小玉〕可也爱人。 

【前腔】〔四娘〕他心良慧。影徘徊。不止你见了爱他。遍娇娃掷菓回。调琴献帽多人爱。你见了呵。窥韩盼玉凝波待。

〔合前小玉〕他是何处人。 

【尾声】〔四娘〕陇西才子赴京来。〔小玉〕姓甚名谁。〔四娘〕知名李十郞。〔小玉〕知他还有新篇在。〔四娘〕你要许多怎的。〔小玉〕要写入秦楼声一派。

〔四娘辞下小玉〕那人眞好诗也。恨记不全。是他碎金残璧。正是 

风帘摇竹动春阴。



为拂余埃写绿琴。

莫道香闺绝流赏。



幽兰原自有知音。 

第七出
游仙

【神仗儿】〔二宫臣上〕灵辰靑昊。春晖日耀。听流莺报道。今岁风光及蚤。喜人日是今朝。广袖欲登高。忽听西园召。

游客初梁邸。朝光入楚台。贤王开令节。余吹拂衣灰。自家霍王府左右尉是也。今日人日。霍王登高设宴。姬人郑六娘杜秋娘俱已安排丝竹。在望春台下伺候。想驾到来。 

【望吾乡】〔霍王上〕托体东朝。天门紫气高。朝元殿上春明蚤。梁园雪罢啼春鸟。翠盖拥幢麾。炉香扑绛袍。人日风光好。

草色王孙苑。云光帝子家。瑶台多暇日。酌醴对春华。自家霍王是也。顺宗皇帝之弟。今上皇帝之叔。龙种多奇。凤毛殊色。分土而开者九国。宁须立上东门。同日而策者三王。何事争强北土。不比宜春桃李。争如邺下芙蓉。谢北海之文辞。空劳驿奏。少东平之知慧。有愧腰围。豪杰游梁。侈赐旌旗万乘。藏书等汉。闲参礼乐三雍。虽然画毂朱丹。爱炼紫金黄白。风云寄胜。花柳忘忧。有两个侍妾。一个唤做郑六娘。一个唤做杜秋娘。俱是内家分赐。在左右二十余年。止是郑姬生女小玉一人。二姬呵。包家明月。娇声啼鸟曙窗前。石氏翾风。细骨倒龙香屑上。讵是当筵举手。那曾听乐悲心。今日正是人日登高。风色晴媚。与宫臣宴笑一会。正是庶子南皮。取醉谢庄之月。司徒北邸。重襟宋玉之风。典膳官。想酒筵齐备。唤郑杜二姬登台。 

【挂眞儿】〔郑杜二姬上〕穿衣宝镜无人照。慵掠约鬓绿飘萧。〔秋娘〕曲谱闲抄。飮巡偷记。花叶笼欢笑。

〔入见介六娘〕宫姬郑六娘叩头。愿君王千岁。〔秋娘〕宫姬杜秋娘叩头。愿君王千岁。〔霍王〕二姬好唱人日新词者。〔郑杜〕理会得。〔起立王左右介宫臣进酒介〕 

【黄莺儿】日宇丽初韶。临彩簿。宴芳霄。金枝绿辇荣光皎。春凑芸苗。春开柳条。轻烟半拂蘼芜道。〔合〕太平朝。千秋人日。开宴酌葡萄。

〔霍王〕酌宫臣酒。 

【前腔】平乐侍宾寮。承燕彩。步兰皋。苹池尙觉雄风小。春心郁陶。春色娇娆。花前雁后同驩笑。〔合前二姬进酒介〕 

【宜春令】庆灵辰。接诵椒。翦春人金屛阿娇。钿筐银粟。花窗点缀灵妃笑。袅行云翠带香缯。曳生烟靑蕤彩纛。〔合〕愿君王人日千秋。仙颜转少。

〔霍王〕好词好词。还有没有。〔秋娘〕还有一套。 

【前腔】日初长。年暗消。空襟尘花塡酒浇。饶他王母。依然白发啼靑鸟。日轮中逐日人忙。人世上愁人日老。

〔合前霍王〕这词何人所作。分明要飮我以长生之酒。坐我以不老之庭。好才调。好心怀。是何名姓。〔六娘〕传是陇西人李益秀才所作。〔霍王〕闻说朝中有个李益。他平生甚是妬嫉。那得知此。〔宫臣跪介〕有两个李益。老李益现今在朝官职。少李益才举博学宏词。有妬疾的是老李益。〔霍王〕原来有两个李益。俺听这词儿。使俺尘心顿消。寡人老矣。若不修仙。无缘再少。宫臣。我入华山去也。二姬可酌我酒。听我说与。 

【惜奴娇】蕙色娥媌。云歌月艳。幷在今朝。瑶台畔逐胜等闲欢笑。我看你们风韵呵。娇饶。白雪吹香。淸矑送巧。半束烟绡。飘摇。春韵软粉酥融。蚤年风调。

〔郑杜〕愿我王年年此日。享受未央之乐。〔霍王笑介〕二姬。俺年老了。〔郑杜〕我王千岁。〔霍王〕只怕饶不过。 

【前腔】难饶。二姬。你不晓得。人生莫遣头如雪。你看我贵人头上。便春风几度难消。只想我当初呵。年少。暗抛红豆。相调俊俏。宝袾沾云。红丝串露。辘轳春晓。到如今呵。你们侍寝。有甚么欢事。还笑。洞房中空秘戏。正落得素女图描。

〔郑杜〕千岁想是为贱妾容颜减昔。遂尔无欢。千岁何不国中别选。自有温柔之卿。可以娱老。〔霍王笑介〕二姬。 

【鬬宝蟾】总饶。云翘。细腰。尽翠黦红殷。都成别掉。俺今日呵。只是对迎风旧馆。睢阳故道。闲眺。看邸第楼台。叠红尘多少。影萧条。厌鸾笙凤拨。猿林雁沼〔郑杜〕 

千岁纵然厌此。更有何处可以逍遥。〔霍王〕我要去寻个朋友了。 

