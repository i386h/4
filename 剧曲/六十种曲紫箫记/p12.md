<!-- { "loadSidebar": true } -->
话别

【步步娇】〔郑六娘上〕红焦抱泣回云帐。谩银泥印仙掌。香云结梦长。小玉窗前。夭桃叶上。倚得壻为郞。轻鸳怕得风摇扬。

〔谒金门〕留不得。留得也应无益。花院月窗春瑟瑟。娇娥回袂泣。乍团栾。底抛掷。柳色灞桥明日。忍看鸳鸯三十六。孤鸾还一只。自家郑六娘是也。女儿小玉。招得李十郞。中了春榜第一。官拜翰林。正是才郞美女。一代无双。却纔翰林上任了。便差去朔方参杜相国军事。俺听得朔方之地。西边是吐番。西北边是回纥。这两国回子。争战往来。常在朔方。十郞去到那地。兵机劳险。好愁杀老身。又不敢说与小玉。怕惊了他。只得办治酒肴。与小玉明日送行。樱桃那裏。〔樱桃上〕拂匣看离剑。开箱叠战衣。老夫人有何分付。〔六娘〕李老爷明日行。可收拾酒肴。今夜老身与他话别。明日郡主送行。〔樱桃〕理会得。〔六娘〕李老爷和郡主在那裏。〔樱桃〕在红楼上叙别。好不悲啼哩。〔六娘悲介〕我的儿呵。 

【醉扶归】合欢衾覆着纔停帖。连心花结得好周遮。踹双丝半步不离些。乱花风摆亚金泥蝶。李郞便是李轻车。关山点破香闺月。

〔樱桃〕老夫人。李老爷去。俺的靑儿夫也去了。〔啼介〕 

【前腔】公母笋嵌着没凹凸。牝牡铜铸得没歪邪。那乌儿呵。■〈月害〉■〈月奈〉的做了管家爷。俺靑儿呵。俏乖哥转眼将人撇。今后呵门儿■〈户外去内〉着暗咨嗟。烛心点着生疼热。

【尾声】男儿意气本骄奢。怎顾得俺香娃小姐。只落得画眉楼上远山遮。

〔樱桃〕酒筵已齐备了。请老夫人且与李老爷郡主欢飮今宵。〔六娘〕樱桃。怎得欢畅来。正是。 

门楣新结好郞君。

撇下朝云送阵云。

今夜红槽千滴酒。

明朝送泪湿罗裙。 

第二十四出
送别

【卜算子】〔小玉樱桃上〕匝馆暗高枝。滚地飞柔絮。无端燕羽欲差池。薄幸成离緖。

〔河传〕春伴花暖。离情不管。浥透靑衫。雨余香汗。草草送别沟头。层波入鬓流。金船满捧盈盈泪。将人妮。魂随到千里。想正骖去也。更回首东风。恨应同。樱桃。俺今日到霸桥驿送十郞。却蚤肠断也。 

【前腔】〔众拥十郞上〕碎语杂娇啼。半隔纱窗雾。海棠红露湿胭脂。泪尽人何处。

梁园初罢雪。楚岫正为云。谁道淮南客。翻从塞北军。左右。车骑停在霸桥驿外。待夫人饯酒毕了起行着。〔相见介十郞〕有劳郡主远送。老夫人到不曾来。〔小玉〕家堂从后就到了。十郞夫。今日虽然壮行。难教妾不悲怨。听妾半词。写阳关之思。看酒来。 

【北寄生草】一曲阳关泪。朱弦迸玉壶。江干桃叶凌波渡。汀洲草碧离情暮。霸桥柳色愁眉妬。纤腰倩作绾人丝。可笑他自家飞絮浑难住。

〔十郞〕岂无闺秀情。仗剑为功名。今日愁肠断。阳关第四声〔小玉〕还是无情。阳关第一声也可肠断了。再进酒。 

【前腔】〔小玉〕绣褶残金缕。偎红叠锦氍。衾窝宛转春无数花心历乱魂难驻。阳台半霎云何处。起来鸾袖欲分飞。问才郞是谁断送春归去。〔十郞长吁低头科〕 

【前腔】〔小玉〕绿惨花愁语。红颦柳怯舒。春纤乱点檀霞注。明眸谩蹙回波顾。长裙皱拂行云步。送君南浦恨何如。想今宵相思有梦欢难做。

〔十郞〕再奏一曲。便分手了。〔小玉〕 

【前腔】懒拂鸳鸯柱。空连翡翠襦。芙蓉帐额春眠度。茱萸带眼愁宽素。红兰烛影香销炷。画屛山障彩云图。到如今蘼芜怕作相逢路。

〔十郞〕有甚相赠。〔小玉〕更有泪珠儿千万串。可将袖来承着。 

【前腔】〔十郞〕这泪呵。慢颊垂红缕。娇啼。走碧珠。冰壶迸裂蔷薇露。阑干碎滴梨花雨。鲛盘溅湿红绡雾。层波泪眼别来枯。这袖呵班枝染尽双璚筯。

十郞也下些泪。着妾袖上。〔十郞〕丈夫非无泪。不洒妇人衣。〔玉作恼科〕好狠心的夫也。〔十郞〕妻。俺丈夫的眼泪在肚裏落。 

【前腔】俊语闲枨触。回肠转辘轳。俺去后呵。一个人睡。不要着寒了。双丝袜腹轻轻束。连心腰彩柔柔护。沾身衬褥微微絮。分明残梦有些儿。睡醒时好生收拾疼人处。

〔小玉〕听这话。想不是轻薄的。只是眼下呵。 

【解三酲】绣屛空莺残月午。芳枝亚蝶展红疎。捍拨双盘金凤语。无聊处。赠花须。输他塞北颜如玉。也寄云中锦字书。新人故。一霎时眼中人去。镜裏鸾孤。

【前腔】〔十郞〕别鸳闺催残雁柱。临鸟道绣出蝥弧。一曲颦蛾低翠羽。沟头水。立须臾。三春别恨调琴裏。一片年光揽镜初。功名苦。只落得靑楼薄幸。锦字支吾。

〔小玉〕十郞几时归。望杀人也。 

【前腔】望边头瓜期未数。登陇首楡塞平铺。云骑东方频盼取。金匝匼。锦模糊。千回蝶帐花无主。万里萧关妾有夫。芳年误。待趁作江南旅雁。蓟北双凫。

〔十郞〕从此别了。 

【前腔】送征夫夕阳花坞。归思妇夜月椒图。绮席朱尘笼翠户。银屈恤。紫流苏。行云谩惹相思树。香泪还穿九曲珠。佳期负。小心着桐花覆凤。桂叶啼乌。

〔六娘上〕玉剑花前别。金杯马上倾。由来多意气。今日是功名。十郞。你夫妇们好索放。征车催得忙了。将酒来。老身送上马。 

【前腔】劝仙郞联骖上路。看娇女撇袂中途。月露光阴等闲度。休回首。莫踌躇。侯封绝塞奇男子。身是当门女丈夫。旌旗竖。早趁着牙璋凤节。绣幕麟符。

【前腔】唱骊驹敲残羯鼓。鞭云骑抝折珊瑚。紫雾黄云生古戍。■〈日要〉红鹫。捣玄菟。西飞陇客啼鹦鹉。南翥闺人舞鹧鸪。兼程赴。稳看着龙庭捷奏。麟阁名图。

【鹧鸪天】〔拜别科〕红亭别酒话踌躇。走马怜君万里途。但愿封侯龙额贵。不妨中妇凤楼孤。〔众拥十郞下〕请了。回去罢。〔下作呼拥科六娘小玉留小玉〕娘。他千骑拥。万人呼。〔六娘〕富贵英雄美丈夫。〔内扮千户官走上跪介〕状元爷前面飮六部老爷饯酒。着千户拜上郑老夫人状元夫人。请及早回府去。〔六娘〕劳了。好生伏事老爷路上。〔小玉〕千户官。有两句话说与状元。关河到处休离剑。驿路逢人数寄书。

征骖一曲坐离亭。

唱到阳关柳色靑。

但有红尘催别袂。

那怜玉筯掩空屛。 

第二十五出
征途

【金钱花】〔卒子上〕渭城朝雨阳关。渭城朝雨阳关。轮台古月阴山。轮台古月阴山。鸣笳叠鼓度西番。腰锦緁。跨雕鞍。持节去。凯歌还。

兵部差俺送李参军老爷去朔方。想李老爷已到来。 

【满庭芳】〔十郞上〕细柳红营。长杨绿榭。画桥水树阴团。玉堂年少。何事拂征鞍。为问绿窗惆怅。靑衫湿袖口香寒。留不得。霸陵高处。犹自望长安。

城头日出使车来。古戍花深马埓开。忽听鸣笳兼画角。声声思入古轮台。恨杀陌头杨柳色。绾定靑衫留不得。思妇空啼渭水南。征夫早向交河北。昨日小玉姐送我至霸桥。折柳而别。萦我心曲。符勑限紧。不得淹迟。只得把芳情撇下。左右。号令整齐。队仗已完未。〔卒子应科十郞〕便上路去。 

【朝元歌】风氲马尘。晓色笼骖靷。河滨彩轮。渌水随流轸。黑队奔蛇。文旌画隼。电转星流一瞬。沓鼓扬钲。南庭朔方知远近。草色伴王程。皇华送使臣。〔合〕游缰带紧。早趁封侯鹊印。

【前腔】〔卒子上〕高阙长城隐隐。星鋋拨阵云。月羽照花门。谷口旗回。烽亭树引。转向交河上郡。叠骑逡巡。蜚翘插书无定准。飮马断河津。翻麾拂塞尘。〔合前〕 

【前腔】〔十郞〕回首长安日近。东方送使君。南陌恨闺人。雪岭燕支。云台玉粉。去住此情难问。短剑防身。胡沙雕颜吹旅鬓。荡子去从军。恩荣变苦辛。〔合前〕 

【前腔】〔卒子〕陇上谩寻芳信。顾恩不顾身。无用想罗裙。戍逻笳鸣。关山笛引。不管梅花落尽。气色河源。天街旄头犹未陨。长笑立功勋。边头曲米春。〔合前〕 

但晓鸣珂入紫薇。

谁知戈甲度春晖。

相如谕檄西南去。

禁苑何人待猎归。 

第二十六出
抵塞

【齐天乐】〔杜黄裳上〕芙蓉绛阙朝元山。玄绿绶曾调珍铉。鳷鹊观前。麒麟阁上。丽日黄图赤县。金戈昼偃。看神兵按垒。贵相行边。武帐文■〈木〈箆，去〉〉。玉关花舞大唐年。

明堂太乙度飞军。身是三朝旧相臣。剩有丹书藏虎豹。非贪白首画麒麟。自家杜黄裳。表字遵素。京兆万年县人也。早中词科。从汾阳王子仪佐鎭朔方。历事代德顺宗三帝。复事今上。官拜检校司空。同中书门下平章事。身叨上相。首赞中兴。东翦靑齐。南平淮蔡。北安银夏。西循晋绛。诏封邠国公。食邑万户。皇朝故事。宰相行边。圣上以老夫曾历朔方。分牙建府。近闻勑送新科状元李益。来此参军。已到受降城外安歇。想今晨进见。虽则鸳行未进。实衔凤勑旬宣。敢恃崇班。宜从盛礼。听事官。李爷到门首未。〔听事官〕已到门上候见。〔黄裳〕请见。 

【生查子】〔十郞上〕燕支锦欲燃。马色尘初倦。相府动珠衡。帅幕开红荐。

〔相见拜介十郞〕开府先朝杰。〔黄裳〕参军出众才。〔十郞〕荣华卿月好。〔黄裳〕珍重使星来。〔十郞〕气色归元宰。〔黄裳〕文章落上台。〔十郞〕长城方借重。〔黄裳〕看汝画云台。〔黄裳〕久闻李状元玉堂仙品。何缘紫塞参军。〔十郞〕朝廷以丞相上公。屈尊临塞。敬遣下官仰瞻颜色。聊备记室之司。敢缀参军之役。平生仰相公威名呵。 

【琐窗郞】佐皇朝凤沚龙躔。近三台尺五天。靑槐遶阁细柳传边。看飞熊绣帽。投壶羽扇。〔合〕文昌武库参华选。销金甲太平无战。

〔黄裳〕老夫拖金报主之身。衣锦归田之日。如参军靑年才子。玉署仙人。皇上钦迟。苍生仰爱。老夫残年。方当见托。 

【前腔】爱仙郞玉态华年。步靑云出紫烟。文章献纳。姓字香传。更借筹喩檄。请缨乘传。〔合前众军官参见科〕 

【前腔】鎭河源九曲三边。插旌旗满塞垣。军府虽多。谁似俺府。中军是宰相。参军是状元。黄扉贵品。紫禁名贤。看金泥诏下。玉门春遍。

〔合前黄裳〕状元。明日老夫伴足下出塞一游。 

【前腔】〔合〕动金麾都护临边。哨烧羌猎左贤。黄云气色。紫电风烟。把卢龙径断。白狼歌献。

〔合前黄裳〕听事官。送李爷去属国府衙门住着。打理公堂宴。 

【尾声】才人书记本翩翩。今日春光生组练。不敎烽火照甘泉。

金戈未偃不言家。

弦管纷纭杂暮笳。

关山海上飞明月。

乡思天边梦落花。 

第二十七出
幽思

