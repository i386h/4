<!-- { "loadSidebar": true } -->
紫凤朝衔五色书。阳春忽布网罗除。已将心变寒灰后。岂料光生腐草余。下官端为淑娘姻事。历尽无数间关。幸蒙圣恩。准赐完聚。今者宫女已到。且敕禁乐送归。晤在须臾。可喜可喜。〔丑上〕荣光悬日月。赐予出金银。禀老爷。送亲的到了。〔生〕犒赏俱齐备么。〔丑〕齐备了。〔生〕你自在外厢料理。〔丑〕晓得。〔下〕 

【滴溜子】〔众鼓乐送小旦上〕奉纶音。奉纶音。下赐娇娥。喧金鼓。喧金鼓。香尘如雾。羡双双彩鸾翔舞。风流世所无。皇恩重荷。书中有女。始信非讹。

【鹧鸪天】〔生趋迎介〕遥覩香车隐素娥。不胜雀跃启靑庐。〔小旦轿中低唱〕寄言眉黛休空展越水燕云愁转多。〔小旦出轿生见惊介〕惊太错。事如何。

〔背介〕堪怜到手又成讹。〔小旦低唱〕衷情未敢高声吐。只恐人闻起折磨。〔生〕都退下。〔众暂下生小旦拜介生〕不期而晤。欣喜倍常。望断后车。不无疑愕。〔小旦〕事多曲折。人尙迢遥。词组难倾。容妾徐启。〔生〕愿闻。 

【刮鼓令】〔小旦〕天书蓦尔过。叹娘行被网罗。〔生〕这等该到京。〔小旦〕娇怯怯怕归永巷。又何忍别亲庐。督促莫支吾。善成能败。赖有萧何。〔生〕亏了那个。〔小旦〕是何老娘报了。又得何老娘教道。使小姐呵。华泉取飮眩当途。我甘同丑父敢号呼。

【前腔】〔生〕堪悲恁坎坷。〔小旦〕相公。想你适纔还道是小姐哩。〔生〕我那知道启蕉封鹿竟无。幸星河潜通织女。怅月殿隐嫦娥。好事惯多磨。只怕春深绣幙。娇香难锁。〔小旦〕小姐誓死不二。这到不消虑。〔生〕松枝同劲信无他。萱庭异趣却如何。

〔小旦〕相公。早图归计。无用空悲。〔生〕言之有理。明当上表。今花烛已陈。衾帏已具。权且合卺。〔小旦〕小姐在彼。何敢言此。〔生〕卿过矣。我岂顿忘小姐。实不忍负此良宵耳。〔小旦〕如此请屛多仪。待妾侍寝便了。〔生〕不须谦逊。自有权宜。分付奏乐。待我们行礼。〔众奏乐介小旦〕相公请上。〔生侧立介〕就如此。〔同拜介〕 

【尾声】〔生〕百年娱乐从兹暮。〔小旦〕幽馆深盟喜不诬。〔生〕又恐相逢着睡魔。〔先请进房小旦应介众持灯上引介〕 

〔众〕翡翠屛开绣幙红。

万条银烛碧纱笼。

〔小旦〕宁期此地忽相遇。

〔生〕共识皇恩造化同。

〔众引下生吊场介〕紫苔过来。〔丑上生低云〕元来名便是小姐的。来京的又不是小姐。〔丑骇介〕是那个。〔生〕是芳春姐。〔丑〕也罢。也罢。〔生〕你不晓得。小姐还在家。你明早就与我起程。前往杭州。多拜上奶奶。我不日就回。要与小姐成亲。这裏的事体。教他们不可泄漏。〔丑〕有书么。〔生〕你先去。我央常先生作伐。书就与他带来了。〔丑〕嗄。人苦不自足。得陇又望蜀。〔生〕传语愼勿遗。尽言非尺牍。〔并下〕 

第三十八出
咸遂

【月云高】〔旦上〕孤帏空待。秋怀转无赖。香粉潜消褪。鬼病恹恹害。百计安排。怎把相思解。人在心儿裏。心远云山外。眉月连娟恨不开。鸿雁那从北地来。

奴家名归禁苑。迹隐深闺。虽若幽囚。实堪全节。但此淸秋。不胜多病。祇一个知心侍儿。又已远去。总有句着意言语。更向谁谈。好闷人也。勉强梳洗。且到母亲跟前。闲讲片时。少排抑郁。多少是好。〔老旦急上〕宁为太平犬。莫作离乱人。儿。不好了。红巾数万。卽日渡江。邻里户户般移。家人个个走散了。可作急收拾。以避贼锋。〔旦〕娘。旣无僮仆相随。又无亲戚可倚。向那裏去。〔老旦〕你不知道。桃官人家移住湖州。待我悄悄送你过门。岂不两得。〔旦〕哎。死则死矣。怎又提起这话来。〔下老旦〕呀。怎么艴然去了。靑娥。请小姐转来。〔净内应介〕奶奶。小姐不肯来。 

【前腔】〔老旦〕儿。你那知靑春难再。容华易消改。你到桃家呵。地远时仓卒。隐密奚■〈兀监〉■〈兀介〉。恁更疑猜。应是心儿歹。〔净〕小姐不肯出门了。〔老旦〕谩说闺帏老。眼见干戈害。他这等执抝呵。红粉须知逐战埃。我骸骨凭谁覆草莱。

〔丑上〕烽火连三月。家书抵万金。自家紫苔的便是。俺老爷差我回来。叩见柳奶奶。一路有警。担搁多时。今喜已到他家。不免径入则个。〔进见介老旦〕紫苔。你那裏来。〔丑〕京中。〔老旦〕相公中了。〔丑〕中了不打紧。朝廷却把芳春姐赐配了。〔净骇介〕有这等事。〔老旦〕你且仔细说来。〔丑〕老爷闻说小姐被选。忙请五百名同年伏阙陈情。朝廷怜准。宫女一到。便行查给。那晚成亲。更赐几多宫锦宫花。禁乐仪仗。如今芳春姐好不风骚。好不快活。〔净顿足介〕知道如此。我便替了。〔老旦〕人有善念。天必从之也。〔丑〕还有禀上。老爷虽已成亲。一念实在小姐。卽欲吿假还乡。以图旧约。因此先遣小人拜上。已请常先生为媒。不日就到。书信附彼带来也。〔老旦背介〕这又怎么说。〔净〕奶奶不要听他。难道小姐到做小。〔老旦〕那有此话。〔净〕先进门一日也是大。况是个钦给夫人。比耍笑。〔老旦〕不要多讲。只说小姐已出嫁便了。〔净〕正是正是。〔转身介〕紫苔。小姐出门了。〔丑惊介〕出门了。〔净应介丑背顿足恨介〕 

【红衲袄】〔丑〕我那老爷。你指望锁春风在雀台。那知个探花源僊境改。我一路来呵。还道是漆和胶终不解。到如今怎做了凤随鸦玉自埋。虽然是风吹害比目开。竟不道海山盟息壤在。小姐。你做了旧时梁燕他飞也。空教我远折梅花度陇来。

〔旦上〕呀。这是梅家紫苔。〔退步低唱介〕 

【前腔】他怎似哭包胥掩泪来。莫不是病相如因愁害。〔出见介〕紫苔。你为何如此。〔丑〕呀。闻道小姐出门了。几时回的。〔旦〕哈。我本是岁寒松坚不改。你休认出墙花恁浪猜。〔丑〕我道小姐一定还在家。〔老旦〕儿。梅家哥哥中了。〔旦〕且喜他蹑靑云展巨才。〔老旦〕朝廷却把芳春赐他了。〔旦〕嗄。又早已系赤绳酬素爱。〔背介〕却怜我围鸾槛凤如何也。罢罢罢。这是我寡宿孤辰命所该。

〔丑〕奶奶。老爷专为小姐姻事。特特差我回来。〔老旦〕又作区处也。〔内鸣锣呐喊介丑〕呀。小人到忘了。贼声甚是猖獗。如何还是高坐。〔老旦〕我也欲为远避。小姐道无亲可奔。无仆可随。执意不行。无可奈何。〔丑〕有处有处。我家苏州。自有大房。小人途路颇熟。待我护送奶奶与小姐到彼。徐待老爷回来。更自商议。意下何如。〔老旦〕儿。这却怎么。〔旦〕不得已也就如此。只一件。紫苔。你曾娶妻不曾。〔丑〕未也。〔旦〕娘。我们是个寡女。他是个孤男。同行不雅。儿欲把靑娥配他。等他夫妇随我母子。却不两便。〔老旦〕言甚有理。〔旦〕紫苔。你与靑娥过来拜了奶奶。就此成亲。以便同行。〔丑应扯净拜介〕 

【出队乱莺啼】〔丑〕关睢已谐。螽斯堪待。〔同拜介〕好姻缘出倘来。鸿投鱼网信奇哉。〔净哭介〕怎把我与这尖嘴。〔丑〕风月还彀你受用哩。〔老旦〕只须要夫和妻爱。又何必论女貌郞才。拜了小姐。〔拜介净〕逐鸡飞。随狗走。这百年业。三生债。只为那干戈扰攘。顿使我琴瑟愆乖。〔内复鸣锣吶喊介旦〕呼腾九垓。还怕有杀妻煑妾。食子炊骸。

〔老旦〕靑娥。你去收拾行装。待紫苔去打个消息。便好起程。〔丑净应下〕 

【尾声】〔老旦〕儿。你看烽烟蔽日天光改。鼠窜狼奔事可哀。〔旦〕又不识何日宁家礼上台。

〔丑复上〕好了。好了。贼闻官兵将至。大肆焚掠。潜避湖州去了。〔老旦旦〕谢天地。〔丑〕奶奶。且就此安居。想老爷不日就回了。〔老旦〕你还该接上去回覆一声。〔丑〕明早就去。但不知有何分付。〔老旦〕只说一言已定。六礼休遗便了。〔丑〕理会得。 

〔老旦〕兵气消为日月光。

〔旦〕生涯万事有苍苍。

〔丑〕蓬山此去无多路。

〔净〕雕鹊塡河已作梁。 

第三十九出
昼锦

〔外末扮家人随生小旦上生〕独受主恩归。当朝似者稀。〔小旦〕莫愁南路远。驷牡正騑騑。〔生〕下官端为良缘未偶。请假南还。迤逦行来。且喜早已过江了。〔小旦〕相公。为何过江来到。不见驿递应付。〔生〕我归杭心切。唯恐知识缠扰。到广陵驿就缴牌了。〔小旦〕家裏也不住札了。〔生〕不住了。〔小旦〕相公。你眞个钟情也。 

【北新水令】〔生〕你知我归心日夜忆钱塘。念孤帏恁般悒怏。马蹄淸夜月。蓬户五更霜。兼程奔上。兼程奔上。何日裏得同欢畅。

【南步步娇】〔小旦〕鸣镳击楫多劳攘。故国云埋障。回思去路长。影只形单。自分终泉壤。何幸沐恩光。双双昼锦荣无限。

【北折桂令】〔生〕想着他花径行藏。和那绣阁徘徊。画舫徜徉。满望个连理栽成。鸳鸯并好。鸾凤翱翔。怎知道美恩情中成虚慌。好姻缘半道乖张。苦的是鸡唱江关。人逐参商。恨的是千里空还。一面偏难。

【南江儿水】〔小旦〕吴越千佳丽。燕秦百艳妆。一时咸得亲瞻傍。都来谁及娘娇样。天香国色眞无上。谩说艰辛多状。任您堪偿。百岁恣同欢赏。

〔内叫介〕行路的仔细。红巾贼连陷杭州湖州。将下姑苏。休得前去。〔生住介〕涯上说甚么。〔末〕说红巾贼破了杭湖二州。将到姑苏。教不要前去。〔生〕杭州破了。〔末〕说破了。 

【北雁儿落带得胜令】〔生〕本待个风便归程趱。到讨得个雷轰碑字残。快趱前去。〔众行介生〕我和他生愿共衾裯。死愿同草莽。管甚么豺狼满道傍。管甚么烟尘暗井疆。不能彀窃符来卧内。怎望得飞骑出蒲关。潜藏。怕柔心不奈军声壮。逃亡。怕纤弯难当途路长。

【南侥侥令】〔小旦〕城郭多笳鼓。江湖断客航。试问太平时还甚日。只怕故国无家归去难。故国无家归去难。

〔丑上〕夜宿舟中饭。晨征马上衣。前面的是我们老爷。〔见介生〕贼情如何。〔丑〕湖州被屠了。杭州幸无恙。〔生〕谢天地。〔小旦〕我家却怎么。〔丑〕贼将临城。奶奶要到湖州躱避。幸小姐不肯去。比时小人适到。说了老爷求亲。就把靑娥配与小人。算计同到苏州。不意官兵四集。贼下太湖。依旧安堵了。〔小旦〕可喜可喜。〔丑〕桃家在湖州。都被屠了。〔生〕有这等事。路上曾见常先生么。〔丑〕见来。此时想已到家了。〔生〕紫苔。你就与我回去。速备礼仪。我一到就要成亲了。〔丑〕理会得。〔下〕 

【北收江南】〔生〕呀。赖得他报平安。解下愁肠。整顿些殷勤话。历诉间关。相思担放下再休担。撇脱利名场。优游花月乡。肯恋着厚爵高封。冷落他软玉温香。

