<!-- { "loadSidebar": true } -->
〔小旦众欲下丑扮和尙持木椽急上〕阿弥陀佛。本山重修大雄宝殿。缺少物料工食。不拘多少。随意发心。布施一布施。〔小旦〕管事的。与他五钱银。写根桁条。〔外写介丑〕舍一倍时还十倍。明中舍去暗中来。后面娘娘也施一施。〔外〕就是一家。〔丑〕公修公德。婆修婆德。〔小旦〕再称一钱银与常娘子。写根椽木。〔外应又写介小旦〕如今那裏去好。〔老旦〕南山极乐庵淸趣得紧。又都是女师父。大娘去随喜一随喜。〔小旦〕也好。打轿极乐庵去。〔外应分付介丑〕阿弥陀佛。承布施了。〔小旦〕不要谢。 

〔外〕有福须修福。



〔小旦老旦〕无缘强结缘。

〔先下〕〔丑〕我要看看面。



何曾化木椽。〔掷木下〕 

第十六出
阅录

【天下乐】〔旦上〕春来些事萦心境。朱颜褪。喜今日眉峯少整。无限惜花情。试向林园寻问。

梅郞足称佳士。未聘委是机缘。古人云。一双两美。所至愿也。以此奴家深欲与彼亲昵。动彼求配。又恐他不久将归。空成画饼。心如籓羝。日抱恹恹。近得邹公子留彼讲学。事可徐图。未必非天作之合。可喜可喜。如今春光将暮。花事渐阑。趁此胜日好怀。且向园中一步。侍儿们那裏。〔小旦上〕柳垂金屋暖。〔净妆白眉秃髻上〕花发玉楼香。〔见介旦〕靑娥。怎么眉上都是粉。〔净〕有出典的。〔旦〕却月眉。拂云眉。鸳鸯眉。远山眉。垂珠眉。分稍眉。涵烟眉。倒晕眉。甚么出典。〔净〕道白眉最良。〔旦〕鬼话。〔小旦捻净髻介〕那髻儿一发挽这一丢。〔净〕也有出典。〔小旦〕望僊髻。迎春髻。参鸾髻。回鹄髻。同心髻。堕马髻。步摇髻。坐愁髻。又出甚典。〔净〕是不屑■〈髟上比下〉也。〔小旦〕满口胡柴。〔旦〕随我园裏去来。〔小旦净应介〕 

【望吾乡】〔旦〕日暖风轻。罗衣初试春。〔小旦〕久不出游。又早春残了。落花点点臙脂冷。〔净〕垂柳丝丝金粉褪。〔旦〕转眼韶光尽。〔净〕小姐。你金莲窄窄。玉步恐艰。坐一坐何如。〔旦〕且到前面去坐。〔合〕穿芳径。遶翠屛。〔净〕去讨个盒子来。〔旦〕淸赏聊酬兴。〔旦〕 

行到水穷处。坐看云起时。〔坐介净〕阿姊。我和你寻东西耍子。〔小旦〕甚么便好。〔净〕无如斗百草。赌取凤凰钗。〔作拾草介旦起介〕池南步步罢。 

【前腔】〔小旦〕水转林深。〔内叫卖花介净〕呀。卖花何处声。〔旦〕隔林啼鸟如相问。前面林子裏摇摇曳曳的是甚么。〔净远望拂介〕当路游丝浑不定。〔小旦望介〕元来是风弄秋千影。〔旦〕好天气。〔合〕珠盈斛。金等身。难买三春胜。

〔丑持书上〕我做家人绝妙。挑灰担粪不要。残羹汁水乱餔。捧着书儿闲跳。〔摆介净〕狗的油。小姐在高处摆舍子。〔丑遍揖介旦〕手中何书。〔丑〕大爷的同年录。〔旦〕接他来看。〔小旦接书递旦介净扑蝶介〕蝴蝶。蝴蝶。〔丑〕飞。飞。飞上金花枝叶。〔同扑下旦阅介〕梅家哥哥原来中第五。〔小旦〕便是。〔旦〕呀。他聘薛氏了。〔掷书介〕 

【二犯傍妆台】〔旦〕阅此顿消魂宋弘未识。徒抱女萝情。朝和暮。成画饼。秦与晋。属他人。自怜蕙质闺中秀。肯学桃花墙外春。〔合〕秦楼凤杳。阳台梦沈。琐窗应积断肠吟。

【前腔】〔小旦〕兔狐同类自关情。秋波偷拭。难禁泪珠零。苹藻愿。知已谬。箕箒计。信空盟。有日桃花落尽刘郞去。寂寞僊源无奈春。

〔合前旦作倚小旦肩介〕靑娥进去。〔扶下净上〕攀花趁蝶出墙头。明日花疎蝶也愁。〔丑上〕无路从容陪笑语。教人相忆几时休。〔拦介净〕走开。小姐那裏。〔丑〕这裏。这裏。那裏。那裏。〔跪介净〕要舍子。〔丑〕白赏赏。〔净打噉诨下〕 

第十七出
闻讣

【步步娇】〔生上〕镜花水月难凭取。空惹愁千缕。情踪似可疑。芳昼兰闺。何事深深闭。晤处笑言稀。含羞抱郁俄惊去。

咫尺不相见。便同天一涯。何必隔关山。乃言相别离。小生与小姐深怀眷慕。幸共盘桓。将谓西厢风月。不独张君瑞矣。奈旬日以来。重门静掩。踪迹罕窥。间与相逢。又多趋避。若抱嫌疑自远。略无词色相加。不知为着甚的。小姐。小姐。我和你 

【前腔】花前月下追随几。何复生疑忌。转展自寻思。莫不是萋菲潜滋。白地生离异。欲诉苦无岐。好一似奇葩正吐遭风雨。

【不是路】〔外上〕汗湿征衣。百里关河晓夜驰。忙来至。东床闻讣莫悲啼。〔生〕顿惊疑。你浑身缟素缘何事。莫不是不测风云太岳颓。〔外〕非关是。花飞玉碎佳人逝。特令报启。特令报启。

【前腔】〔生〕闻说魂飞。难禁滂沱泪雨垂。三生契。一朝瓦解竟成非。〔老旦上〕出香闺。忽闻林馆人如沸。呀。何事儿郞恁惨凄。〔生〕听相启。我瑶琴未鼓朱弦敝。伤悲五内。伤悲五内。

〔老旦〕这亲事聘下几年了。 

【园林好】〔生〕下荆钗三年有奇。〔老旦〕人物何如。〔生〕怅玉貌无由一觑。我便回纸上遗容空对。〔合〕肠痛结。泪交垂。肠痛结。泪交垂。

【前腔】〔外〕叹亡人娇容丽姿。兰和蕙幽娴怎比。今虽死呵。玉质如生堪异。相公。你要一见。忙拜别。赋归兮。忙拜别。赋归兮。〔生拜老旦介〕 

【江儿水】〔生〕拜别登程去。〔老旦〕天色晚了。〔生〕征帆趁月归。吴山越水愁无际。阳关回首人千里。一时何忍轻抛弃。不觉彷徨如醉。〔内鸟啼介〕恼杀啼规。花底频催不住。

【前腔】〔老旦〕纔得相亲聚。那堪又别离。院公。长途风雨勤遮庇。儿。任敎悲痛成何济。且来寄乐佳山水。莫使愁烦自毁。〔合〕恼杀啼规。花底频催不住。

〔丑挑行李上〕摇摇征旆动离情。〔生〕欲别还留未忍行。〔老旦〕多少泪珠无限恨。〔生〕寒禽野水共纵横。〔生〕愚甥还要别别妹子。〔老旦〕他卧病。不劳了。〔生〕姨娘请进罢。〔老旦应下生〕行李前去。〔丑外下小旦急上〕今朝此从别。何日还相遇。梅相公去了。〔生〕我正要见你。 

【五供养】〔生〕闺中何意。半道荆蓁。情隔云泥。我樗材宜弃置。他秀色忍暌违。日来餐忘寝废。历尽相思滋味。今日将去。匆匆无纸笔。凭卿传语。多拜上小姐。〔合〕莫负初心。好图连理。

【前腔】〔小旦〕相公。你风流高致。我小姐愿结同心。百载相依。那日见了相公同年录。赤绳知已系。靑眼料何为。以此遂不敢相近。虽然心儿难置。几个黄昏憔悴。闻君当此变。沾沾私喜。

相公。〔合前〕 

【川拨棹】〔生〕聆卿谕。这其间始自知。今日裏白首堪期。今日裏白首堪期。喜殷殷二美俱。〔小旦〕不可心变。〔生合〕愿伊行好自持。又何须多自疑

【前腔】〔小旦〕留难住。问重来复几时。我待个骥尾蝇随。我待个骥尾蝇随。玉环盟死肯渝。

〔生〕姐姐不要哄我。〔小旦合前〕 

【尾声】〔生〕重来仍恐多推避。枉自奔驰劳敝。〔小旦附耳介〕管取欢娱不负伊。

〔生〕花开只恐看来迟。



芳草无情人自迷。

〔小旦〕报答春光知有处。



海鸥何事更相疑。 

第十八出
重晤

【逍遥乐】〔旦上〕残暑日炎炎。一雨凉风盈枕簟。浑如千里故人旋。〔小旦上〕莎蛩喞喞。络纬嘶嘶。梧叶翩翩。

〔旦〕红藕香残玉簟秋。〔小旦〕眼穿肠断为牵牛。〔旦〕常疑好事成虚事。〔小旦〕两点春山满镜愁。〔旦〕芳春。梅生一去两月。音信杳然。如今天气渐凉。不知他尙想来否。〔小旦〕昨宵梦见他来。小姐今恰说起。敢是来也。〔旦〕我尝梦见。那裏得来。正是梦好偏无准。情多惯惹愁。 

【二郞神】〔旦〕愁无限。叹别离更沈鱼雁。笑语分明频梦感。觉来依旧。人儿远隔吴天。我金钏潜松罗带缓。害相思怎能排遣。〔小旦〕他便不来。一定遣人来求亲。 

背介合〕这姻缘。又未知此生信否团圆。〔旦〕他别时有甚说来。 

【前腔】〔小旦〕他曾言。萧条旅邸有谁相念。枉自驱驰成底干。〔旦〕这般说敢还恨我。〔小旦〕乡园久滞。应知此恨犹然。花柳心情偏易染。怕如今迷春别院。〔旦〕亲也未必来求了。〔小旦背介合〕这姻缘。又未知此生信否团圆。

〔净上〕珍簟回烦暑。层轩引早凉。一向怕热。不曾走动。今日喜凉。且往柳衙裏走一遭。〔入见介净〕热毒失候。〔旦〕请坐看茶。〔小旦应下净坐介〕奶奶不在。〔旦〕庄子上去了。〔净附近低问云〕梅相公有信么。〔旦〕没有。〔净〕哈。我要到他家。缺少盘费。不得去怎好。〔旦〕去做甚么。〔净〕做媒。〔旦〕那边好少做媒的。〔净〕他前日哄我不曾有亲。教我走得苦。如今断了弦。这媒怕不是我做。〔旦〕还是那家。〔净笑介〕远不远千里。近只在目前。〔旦转头不应介净〕呀。能长大了。还害羞。古人说得好。得意一人。是谓永毕。失意一人。是谓永讫。天日在上。我为小姐这亲。日夜挂心。小姐如何到不留念。〔旦〕教我怎生留念〔净〕女大须嫁。奶奶少不得把小姐许一家。如梅相公这们一个官人。实是千中拣一的。小姐若肯放些温存与他。他定抵死相求。难道奶奶不许。〔旦〕他也未必来了。〔内打明锣介净〕外厢卖卦的过。待我问他一卦。不来只得到他家裏去。〔旦〕茶来了。〔净〕去去来。行人断消息。访卜就君平。〔下小旦上〕别后无限情。相逢一时说。小姐。梅相公来了。〔旦〕何老娘还在么。〔小旦〕往后门去了。 

【桃李争放】〔生上〕风月一腔。图书几卷。重向钱塘寻翫。

〔见介旦〕哥哥。无端一别。又经两月。〔生〕妹子。我秣马重羁。百周千折。〔坐介〕 

【集贤宾】〔旦〕你匆匆闻讣归故苑。卧疴失侍离筵。〔生〕好说。〔旦〕别来呵。落月屋梁空自感。望江树暮云遮遍〔生〕有劳挂怀。〔旦〕哥哥。你鸾胶应得早续了谁家姻眷。〔生〕呀。芳春姐难道不曾对贤妹说来。妹子。你要知我心迹。且看容颜。〔旦〕你容瘦减。这敢是蓬窗劳倦。

【前腔】〔生〕别来蓂荚知再换。一宵何啻三年。〔旦〕这们怎不来。〔生〕霪雨骄阳车马限。恨不能离魂缱绻。〔旦〕怕不能常似今日。〔生〕我兼金比志。任百炼怎能更变。〔旦〕兄果如此。妾亦非有胸无心者。〔生〕小生岂不知你容瘦减。难道是绣房劳倦。

