<!-- { "loadSidebar": true } -->
〔旦〕玉作芙蓉院院明。博山香度小峥嵘。〔小旦〕宝坊月皎龙灯淡紫府风微鹤焰平。小姐。灯市裏看灯去。〔旦〕乱道。〔净〕呀。乡裏人都说。儿郞种麦荷锄倦。偷闲且向城中看。小姐怎说乱道。〔旦〕这是儿郞话。女子家岂可出游街市。〔净〕这等门前去看一看。〔小旦〕门前有甚好。〔净〕好么。千门月映。九陌灯攒。行歌可听。游妓堪观。岹峣的是峯岭。靑翠的是林峦。也有骑鲸李白。也有泛渚张骞。老儿灯连连拜揖马儿灯飞走团团。还有那狮蛮滚戏。鬼判相抟。承竿走马。跃剑跳丸。数不尽繁华种种。说不出奇异般般。小姐。你道这时候呵。谁家见月能闲坐。何处闻灯不去看。〔小旦〕何处闻灯不看来。〔净〕呸。未曾去看。怎说看来。〔旦顾小旦介〕不要理他。自去取卷书来。〔小旦取介〕是侯鲭录。〔旦看介〕是莺莺传。拿去换一帙来。〔小旦换介〕这是金石录。〔旦〕这到不曾翫。〔看介〕你看赵明诚与李易安。夫妻雅好文墨。收贮琴书古翫。每日煑茶共赏。可谓天伦至乐。欣羡欣羡。〔掩书叹介净〕小姐只管看书。如今心焦起来。花园裏看看梅花何如。〔旦〕有客。怎好去。〔小旦〕奴家适在奶奶处。闻说梅公子今夜那家看灯。想不在也。〔旦〕敢不眞。靑娥去打探一回来。〔净〕嗄。忙将金锁掣。报道玉人来。〔下旦起介〕不觉月又这等高了。 

【一江风】〔旦〕月当空。馥馥香风度。翠袖春寒重。〔叹介小旦〕小姐。你为何攒着眉儿长叹起来。〔旦〕惹闲愁难掩双眉。〔小旦〕小姐钗儿歪了。〔旦〕我也懒整钗头凤。〔小旦〕有何心事。试说何妨。〔旦〕四幷苦难逢。四幷苦难逢。红颜多困穷。又须知世短浑如梦。

你暂且卷起帘儿。〔小旦卷介〕 

【前腔】〔小旦〕起帘栊。月朗风淸夜。一刻千金重。劝娘行对景逍遥。放下愁千种。你玉食锦香丛。玉食锦香丛。荣华谁复同。又须知琐琐成何用。

〔旦〕我适来偶成一诗。可取纸笔。写与你看。〔小旦取介〕纸在此。〔旦〕这是幅锦笺。〔小旦〕敢问此笺何以锦名。〔旦〕锦城薛涛遗制也。〔小旦〕元来如此。〔旦写介念介〕林圃月华新。花香暗袭人。曲阑闲徙倚。几度自伤神。〔小旦〕佳句佳句。〔旦〕靑娥来了。且袖着。〔小旦袖介净上〕花须连夜发。莫待晓风吹。小姐。梅公子不在。快去快去。〔旦起介〕靑娥。你先走。〔净〕我开道。芳春姐。你好扶着小姐。〔携介〕 

【懒画眉】〔旦〕相携俏俏出闺中。〔净〕玉照堂去。香雪亭去。〔旦〕屈曲花岐院院通。你看暗香疎影月溶溶。〔小旦〕小姐。那派都是绿萼梅。〔旦〕几堆碧雪瑶华莹。〔小旦〕这两枝杨妃梅。〔旦〕半醉杨妃脸晕浓。

〔净〕阿姐。这叫同心梅。 

【前腔】〔小旦看介〕奇花端的两心同。〔净〕这是鸳鸯梅。〔小旦〕巧学鹣鹣翅影重。〔旦〕这是照水梅。〔小旦〕低回鉴水暗矜容。〔净〕这是檀香梅。〔小旦〕檀心脉脉春偷送。行到此处呵。好一似水月孤山冷艳浓。

〔生暗上〕眼看人尽醉。却笑独为醒。小生适在邹元虚家赴宴。不意坐逢俗客。逃席而回。你看好明月。好明月。〔旦〕呀。早又有落梅了。 

【前腔】〔净〕玉钿零乱笛声中。〔拂旦衣介〕轻点春衫破浅红。小姐插一枝儿。〔插介〕淡妆聊拟寿阳宫。淸标婉入罗浮梦。便铁石心肠兴自浓。

【前腔】〔生〕呀。娇音婉转隔芳丛。我且隔着花屛觑他一觑。〔拂花介〕觑处偏憎花影重。好似盈盈出水两芙蓉。临风不觉天香动。〔闯介〕顿惹春情似酒浓。

〔净〕不要来。有人在此。〔旦〕打那厢去罢。径须愁出入。不解辨西东。〔下遗笺介生〕他从屛后去了。你看香芬遶径。风韵穿花。好萦系人也。〔丑上〕只在此城中。人多不知处。小人接大爷不着。只道在那裏看灯。原来回了。如何还不睡。〔生〕你听我道。 

【前腔】〔生〕偶从月下畅幽衷。何意僊姝蓦地逢。〔丑〕有些意儿么。〔生〕芳屛似隔九疑峯。〔丑〕几时去了。〔生〕霎时断却阳台梦。只落得香径空迷夕雾浓。

〔丑〕生得何如。留他看一看到好。 

〔生〕腰如细柳脸如莲。



艳粉红脂映宝钿。

〔丑〕尽道满城无国色。



不知朱户锁婵娟。 

第七出
寻笺

〔小旦上〕春色恼人眠不得。阑干独倚消闲寂。依稀玉漏出花来。〔内打更介小旦〕报道三更已将及。呀。笺儿如何不见。想遗在外厢了。此时不寻。倘被人拾去。如何回覆小姐。不免唤靑娥同去寻了回来。且住。若说笺儿。他怎肯去。只说掉了珠串便了。靑娥。靑娥。〔净内应介〕我要睡。〔小旦〕小姐叫快起来。〔净上〕来了。来了。〔小旦〕哄你。是我叫。〔净走回小旦扯介〕好妹子。适来掉了珠串。央你同去寻一寻。〔净〕明早罢。〔小旦〕明早却不被人拾去。〔净〕这等。点着灯去。〔小旦点灯介〕 

【缕缕金】〔合〕循阑槛。启重门。徐徐还悄悄。慢挨寻。月白芦花隐。莺藏柳荫。明珠何事暗投人。一路无形影。

〔净〕一路不见。想掉在园中了。〔小旦〕此时人静正好去。〔净〕去去去。〔行介小旦〕呀。园门锁的。怎么好。〔净〕是你娘舅管。怕他。〔小旦〕怕他睡了。〔净〕待我叫他起来。〔高叫介〕张老官。张老官。〔内应介〕要怎么。〔净〕要园裏去。〔内〕方纔锁的。却不好开。〔净〕休恼。是令甥女要去。〔小旦〕舅舅。我要去。〔外上〕待我来。贱夫美一睡。城上改更筹。〔见介〕儿。你到园裏做甚。〔小旦〕掉了珠串。要去寻。〔外〕哈。女子家不务针指女工。惯要看花踏月。如今珠串都没了。此时更深路黑。那裏去寻。且自回去。待我明日寻来还你。〔小旦背介〕不是珠串。教他怎寻。只得实吿罢。〔转身低云〕舅舅。不敢相瞒。其实不是珠串。是幅笺儿。〔净听介〕呸。我只道珠串。到是甚么纸头。〔外〕便是纸头。寻他做甚。〔小旦〕有用的。〔净〕这么。是那个与你的情书了。〔小旦打介净〕园公。你可安置。我自回去也。〔外〕正是。正是。闭门不管窗前月。分付梅花自主张。〔并下小旦〕他们去了。我也只得回罢。 

【前腔】忙归去。路窈冥。孤形随只影。战兢兢。一纸闲愁恨。应沈花径。怕成红叶惹多情。就枕如何寝。

满纸春愁墨未干。



落花流水杳然去。

手拈裙带独徘徊。



重门深锁无寻处。 

第八出
婆奸

【卜算子】〔生上〕入眼顿熏心。搅梦还惊寝。烟霞泉石旧胸襟。一夜沾脂粉。

浑疑梦裏逢。遥遥不相识。幽径还独寻。绿苔见行迹。小生夜来一见娇娃。不觉神魂飘漾。坐卧无聊。已喜天明。不免循彼游踪。寄我神想。〔步介〕这是幅锦笺。〔拾看介〕呀。原来是首闺情。定是那人所遗也。〔叹介〕徒有锦笺传雅抱。恨无红叶报相思。 

【普天乐】步香阶。叹苍苔空有莲踪印。雾驾云骈凭谁问。这词笺写尽芳心。转敎惹恨消魂。怪只怪屛阴月影。胡遮了花光玉润。难详认。怎能得相傍相亲。谩把娇姿细审。那时方惬我一点幽情。

呀。甚么人来了。 

【普贤歌】〔净上〕终朝东走与西奔。尘满裙裾汗满裩。一套假殷勤。相逢尽故人。要近钱财须吃紧。

老身何老娘便是。那日偶见梅春元。看他性格风流。定然留恋花柳。规模阔拓。决肯撒漫钱财。端的是店裏货。两日多事。未去看得他。今日少暇。去走一遭。转湾抹角。此间已是。有人么。〔外上〕客来深苑中。犬吠芳林下。老娘何来。〔净〕特拜梅相公。〔外〕相公在这厢。〔引见介净〕穷忙拜迟。〔生〕有劳。请坐。〔净〕相公。两日何处游耍。 

【刬锹儿】〔生〕孤山闲探梅花信。〔净〕春事如何。〔生〕六桥已见柳条靑。〔净〕山水如何。〔生〕湖波净如镜。峯围翠屛。〔净〕有游赏的么。〔生〕野衲游人。水滨林径。樵父渔翁。赓歌相应。

〔净〕相公。此时还未好。 

【前腔】〔净〕湖山二月春如锦。杏花风扬酒旗轻。王孙骋金镫。香尘蔽云。这不打紧。还有雀舫渔舲。多妆红粉。玉管银筝。繁华相竞。

〔生〕元来如此。请问老娘。宅上作何生理。〔净〕小儿撑个湖船。老身说头亲事。卖些生活。〔生〕如此。小生买妾时。定用相渎了。〔净〕当得当得。只怕相公不要一百。〔出帖介〕这众安桥冯家的。十六岁了。这褚家堂郞家的。到有十八岁。这三桥址傅家的。也只得十六岁。〔生〕到有许多。还问老娘。所卖是珠翠。是宝玉。〔净〕都卖些。〔生〕老娘旣善为媒。又能卖宝。则为蜂媒蝶使。以图金屋玉人。无难矣。〔净摇手介〕这不会。这不会。老身专只一味老实。见重于诸宅。若做这样事。还有人相敬。快不要说。快不要说。吿退了。〔生〕待茶。〔净〕又叨茶。〔复坐介生〕园公取两杯茶来。〔外应下净望介〕相公好不谨饬。常言道。六耳不同谋。三人口一尺。园公在此。只管直说。〔生〕取笑。原没甚么。〔净〕这风流事何妨。相公。不瞒你说。我乃风月惯家。做媒卖宝皆假糊儿也。倘有高情。当得效力。当得效力。〔外携茶上〕涧底松声初罢响。水边云气乍移来。茶在此。〔净〕起动你自去。〔生〕园公自去罢。〔外应下净〕相公快说。省得又有人来。〔生〕眞没有。〔净〕莫非疑我不能干。不是老身夸口。若经我手呵。〔西江月〕谩说文君私奔。休夸红拂宵通。点筹帝子也胡涂。愁甚墙高贾午。犀炬能招龙女。云梯可下嫦娥。若教南海一经过。哄得观音随我。〔生〕妙哉。妙哉。小生非有他渎。昨因赴宴夜归。花径偶逢二美。不但丰姿冶艳。且有词笺下遗。以是不能忘情。〔净〕相公你不知。这是本宅小姐。侍儿芳春。〔生〕如此。失言了。〔净〕认了眞。冷水也没得呑。相公晓得那鸡鸣南山么。〔生〕这是齐襄淫乎其妹。怎不晓得。〔净〕却元来。况令堂与奶奶不过相交姊妹。佳人难得。请毋自疑。〔生〕多谢了。 

【四边静】〔生〕月中人去花阶冷。锦字空牵恨。梦遶武陵春。桃源叹迷径。〔合〕巫阳云隐。蓝桥水浸。何幸遇昆仑。蜂媒相好倩。

【前腔】〔净〕银河远隔无蹊径。牛郞好孤另。管取鹊桥成。鸳鸯两相并。〔合〕那时节罗帏春稳。绣衾香喷。相公。你莫忘魏无知。挥金好相赠。

〔生〕得赐周全。自当衔结。但恐无由会晤。莫效殷勤。〔净〕要见何难。包得停当便了。〔生〕愿闻其旨。〔净〕不要忙。且把个扇儿写着那词。待我寻便。引相公进去。假做忘了。竟自出来。看他怎么。便好行事也。〔生〕有见有见。〔净〕相公。你还未曾细看哩。 

