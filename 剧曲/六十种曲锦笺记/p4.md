<!-- { "loadSidebar": true } -->
〔净〕娥娥红粉妆。

馥馥秋兰芳。

〔生〕愿得展嬿婉。

千载不敢忘。 

第九出
初晤

【霜天晓角】〔老旦上〕东风送暖。碧草闲阶满。惆怅良人去远。眼前花事空姸。

莺燕芳菲节。其如离别何。弱女本非男。慰情良胜无。相公出去。止我母子在家。女儿素耽幽寂。另处一室。两日因有义妹之子远来。与他盘桓起了。竟不知孩儿若何。今日得暇。且去看他一看。开门开门。 

【前腔】〔旦上〕幽栖小院。春暖花争艳。〔小旦上〕笑杀游蜂舞燕。无端入幙穿帘。

〔小旦〕奶奶来了。〔见介老旦〕儿两日在此做甚么。〔旦〕做此针指。〔老旦〕好好。 

【翫仙灯】〔净上〕金屋隐婵娟。〔生上〕苦相思无由缱绻。

〔净〕梅相公。且喜奶奶正在小姐房中。我和你就到那厢。我先进去。你且站着。我不出来。便叫我一声。自有处也。〔生应暂下净入见介〕奶奶。老爷有书回么。 

【桂枝香】〔老旦〕江山遥远。杳无鱼雁。〔净〕一路平安便好。〔老旦〕知他安否何如。使我晨昏牵念。〔净〕老爷去做官。记挂怎么。〔老旦〕叹蜗角虚名。叹蜗角虚名。令人迷恋。驱驰蹇蹇。〔净〕老爷一定也想家裏。〔老旦〕两情悬。〔净〕去有半月了。〔老旦〕屈指兼旬矣〔净〕想到任了。〔老旦〕还应已上官。

〔生上叫介净〕呸。忘记了。〔老旦〕为何。〔净〕梅相公闻小姐书室精雅。幸値奶奶又在。要求一看。我教他站着。待我进禀。谁想竟说起老爷事情。教他候久了。〔老旦〕快请进来。〔旦〕不稳便。〔净〕世谊姊妹。有甚不便。〔净引生入见介老旦〕这就是妹子。儿拜了哥哥。〔生旦见介老旦〕别时两童稚。及此俱成人。〔生〕天长音信断。仰望无由亲。〔净〕梅相公。这书室何如。〔生〕精雅得紧。〔净〕请细看一看。〔生起看介〕 

【前腔】〔生〕珠帘不卷。罗帐轻褰。迎风一带兰芬。弄日几窠香篆。更花枝遶前。更花枝遶前。锦屛湘簟。瑶琴绡绻总堪怜。恍入天台境。如逢玉洞僊。

〔净〕小姐还有许多骨董。相公不曾见哩。〔生〕愿借一观。〔旦〕没有。〔老旦〕胡乱拿几件与哥哥看。〔旦〕芳春取几件来。〔小旦应下取上〕缥囊披锦绣。翠袖舞琼琚。 

【前腔】〔旦〕愧无奇翫。何胜淸鉴。两般商鼎周彝。几帙秦碑汉篆。这玻璃茗瓯这玻璃茗瓯。银潢玉砚。朱文金鉴意堪观。逸少书修禊。王维画辋川。

〔丑持帖上〕门有车马客。驾言发故乡。禀相公。有客相访。〔生〕回覆他去也罢。〔丑应下生放扇展帖介〕暂且吿别。再当求览。〔旦〕多慢了。〔老旦〕我也出去。老娘谩坐。〔净〕请便请便。〔老旦〕匆匆相见又相离。〔净〕雾阁云窗岂易窥。〔生〕只此神仙对琼圃。何须辙迹向瑶池。〔老旦生下小旦持扇介〕这扇梅相公的。到忘了。〔旦看扇介〕好异好异。〔小旦看扇做不语介净〕阿妹。为何你也呆了。借我看一看。〔看介〕人物精制。东西都这般精制。 

【大迓鼓】〔净〕翩翩美少年。衣冠济楚。性格幽闲。不要说甚么。你只看他双瞳翦水迎人滟。风流万种笑谈间。何物娇娃。三生有缘。

〔净〕老身吿退了。坐久谈深。庭花影转。〔下旦〕事不关心。关心者乱。如何这诗到在他的扇上。〔小旦〕那晚袖着出游。遗失之后。想他拾得。就写在扇上。〔旦〕说得好太平话儿。 

【前腔】〔旦〕春愁满锦笺。恁何闲觑。弃掷花前。无情顿惹多情眷。试看彩笔写轻纨。浪语那禁。思之汗沾。

【前腔】〔小旦〕何云敢弃捐。那晚呵。重门闭月。欲觅难前。无端翰墨空濡染〔笑介〕笑伊知是阿谁笺。小姐不要忙。管效相如。完璧早旋。

〔旦〕你就说如何得还。〔小旦〕梅公子每常出去。悉把厢房匙钥付我舅舅收执。明日瞷他出去。待我竟自开入。搜取回来。却不是好。〔旦〕怕不能如此。〔长叹介小旦〕为何烦恼。〔旦不答介小旦〕晓得了。 

〔小旦〕只因幽恨在新诗。

绿惨双蛾不自持。

〔旦〕无限春愁莫相问

此情惟有落花知。 

第十出
传私

【贺圣朝】〔生上〕柳梢无奈啼鸦惊残好梦难摭兰房回首若天涯。客邸倍添嗟。

何殊镜裏人。相见不相亲。愿作梁间燕。无由变此身。小生初见小姐未眞。意图熟睹片时。少慰怀想。谁知一经近觑。顿惹相思。欲待寻消问息。那得实信眞情。妄想送暖偷寒。谁与我传书寄简。好似和针呑却线。系人肠肚刺人心。我想小姐呵。 

【好姐姐】芳姿如玉似花。却朱粉天然妖冶。低眉敛袵。羞怯更堪佳。心牵挂。梦魂通昔蓝桥下。烟水茫茫万里赊。

〔丑上〕报报。邹相公拉访赵相公。〔生〕把门儿锁着。寄匙钥与园公了。随我来。〔丑〕理会得。〔同下〕 

【行香子】〔小旦上〕俏步庭街。怕损苔花。笑重门扃锁空加。帘前惟有鸟雀喳喳。启芸窗。翻蠹简。谩挨查。

今日幸値梅公子出去。且与舅舅取得匙钥。不免开门进去。寻取词笺则个。〔开介〕只此一室。与他住着。便觉淸趣了多少。 

【好姐姐】书斋香笼碧纱。伴几榻淸琴古画。胆瓶春水。一枝梅正佳。〔揭帐介〕这是他卧所了。眞幽雅。罗帏香暖春无价。只怕你鸳枕人孤愁转加。

试在他书帙中寻一寻。〔翻书介〕且喜在这裏了。后边写着甚么。〔念介〕字润句淸新。幽怀信可人。花前偶相値。无奈日劳神。元来是和韵。怎好还小姐。罢罢。我自藏着。免得播扬便了。〔生上〕相过不相値。兴尽且归来。呀。山馆无人在。重门何事开。〔见介小旦欲下介〕 

【玉胞肚】〔生〕堪惊堪讶。〔小旦施礼生答介〕这相逢醒耶梦耶。〔小旦背介生近介〕小姐在那裏。〔小旦背答介〕在绣房中。〔生〕怅姮娥深锁蟾宫。喜菁女密降香车。〔小旦〕相公让一让。〔生〕怎就要去。〔愈近介〕须怜聚散似抟沙。不飮空归花也嗟。

〔生搂介小旦推介〕有人来。不要这等。〔生〕此地有甚人来。〔小旦〕隔墙须有耳。窗外岂无人。 

【前腔】〔小旦〕属垣非假。〔生复搂介小旦挣脱整鬓介〕莫胡缠钗横鬓斜。〔生〕姐姐你韫玉须沽。我捐珠奚惜。得垂靑盻。愿共白头。〔小旦〕说那裏话。贱妾呵。居绿衣紫绶难齐。相公。你近靑蝇白璧须瑕。〔生执小旦衣跪介〕仆若介此。天神鉴之。〔小旦跪介〕君果钟情。妾当留意。须图机密。以俟天缘。〔生〕只怕后会难逢。〔放手同起小旦附耳介〕有缘千里会无差。〔生〕我其枯鱼也。〔小旦〕早发还知易萎花。

〔生〕旣荷重诺。何敢遽强。更有请问。愿求暂停。〔小旦〕奥室私语。人来不雅。有话到外厢来。〔同走介小旦〕有何见谕。〔生笑揖介〕 

【前腔】〔生〕望卿陶冶。〔小旦〕有何使令。〔生〕觊偷攀梁园艳葩。〔小旦〕莫非意及小姐乎。相公何兴此念。〔生〕端为他月径丰神。又找个绣窗淸话。闪得我梦为蝴蝶也寻花。靑鸟难逢祇自嗟。

【前腔】〔小旦笑介〕须敎口哑。我娘行玉莹鲜瑕。〔生〕他有闺词。我曾见来。〔小旦〕这是感孟光获配梁鸿。匪文君觊奔司马。〔生〕我闻小姐惜花爱月。恐非无情者。〔小旦〕春花秋月兴虽佳。暮雨朝云怎惹他。

〔内作犬声介小旦〕人来了。我去也。 

〔小旦〕与子结绸缪。

恩爱两不疑。

〔生〕佳期怅何许。

日夕欢相持。 

第十一出
诒婚

【一翦梅】〔旦上〕红窗翠幙晓徐开。日映妆台。春满妆台。〔小旦上〕蛾眉淡扫鬓初裁。花压琼钗。香遶琼钗。

〔旦〕芳春。今日奶奶往庵中佛会。我和你到门首一送。〔小旦〕轿已到。将次起身。请就行。〔同行介小生急上〕禀小姐。奶奶行了。〔旦〕嗄。〔小旦〕云从送夫人。不作从容住。〔旦〕你看久矣不行游。门前风景异。〔小旦〕便是。〔旦〕对门这房子几时造的。〔小旦〕方纔。〔旦〕那厢的酒肆。前日不曾有。〔小旦〕新搬来的。〔内唱介〕一年春去又是一年秋。哩哩莲花。哩哩莲花。春去秋来几时休。哈哈一么莲花。少年儿郞看看老。哩哩莲花。哩哩莲花。红粉佳人白了头。哈哈一么莲花。〔旦〕那裏打莲花的叫他来。〔小旦〕门上叫那打莲花的来。〔内叫介净丑应上净〕莲花纔出口。白米要一斗。〔丑〕老儿仔细些。裏头怕有狗。奶奶。打莲花么。〔小旦〕要打。你晓得甚么。〔净〕三贞九烈。二十四孝。十二月花名。〔丑〕还有新编好姻缘恶姻缘。〔旦〕就把新编的唱一唱。〔净丑〕嗄。 

【莲花落】〔合〕一年过了一年挨。〔介〕日月如梭人老来。〔介〕人生在世不干得些快活事。〔介〕一旦无常空自哀。〔介〕人生在世只有何事最快活。〔介〕只有夫妻相得好开怀。〔介〕聪明小姐嫁得文才士。〔介〕妇随夫唱胜秦台。〔介〕赏花酌酒都是寻常事。〔介〕咏月吟风实快哉。〔介〕尽日欢娱直到晚。〔介〕闺门裏向有蓬莱。〔介〕多少娇娘吃子爹娘赚。〔介〕嫁了村牛及俗胎。〔介〕不要琴书不要画。〔介〕双陆围棋尽撇开。〔介〕日图三餐夜一宿。〔介〕枕边鼻息似轰雷。〔介〕走到人前如木佛。〔介〕开得牙关臭杀来。〔介〕这样村牛撞着子。〔介〕一世为人好苦哉。

〔介旦〕叫人打发他罢。〔小旦分付小生打发介净〕常舍常用。〔丑〕长福消灾。〔下旦〕适纔所唱。句句眞的。 

【啄木儿】〔旦〕我听伊言。心暗摧。屈指桃夭几个宜。回文锦半世含嗟断肠吟到老成悲。苏台月伴西施醉。玉关草湿明妃泪。淑女堪求君子谁。

【前腔】〔小旦〕无稽语。莫浪悲。春到芳菲应满枝。几曾见熏草齐莸。那里是凤鸟随鸡。阿娇金屋元相配。太眞玉镜宁无对。又不道紫管双双跨凤吹。

〔净上〕任智情难察。投机事可谐。我为梅公子百计钻研。争奈柳小姐片言难入。昨闻芳春有言。小姐不是卓文君。颇慕孟德耀。得此心话。已知底蕴。不免将机就机。只说梅郞尙未有亲。哄他一哄。看他如何。〔见介旦〕老娘何来〔净〕缪平章宅上央我见令表兄。〔旦〕为甚么。 

【三段子】〔净〕为只为才郞世稀。逞南图翩翩远期。平章见奇。选东床孳孳在伊。且好一位小姐。娉婷冶丽堪娱意。又好妆奁。繁华侈富眞无比。这不打紧。更有金钗十二随。

