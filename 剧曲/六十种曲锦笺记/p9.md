<!-- { "loadSidebar": true } -->
【前腔】〔生〕月明花影移。月明花影移。夜久重门闭。好整衾帏。早赴阳台会。〔小旦〕他日休忘此时。〔生〕海山堪誓。天神鉴取。不要说姐姐。就是小姐的贤德。我口儿言。心儿印。难忘已。

〔并下丑低叫介〕师父。师父。〔老旦上〕怎么了。〔丑〕毕竟不谐到作成了芳春姐。〔老旦〕有这等事。不但贞洁。又且贤慧。难得难得。〔丑〕师父。那小姐莫不是 

【尾声】割恩箝口谋深秘。〔老旦〕那有此话。〔丑〕这等那芳春姐好造化。〔老旦〕自古道佐酒得尝也非戏。〔丑〕师父。只是你的呪欠灵。〔老旦〕哎。又不道心正何愁着鬼迷。

〔丑〕我想他们此时呵。 

男颜欣欣女颜悦。



惆怅只愁明日别。

〔老旦〕无情何事管多情。



〔丑〕流荡此心难共说。 

第二十一出
泛月

【秋夜月】〔净上〕善运筹。论赏当居首。赖得韩彭任功狗。欲将袖手观成否。怕覆水怎收。怕覆水怎收。

老身端为梅郞一事。竟夕不能贴席。欲待入庵探听。奶奶又到。怕惹出事来。不免在此站着。等个庵裏人来。问他下落。进去未迟。呀。道犹未了。庵主来了。 

【前腔】〔老旦上〕意气投。境僻机缘偶。合向罗帏成凤友。却敎带月闲游走。有甚么兴头。有甚么兴头。

〔见介净〕佛太。停当了么。〔老旦〕不要说起。女娘经了无数。那曾见这小姐。一发教人上不得涯。〔净〕这等毕竟休了。〔老旦〕不要忙。还有生意。小姐虽无云雨之情。甚有山水之兴。今晚要去泛月。已着人到宅上叫船去了。梅相公复到小庵。待我留他同去。常言道。煨得热烙。怕不火着。〔净〕奶奶要看施食。不去。梅相公怎好去。〔老旦〕不妨。只说要到那裏赴宴。附舟渡湖便了。〔净〕妙妙妙。天旣生瑜何生亮。〔老旦〕不要闲说。我与你好去陪着奶奶。〔净〕正是。正是。〔同下〕 

【金鸡叫】〔旦小旦上〕夜色澄淸时候。碧宇霞消。湖山增秀。谁把玉盘悬岸柳。华彩飞沾。冷光莹透。

〔旦〕月上了。如何船尙不来。〔小旦〕想就到也。〔净换扮上〕山明疑有雪。岸白不关沙。船到了。〔旦〕师兄。为何去了这一会。〔净〕途中闻一异事。顺便去看了一看。〔旦〕看甚么。〔净〕昨日那陈大娘回家自尽了。〔小旦〕为何。〔净〕连他家裏也不知。〔旦〕可怜。可怜。〔净〕奶奶着弟子相陪小姐。〔旦〕多谢。〔净〕梅相公要到柳州亭赴宴。奶奶分付带他一带。〔小旦〕要去。教他快来。〔净〕来了。 

【宝鼎现】〔生上〕漫愁水月难捞。行看十分圆就。

贤妹。附一附舟。〔旦〕哥哥请。〔南乡子〕〔生〕玉宇无尘。〔旦〕松挂月高僧院深。〔小旦〕浮萍断处见山影。〔净〕光练净。〔生〕冷浸佳人淡脂粉。〔净〕小何搀跳。〔丑上〕来了。来了。棹穿江底月。翻破水中天。〔搀跳介〕照上。〔众下船介净〕柳州亭去。 

【梁州序】〔生〕银蟾初满。金飙微透。此夜秋光平剖。淸辉掩映。笑看形影难丢。〔旦〕好山水。〔生〕最喜湖澄眼色。山学眉修。〔小旦〕桂花香了。〔生〕风引天香满。〔旦〕卷上了帘儿。〔众卷介净潜下生〕钩帘凝赏处。思悠悠。璧月金波幷作秋。〔旦〕师兄怎不见。〔小旦〕后边去睡了。〔生〕到知趣。〔合〕四美具。三人偶。把茶瓯香鼎闲消受。问尘世几曾有。

〔丑〕柳州亭了。〔生〕不消上岸。〔旦〕要到那裏。〔生〕蓝桥。〔旦笑介〕你也不渴了。〔小旦〕转船。〔丑转介〕 

【前腔】〔旦〕舟回柳岸。月当蓬牖。相对恍疑白昼。漱冰濯雪。何方尙有琼楼。寄语南枝飞鹊。西岭啼猿。漫为情拖逗。山河皆玉合。正堪游。露浥寒光树树秋。

〔合前暂下净换扮上〕王母妆成镜未收。倚阑人在水晶楼。笙歌莫占淸光尽。留与溪翁一钓舟。自家赵成文是也。读书孤山中。当此良宵不能成寐。且向湖堤上闲走一回。陶情嘉月。却不是好。〔下〕 

【前腔】〔生众复上〕笑银河隔断牵牛。更月殿嫦娥独守。我僊舟共泛。任催淸漏。绝胜遥登峯顶。长啸楼头。列炬开文酒。解维还弛楫。逐波流。直控蓬瀛五夜秋。

〔合前净复上〕好湖光。好月色。呀。如此深夜。还有游赏的。好高兴。好高兴。待我上前细看。不知何等人也。〔看介〕 

【前腔】〔生众〕月欹斜星斗光浮。波潋滟龙蛇飞走。怕风掠云鬟。凉生罗袖试听殿铃隐隐。石溜潺潺。总把游情逗。〔小旦吹箫介〕洞箫声婉转。落沧洲。惊破鸳鸯梦裏秋。〔合前〕 

【节节高】〔净〕飘飘何处舟。夜深游。箫声袅袅穿林阜。忙前候。细伫眸。牵情窦。霓裳鹤氅神僊偶。见人何事齐回首。空余一派水沈烟。敎人怅望难亲就。

〔净〕妙哉妙哉。莫不是神仙下界。何不度我去也。 

【前腔】〔生众〕帘栊疾下钩。谩回头。柳阴狂啸来何骤。呀。原来是赵成文。〔旦〕那个赵成文。〔生〕陈雷友。〔旦〕何等人物。〔生〕嵇阮俦。追随久。〔旦〕怎么避得他便好。〔生〕山回水转应难候。篙师着力休羁逗。风流止许月明知。幽情却怕人前漏。

〔生旦〕快趱一篙。〔下〕 

【尾声】〔净〕怎就去了。遥看画鹢如风走。这分明濮上私游。管取沿湖细访求。

〔望介〕有撶船么。〔内应介〕夜深睡着哩。〔净〕罢了。罢了。 

水广不分天。



舟行杳若僊。

游纵不可极。



遗恨此山川。 

第二十二出
联姻

【双劝酒】〔丑上〕日建期场。时修佛会。米袋牢随。募书不置。虽无婚嫁与公需。风月处也要支持。

贫尼了缘。向蒙柳衙子母到庵。今日特来致谢。座间正遇何妪。欲待问他那晚的详细。人前不好启齿。不免在此站着。慢慢待他出来。 

【前腔】〔净上〕引线针儿。伐柯斧具。鼓舌摇唇。婚男嫁女。花红羊酒是常仪。还有那私赠干赍。

老身适为梅相公求亲。已蒙柳奶奶许诺。不免急去报喜则个。呀。师伯还在这裏。〔丑〕泥水匠不来。专等。〔净〕为何。〔丑〕请问那晚游湖的果是怎么了。〔净〕令徒在船。〔丑〕这个困鬼。怎比令郞的乖觉。〔净〕原没甚么。柳小姐就是那秋染湘江淸到底。梅相公只得满船空载月明归。〔丑〕哈。有这样好女子。〔净〕师伯。我也有件问你。陈大娘死了。人都说梅相公害他的。却怎么。〔丑〕陈大娘料得也应怜宋玉。奈梅相公此君山岳心不移。怎不说他。〔净〕又有这等好男子。〔丑〕女贞士义。一双两美。〔净〕彼麀与貑。宁不知愧。〔丑〕吿别了。〔下净〕呀。梅相公也来了。 

【夜行船】〔生上〕特仗冰人联凤侣。俟休命鹤企凫移。鸳牒难凭。雁书频至。去住徘徊无主。

〔见介净〕相公恭喜了。〔生〕亲事想谐了。〔净〕我也会讲。奶奶一口就许了。〔生〕约得几时成亲。〔净〕阿呀。怎这性急。纔讨得个肯字。就打点成亲。〔生笑介〕到此时还道我性急。〔净〕不要忙。奶奶早曾说来。报过老爷。就与你们成亲哩。〔生〕可喜可喜。请问老娘。如今家裏接我。可回去么。〔净〕去一去来做亲未迟。〔生〕这等就行了。〔净〕我陪相公去谢了允起程。〔生〕多感多感。〔行介〕 

【前腔】〔老旦上〕郞才女貌眞堪似。秦与虢又成姻契。已结松萝。未忘桑梓。花裏送郞归去。

〔见介净〕奶奶。梅相公荷蒙重诺。衔感不胜。卽欲言归。特兹拜谢。〔老旦〕不揣冷族。仰附华宗。惭愧未遑。何以言谢。〔净〕相公请拜。〔生拜介〕 

【三学士】〔生〕弹铗长歌怀鲂鲤。姻连仰赖邢姨。〔老旦〕中间委曲。老娘想已通达了。〔生〕朝来喜获靑鸾信。他日夸乘彩凤飞。〔老旦〕如今回去几时来。〔生合〕暂裹琴书归故里。对蓉菊是来期。

【前腔】〔老旦〕苹蘩重寄加葑菲。乘龙喜及门楣。闺娃深媿桃花色。彦士眞同美玉姿。〔合前〕 

【前腔】〔净〕赤绳知向前生系。今朝红叶重题。风流幸选过王浚。窈窕欣求踰宋姬。

〔合前老旦〕飮一杯去。〔生〕天色已晚。不敢叨了。 

〔老旦〕杯酒留君抵莫还。



〔生〕寒鸦飞去日衔山。

〔净〕遥知玉女窗前树。



不是僊人不得攀。 

第二十三出
盗起

【番卜算】〔小生领众上〕逐鹿应天心。斩蛇惊鬼泣。古来无种是王侯。六合吾当一。

一啸江河尽倒流。靑霜片片落吴钩。雄心不作公卿业。直取中原十二州。自家姓刘。名福通。颖州人也。向与韩山童合谋。声言弥勒佛治世。白莲结社。红巾聚兵。满图祛扫胡元。统据中夏。宰杀乌牛白马。祭吿天神地祗。不意官司觉察。山童就擒。眞觉唇亡齿寒。未免薛危滕恐。兵法云。制人者强。制于人者亡。此时不反。更待何时。诸壮士。卽日与我起兵。打了颖州路。据了朱皋坂。先破罗山眞阳诸县。次及息州光州等处。尔须斩将搴旗。吾当论功行赏。〔众〕得令。〔小生〕听我道。〔众应介〕 

【福马郞】〔小生〕虎贲桓桓齐奋力。略地攻城堡。须必克。列爵分茅土。自今日。〔合〕共把乾坤饬。腥膻垢管取一朝涤。

【前腔】〔众〕刀戟森森光耀日。旗纛如云拥。暗郊陌。金鼓震山岳。声赫奕。〔合前〕 

【前腔】〔众〕投鞭坐看江流塞。拨动咸阳火。三月赤。杀人如斩草。等山积。〔合前〕 

军声动九区。



杀气横千里。

马前悬人头。



马后带妇女。 

第二十四出
渝盟

【步蟾宫】〔外领众上〕中原豺虎纵横起。受金符统握兵机。勤王未忍尽忘私。心愧过门神禹。

且喜已到家庭。军校们。外厢伺候。〔众应下〕 

【粉蝶儿】〔老旦上〕门巷喧腾。喜报良人返斾。

〔见介老旦〕江山阻隔。梦寐怀思。〔外〕形遐心迩。在彼犹此。夫人。盗贼四起。朝廷特受我为都元帅。着我捍卫河南江北。开府汴京。彼乃一水之地。不比闽中。况方国珍势甚猖獗。密迩杭城。你母子速整行装。随我赴任。庶几免我内顾之忧。〔老旦〕多感垂念。卽当侍行。 

【前腔】〔旦小旦同上旦〕绣履忙移。〔小旦〕今日望云心慰。

〔旦〕爹爹。违颜经岁。日切瞻依。〔外〕儿姻事已谐。吾心少慰。快回房收拾。明早随母起程。〔旦应下外〕夫人。你知道么。我在任已把孩儿许配本郡桃绣衣之子了。〔老旦〕呀。妾有义甥。足称快壻。已曾面订。为我东床。但未禀命。不敢行礼。桃家之请。幸卽辞之。〔外〕说那裏话。 

