<!-- { "loadSidebar": true } -->
〔旦跪小旦随跪介旦〕今日人日。孩儿制得彩胜。献上母亲。愿祈岁岁年年常新不老。〔老旦〕生受你。〔悲介〕一别音容两渺茫。每逢佳节倍堪伤。柳条弄色不忍见。梅花满枝空断肠。〔旦〕母亲。如何悲痛起来。〔老旦〕孩儿。你不晓得。我与你梅家姨娘从幼结拜。契胜同胞。每至人日。以此交赠。自他远嫁吴中。死经十载。二十年来。此典旷绝。今日你复上我彩胜。不由我不覩物思人也。〔皆泪介净上〕直途塞已久。曲径通复远。〔内作犬吠介丑上〕欲谒绮窗人。宁畏金铃犬。〔见介老旦〕二位一向怎不来。〔净丑〕怕老爷怪。〔老旦〕何妨。〔净〕小姐想在此相伴奶奶。〔老旦〕他道今日人日。来上我彩胜。〔丑〕嗄。一二三四五六七。万物生芽是今日。〔净〕你看远天归雁拂云飞。〔跳介〕近水游鱼迸冰出。果然人日。胥上彩胜。〔丑〕阿弥陀佛。正是这等。我们经典上说。只今见在爷娘。便是释迦弥勒。若还供养得他。何用别作功德。佛。孝顺孝顺。〔净〕师伯好说。我也学得一个偈子。宣与小姐听。〔丑〕起尊。〔净〕为人在世敬爹娘。〔丑和佛介净〕忤逆空烧万炷香。〔丑和介净〕人无爹娘来养育。〔丑和介净〕怎得身躯六尺长。〔丑和介〕 

【前腔】〔生上〕山水动人淸兴。何辞百里孤征。居停有主游装整。好敎到处幽寻。

〔外扮马夫随上〕这裏是柳衙了。〔生下马介〕我家小厮怎不见。〔外〕在后边。〔生〕你就与我通报。说姑苏梅公子拜谒奶奶。〔外〕有人么。〔小生上〕是那个。〔外〕姑苏梅公子拜谒奶奶。〔小生〕少待。〔报介老旦对旦介〕呀。这就是梅家姨娘之子。快请。〔小生应介老旦〕二位到小女房中待茶。〔净〕师伯先请。我陪奶奶出去就来。〔丑〕起尊起尊。〔旦小旦〕檐前闻鹊喜。花外有人来。〔下老旦迎生介〕死别生离。衔悲积岁。兹见吾子。如见尊堂。〔生〕姨娘请上。待愚甥拜参。〔老旦〕来路辛苦。免拜罢。〔生拜介〕自别尊颜。屡更寒暑。积诚拜谒。特展怀私。〔净见介〕雄鸡生蛋。公子公子。〔生答介丑挑担上〕岁月几更新。人烟原是旧。奶奶磕头。〔老旦〕起来。院子。分付一面整酒。一面收拾园中。与相公安歇。〔小生应引丑外携担下老旦〕请坐。今年几岁了。 

【锁南枝】〔生〕临新岁。十八春。〔老旦〕曾入泮么。〔生〕秋风已曾闻鹿鸣。〔净〕元来发科了。可喜可喜。〔老旦〕何不去会试。〔生〕抱病滞江阴。陶情离乡井。〔老旦〕旣有恙。出来耍耍到好。〔生〕山水兴。素颇深。拟豪游。待春尽。

〔老旦〕只是怠慢。〔生〕打搅。姨娘一向好么。 

【前腔】〔老旦〕蒙垂问。向颇宁。〔生〕有弟妹否。〔老旦〕伶仃一女初长成。〔生〕近闻姨夫高擢。还在何处。〔老旦〕带甲鎭南闽。新春始之任。〔生〕元来纔去。姨娘怎不同行。隔关山。千里程。薄沧溟。畏烽警。

【前腔】〔净〕我看梅相公年方妙。名已成。玉堂金马应早登。俊雅更聪明。殷勤且恭敬。他是瀛洲客。阆苑人。纵安仁。恐难胜。

〔净〕奶奶。师伯在内。老身进去。〔老旦〕请便。〔净〕 

相公偏陪了。拜辞堂上客。往见合中人。〔下生〕这位是何人。〔老旦〕何老娘。常在这裏走动的。〔生〕 

嗄。〔小生上〕金樽浮玉液。绮席列珍羞。禀奶奶。酒席完备了。〔老旦〕梅相公请。 

〔老旦〕堂前薄席陈。

愧乏海陆珍。

〔生〕旷岁一登历。

逈然洗愁辛。 

第五出
友聚

〔末上〕一年明月打头圆。此夜风光实可怜。院院烧灯如白日。暖香红焰一时燃。自家非别。邹府中一个院子是也。今夕上元佳节。适値吴下梅春元远来。公子分付整设灯筵。邀彼聚乐。且喜早已完备。你看端的好灯市。〔内应介〕怎见得。〔末〕但见霞蒸日灿。电闪星垂。分明贝阙瑶台。说甚蓬壶阆苑。照发兰膏。满室扶余火玉。光摇莲炬。盈眸洞穴明珠。穷人力翦就轻罗万眼。似鬼工垒成弱骨千丝。珍珠灯。水晶灯。琉璃灯。虾须灯。鱼骨灯。方方圆圆。大大小小。总不下千余盏。料丝屛。料条屛。云母屛。夹纱屛。羊皮屛。高高矮矮。叠叠重重。少可有百来层。珠盖参差画梁间黯糁糁一似云生。宝缨连络。华筵上脆冷冷乍疑雨下。菡萏城中。凤吐龙衔。光焰焰由来不夜。篔筜洞裏。猿擎鱼负。影荧荧果是常明。汨碌碌轻球滚地。尽道流星飞度。皎团团素縠悬枝。却疑片月旋升。夜明帘。金光簟。掩映生辉。玛瑙座。珊瑚檠。华彩增煊。鳌山几叠。攒拥着紫葡萄。白杨梅。朱杮儿。许多夜色。火树千株。放出那蜂赶梅。梨花炮。水浇莲。无数奇花。九龙百响。赛月明冲霄犯斗。游鱼走鼠。水金莲遶砌穿波。门儿外。嚷嚷憧憧。纷纷杂杂。拥不开的。半是那商灯谜狎客。厅事前。周周匝匝。挤挤挨挨。遣不去的。都是那看烟火游人。正是锦里开芳宴。兰缸艳早年。缛彩遥分地。繁光远缀天。道犹未了。宾客早到。 

【阮郞归】〔净上〕胸藏星斗气凌烟。寰中若敢先。三都一笔字堪悬。多知继写宣。

文章如锦气如虹。出众风流自不同。酒德有神多客颂。靑山明月不曾空。自家姓赵。名章。字成文。钱塘县学生也。度若江河。眼空宇宙。科场虽屡北。志气终未颓。揣摩经史。不辞夜雨灯毡。放浪湖山。最爱春风桃杏。多闻多识。人人道我就是那博学张华。耽酒耽诗。自想起来还是个高情李白。今夕表弟邹元虚邀我相陪吴下梅君。不免走一遭。〔末见报介〕 

【前腔】〔小生上〕故人情致寄湖天。游鞯久未援。喜逢良夜可盘桓。烧灯整玳筵。

〔末禀见介净〕梅君怎不到。〔小生〕想卽至矣。〔净〕老弟缘何与彼相识。〔小生〕梅君令岳薛水部。乃家君契厚同年也。〔末〕梅相公到了。〔小生净起迎介〕 

【前腔】〔生上〕豪游山水日西旋。江城接暝烟。彩楼箫鼓杂繁弦。华灯朗月天。

〔见介拜介生〕宠顾失趋迎。负罪良深。拜瞻不値怅徒殷。〔小生〕久慕芳声形梦想。何幸遥临。〔净〕年少蹑云程。敬羡何胜。〔小生〕草草杯盘聊展敬。祈鉴微忱。请坐。〔生〕老先生高姓。〔净〕赵章。〔小生〕成文表兄也。〔生〕久仰久仰。〔小生〕快看酒来。 

【光光乍】〔丑上〕巧趋承。善哄骗。屋裏台无面。扇骨揩来光潋滟。东家哺饭西家宴。

小子常伯醒是也。闻得邹元虚张灯宴客。不免寻个话头。做个陪客儿。〔候介末〕常先生在外。〔小生〕请进来。〔众见介丑〕小弟所荐讲学朋友。昨有书来说。有事未得过江特来回覆。〔小生〕多谢。〔丑〕吿退了。〔小生〕同坐一坐。〔丑〕小弟不该。也罢。常言道。见食不抢。到老不长。若固辞。似不流利了。叨扰了。〔小生送席介丑私问介末〕这是吴下梅春元。〔丑惊揖介〕有眼不识。失敬了。失敬了。〔席完坐介〕 

【排歌】〔生〕灯月良宵。笙歌绮筵。蜃脂凤蜡齐燃。彩云零乱影翩跹。星斗依稀几席前。〔合〕鳌山遶。火树联。金莲玉镜互争姸。传柑遍。卜蠒悬。芙蓉城阙宴羣僊。

【前腔】〔小生〕丽景佳宾。村醪野鲜。华堂小设灯筵。梅花香暖压春寒。灯火千门乐上元。〔合〕歌交和。杯浪传。人生几见月初圆。〔翦灯介〕煤频翦。香谩添。金吾无禁且留连。

〔丑〕邹兄。求梅公一令。〔小生〕正是。梅兄求教。〔生〕还是赵兄。〔净〕岂敢。〔生〕占了。小弟要句诗带个灯字。数着者飮一杯。〔众〕愿闻。〔生〕小弟说六街灯火半梅花。该邹兄。〔丑足恭介〕才子才子。又应时。又有趣。又敬主人。妙妙。〔生〕如今赵兄请。〔净〕共道春灯胜百花。送梅相公。〔丑〕欠好。不该飮。〔净〕古诗。〔丑〕要说墙壁。〔生〕由来月明如白日。共道春灯胜百花。〔丑〕眞才子。无书不读的。〔末送酒介丑〕八分杯。八分杯。〔净〕如今该老弟了。〔小生〕弟说金灯佛火百轮张。常先生请。〔丑速飮介小生〕如今该常先生了。〔丑拍手顿足介〕妙妙妙。小弟有一绝好的。该邹兄与梅公飮。〔净〕只要一字。〔丑〕字儿数着邹兄。意儿赞着梅公。〔净〕且说来。〔丑〕小弟说个一举首登龙虎榜。登字数着邹兄。意儿却不赞着梅公。〔净〕只怕灯边还少火。〔丑〕罚一杯。罚一杯。〔小生〕我们不该。〔丑〕旣来则安。〔生〕这等赵相公也一杯。〔末送净酒介众飮介净不飮起步介〕 

【前腔】〔净〕风月陶情。琴樽聚欢。〔拂灯介〕可恶那火蛾儿。无端抵死趋炎。〔丑扯介〕不要闲管。且干了这杯。〔净拂袖速飮介〕汪洋衿度海同宽。巵酒何须鼠辈言。〔丑〕我是鼠辈。〔净起看介〕好灯好灯。〔合〕鳌山遶。火树联。金莲玉镜互争姸。传柑遍。卜蠒悬。芙蓉城阙宴羣僊。

〔丑暗打生臂介〕这人要使酒了。去罢。〔生〕客已骂座。我其绝裾。〔潜下末〕梅相公去了。〔小生〕怎去了。〔丑〕待我送。待我送。〔净〕咳。雪水煑豆腐。好不冷淡。〔丑〕你便怎么。要打便打了你。〔小生拦介〕不要动气。 

【前腔】〔丑指净介〕你妄自矜夸。尤人尙谦。常把庄子自比。竟不道庄生也说人间。〔净笑介〕庄子人间世教你势利。〔丑〕我势利。我势利。打这狗牛。〔打介〕打摊黄鹤不须拳。〔小生拦介丑空踢介〕鹦鹉洲消一脚穿。〔丑倒介净〕这厮醉了。且去。明日与他讲。〔小生〕正是正是。〔净〕多谢了。〔小生〕有慢有慢。〔净下丑〕赵章。赵章。〔小生〕去了。〔丑〕他怕我。去了。且饶他。邹兄吃酒。〔小生〕请酒。〔丑飮介合〕歌交和杯浪传。〔小生〕好月好月。〔丑〕人生几见月初圆。〔丑吐介小生〕他醉了。我自进去。当直的。快扶他回罢。〔下末扶丑丑挣胡唱介〕煤频翦。香谩添。〔末〕常先生去罢。〔丑挣唱介〕金吾无禁且留连〔醉语介〕明日拜梅相公。〔扶下〕 

第六出
遗笺

【生查子】〔旦上〕日永绣工余。月满银光莹。〔小旦上〕灯火暖烘春。〔净上〕夜禁应须纵。

