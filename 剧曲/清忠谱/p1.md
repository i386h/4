<!-- { "loadSidebar": true } -->

清忠谱

   清 李玉

●谱概

    【满江红】珰焰烧天，正亘古忠良灰劫。看几许骄骢嘶断，杜鹃啼血。一点忠魂天日惨，五人义气风雷掣。溯从前词曲少全篇，歌声咽。思往事，心欲裂；挑残史，神为越。写孤忠纸上，唾壶敲缺。一传词坛标赤帜。千秋大节歌白雪。更锄奸律吕作阳秋，锋如铁。

    【满庭芳】〔副末上场〕吴郡周公，丹心介性，十年清宦空囊。缔姻骂像，奸党中奇殃。假旨横行缇骑，不平事，震动金阊。声公愤，五人仗义，含笑赴云阳。忠臣遭锻炼，囹圄囊首，惨死堪伤。羡登闻血疏，孝子名彰。珰败群奸正法，旌庐墓，宠锡幽光。清忠谱，词场正史，千载口碑香。

    ●第一折  傲雪

    【黄钟引子 传言玉女】〔生，三髯、方巾、色服上〕劲骨钢坚，天赋冰霜颜面。守齑盐，穷通不变。微官敝屣，只留得清风如剪。忧怀千缕，忠肝一片。〔菩萨蛮〕生来不具封侯相，揭天富贵非吾望。忠孝自根心，君亲魂梦钦。一身轻似叶，所重全名节。莫笑老常山，奸邪闻胆寒。下官周顺昌，字景文，别号蓼洲，苏郡人也。忝中万历癸丑科进士，初任福州理刑，历迁吏部员外。荆妻吴氏，有子四丁。琐琐家门，何须齿及。下官内凛四知，外严一介。冰心独抱，挺然傲雪孤松；介性不和，矻尔颓波一砥。读圣贤书，凛凛纲常昭日月；负须眉气，冲冲忠义满乾坤。司李破税珰之胆，闽海冰条；秉铨却暮夜之金，吴门铁面。菜根咬尽，依然寒士家风；茅屋萧条，抹杀豪门故态。疾恶如仇，梦里叫阍思痛哭；怀忠莫展，家居拍案恨头颅。目今圣主当阳，权奸蔽日。魏贼肆虎狼之物，客妖逞狐鼠之奸；收崔、许为腹心，纵田、杨为牙爪。群小横行，正人短气。下官选事甫毕，给假归家。不意倪文焕疏逐东林，致下官株连削夺。咳！我周顺昌一官何惜，三黜奚辞！只是闻得迩来国事日非，朝政渐去。杨大洪、左浮丘诸君子，纷纷逮系。万元白廷杖杀身。必欲一网忠良，尽诛善类。更可异者，魏贼练兵禁内，置帅九边，定然大肆逆谋，指日潜移国祚。咦！若我周顺昌在京，誓当碎首殿廷，力请尚方，诛此逆贼。怎奈君门万里，空流血泪千行；一点孤忠，徒付数声长叹。如何是好？今日寒雪飘空，朔风入室，萧然环堵，神骨俱清。不免请夫人出来，与他一谈心事。茂兰孩儿那里？请母亲出来。〔旦上〕

    【前腔】〔旦〕清吏名传，清彻女中原宪。老荆钗，萧萧宦眷。〔贴上〕女红日习，更娴却椒花诵献。〔小生上〕鲤庭双训，萤窗千卷。〔见介〕〔旦〕相公，如此风寒雪冷，你开着窗儿，自言自语，说些什么来？〔生〕夫人，我白雪肝肠，坚冰骨格，生平不肯附势趋炎。对此冰花玉树，转觉兴志爽然。〔旦〕相公，你居官多载，如洗空囊。〔指小生、贴介〕儿女辈姻亲未就。更兼他们衣无重絮，食止菜羹。值此寒天大雪，有何意味？〔生〕夫人，古人说得好：六花飞降，锦帐醍醐，浅斟低唱，不如陶家风味，扫雪烹茶，更自有致。

    【黄钟过曲 啄木儿】〔生〕我清霜操，白雪篇，坐此彻骨冰壶聊自遣。〔旦〕那雪有何好处？〔生〕助高人闭户安眠，济忠臣餐毡饥喘。〔合〕怕只怕弥漫白占江山遍。何日里雪消见日冰山变？少不得有脚阳春遍九天。〔付，青衣、小帽持帖上〕县主饿成干瘪鲞，农民冻似落汤鸡。此间已是周吏部门首，不免径入。有人么？〔外扮老仆顾选上〕门清似水，人冷如冰。是那个？〔付〕吴县陈老爷，来拜周老爷。望大叔禀知。〔递帖介〕〔外〕少待。〔作入介〕吴县陈老爷到门拜谒。〔生看帖介〕道有请。〔外〕晓得。〔生〕夫人、孩儿，回避。〔二旦、小生下〕〔外作出介〕请陈老爷相见。〔付急下〕〔末，短胡、冠带、素服上〕〔生着行衣介〕

    【黄钟引子 西地锦】〔末〕冒雪特敲门扇，非关访戴猷舡。六花堆满河阳县，相看共庆丰年。〔生出迎进介〕〔末〕老师请上，门生有一拜。〔生〕治生也有一拜。〔共拜介〕〔末〕北斗泰山，儿童尽钦君实。〔生〕秋风明月，盗贼俱畏彦方。老父母，如此雪天，何事光降？〔末〕昨奉府文，有李公到苏，特来迎迓。因行旌未至，故此泊舟叩谒老师。〔生〕什么李公？〔末〕是内监李公。〔生〕既是内监，为甚接他？古来曹节、王甫，倾危汉祚。程元振、鱼朝恩，几复唐宗。童贯、梁师成，凌夷宋室。就是我朝王振、汪直、刘瑾辈，流毒三朝，诛戮善类。阉宦之祸，今古皆然。我辈读孔圣之书，正宜绝此匪类。岂可纳交迎迓？〔末〕他职掌税务，奉旨驻扎苏州。宪檄频催，不得不出廓迎接。〔生怒介〕这又是魏贼所遣矣。咦！魏忠贤！魏忠贤！

    【黄钟过曲 啄木儿】〔生〕嗟元恶，毒焰燃，蔽日矇天，忠直剪。他踞宫闱，肆恶京畿，又纵刀余，飞殃茂苑。〔末〕今日里呼雷吸电妖氛炫。〔向生拱手介〕少不得补天浴日奇功建。〔生叹气介〕咳！可怜我草莽孤臣徒泪涟。〔末〕如此大雪，老师何不向火，少敌寒威？〔生〕薪桂堪嗟，突烟常冷，何暇作围炉迂事。况我一介寒儒，十年清宦，这几根穷骨头是冻惯的，何藉炎威熏灼。〔末〕门生有一句不识进退的话儿，特恳老师。〔生〕有何见教？〔末〕门生舟中，为风雪所苦，乞赐卮酒，聊以暖寒。〔生〕只恐贫家粗物，不堪供奉上宾。〔末〕师生犹父子也，老师幸勿费心。〔生〕苍头那里？〔外上〕老爷有何分付？〔生〕你沽白酒一壶，生腐一方，我与陈老爷共享。〔外〕晓得。〔下〕〔生〕正所谓百年粗粝腐儒餐也。〔外持腐摆桌介〕〔外斟酒介〕〔末、生饮介〕

    【三段子】〔生、末〕村醪味腆，饮三杯如封酒泉。太羹味玄，未盐梅天真自全。嚼时齿颊冰霜溅，吞来肺腑清芬遍，洗涤炎氛体欲仙。〔末〕门生待罪贵地，词讼繁剧。老师若有见谕，定当竭力以佐郇厨。〔生正色介〕老父母差矣！我周顺昌自为诸生以至铨部，何曾轻受人一钱，轻与人一事？

    【归朝欢】〔生〕我贫穷命，贫穷命，囊无半钱。断不肯轻污一钱。迂痴性，迂痴性，闭门寡言。那世缘怎代向公庭剖辨？〔末起揖介〕是门生得罪。高风盖世真堪羡，清名亘古称独擅。佩服师言弗敢谖。〔付上〕禀上老爷，李老爷舡已顶关。太爷和长洲县张老爷都行到下津桥了。请老爷快下舡，前去迎接。〔末〕既如此，门生告别了。〔生〕改日再会。〔末〕与师一席话，胜读十年书。〔别下〕〔外上〕老爷在上。外边人沸沸扬扬，说文老爷在京劾了魏太监一本，圣旨削籍，即日归家了。〔生作惊介〕有这等事？你速到文老爷家中问个明白，快来回复我。〔外应下〕

    一柱擎天独望公，又遭斥逐作冥鸿。

    无限心中不平事，肯教分付与东风。〔下〕
    ●第二折  书闹

