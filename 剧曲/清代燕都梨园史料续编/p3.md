<!-- { "loadSidebar": true } -->
　　检讨集中《马羽长先生传》云：『始吾见先生于冒巢民先生家，先生没三年，每欲为文以传之。维崧于先生，非有积愫累旧之欢也。其于陈生，又非尝豫属之以文也。一事之感人者深，遂令踌躇思慕，而欲传之后世。』所谓『一事之感人』，卽《怊怅词》注中，称其能爱紫云也。羽长名凤毛，马恭人弟，征君母舅。 

　　检讨与紫云别，亦非一次，岁暮灯下作家书，竟再系数词楮尾云：『吴霜点鬓，客况文情都落尽。检点行装，泪滴珍珠叠满箱。并州曾到，也拟开怀还一笑。尘务相牵，执手云郎送上船。』【《减字木兰花》】留别阿云云：『真作如此别，直是可怜虫。鸳裯麝熏正暖，别想已匆匆。昨夜金尊檀板，今夜晓风残月，踪迹太飘蓬。莫以衫痕碧，偷揾脸波红。分手处，秋雨底，雁声中。回躯揽持，轻抱宵箭怅将终。安得当归药缺，更使大刀环折，萍梗共西东。絮语未及已，帆势破长空。』【《水调歌头》】又别紫云云：『三度牵衣送我行，并州纔唱泪纵横。生憎一片江南月，不是离筵不肯明。』 

　　崔不凋尝为紫云作《小青飞燕图》，衣检讨诗及序。序云：『娄东崔不凋孝廉，为余纨扇上画《小青飞燕图》，花曰小青，开艳者有九，一春燕斜飞其上，题曰：『为其年题九青小照后一日作。』意欲拟九青于飞燕也，因题一絶以报孝廉。』诗云：『嫩色生香赋不成，红襟斜剪茜花轻。一从图入崔郎手，流徧江南是小名。』 

　　《云郎出浴图》为五琅陈鹄画，横一尺五寸，纵七寸，云象可三寸许。着水碧衫，支颐坐石上，右置洞箫一。逋发鬖鬖，然脸际轻红，星眸慵睇，神情骀宕，若有所思。雍正间为吴青原所得，后以赠金棕亭。乾隆间有一摹本，为罗两峯画，陈曼生手録题咏。原图归端午桥，两峯摹本则余少时在番禺叶台师处见之。 

　　《出浴图》卷自张纲孙以下，题者七十四人，诗一百五十三首、词一首，又断句二。兹就见于《本事诗》及《莲坡诗话》者记之。吴兆宽云：『挑灯爱读九青歌，宛转歌声动绮罗。展卷春风初识面，迢迢奈隔楚云多。』【案：吴诗原题凡二首，此第一首也。】宗元鼎云：『一曲新歌水绘间，冒家阿紫似双鬟。因君爱客思千古，锦瑟能令侍义山。』【案：宗诗亦二首，此第二首也。】王士禄云：『梦残酒醒苦相思，祗向丹青想见之。别日当筵难一索，讶君狂减杜分司。』『敝席相怜一片心，玉箫别去响沉沉。不须别倩繁休伯，纸上殷勤写妙音。』【案：王诗四首，此第二、第三首也。】陈玉璂云：『忆脱春衫花底眠，新声唱出李延年。只今展卷人犹在，何处相看不可怜。』【案：陈诗二首，此第二首也。】尤侗云：『西园公子绮筵开，璧月琼花款款来。小部音声谁第一，玉箫先奏紫云回。》《阳羡书生惊坐时，诵君佳句紫云知。何当乞汝红牙板，唱取髯公赤壁词。』《九青图咏》【卽《出浴图题咏》】扬州旧有刻本。光绪中，沈太侔复刻入《拜鸳楼四种》中，余为补撰《紫云小传》。 

　　检讨举鸿博日，有《填词图》，释大汕画。官翰林日，有沈桐图、周道画。《填词图》闻在项城袁氏，叶兰台师有摹本，余亦见之。此外，尚有宜兴万氏石刻本。《洗桐图》今藏余家，陈奕禧隶书。引首有冯溥、张烈、李澄中、博尔都、梁清标、王泽宏、王又旦、林尧英、叶封、林鳞焻、徐喈凤、李基和、翁方纲、张埙、蒋士铨、潘奕隽、王延年、李英诸题。【又有署『弟燮』者，未知何人？其印章，一为臣燮，一为侍从史官。】余携此卷谒检讨墓时，出示宜兴同人蒋香谷诸君，咸有题诗，并邀检讨之侄曾孙德顺、侄元孙应轸、应斗、侄云孙明署观款于卷后。 

　　检讨《过崇川访家善》百句云：『东皋作客五六载，阿徐日日相流连。』又云：『兄时绐我阿徐至，强我引满黄金觞。』此诗当作于癸卯，家善，名世祥，有《散木词》。 

　　紫云合卺，检讨为赋《贺新凉》词云：『小酌荼蘼酿。喜今朝，钗光鬓影，灯前滉漾。隔着屏风喧笑语，报道雀翘初上。又悄把檀奴偷相。扑朔雌雄浑不辨，但临风私取春弓量。送尔去，揭鸳帐。 

　　六年孤馆相偎傍。最难忘、红蕤枕畔，泪花轻扬。了尔一生花烛事，宛转妇随夫唱。努力做，槀碪模様。只我罗衾寒似铁，拥桃笙难得纱窗亮。休为我，再惆怅。』《词苑丛谈》载之，谓闻者絶倒。 

　　紫云有侄，名小徐郎。检讨《书小徐郎扇》云：『旅舍萧条五月余，菖蒲花下独踌踷。筵前忽听莺喉滑，此是徐家第几雏。』自注：『云郎侄也』。 

　　《合卺词》当作于甲辰春。是秋，检讨下第，将携同里周文夏侍御书北行，谒龚芝麓至邗上。为王阮亭力劝，复归如皋。其《留别冒巢民先生诗》云：『余本王谢儿，鄙性恶拘系。作人喜声乐，独宿语多呓。先生实知余、体恤无不逮。感激在心脾，料理到微细。』又：『阿云久侍余，怜其母新毙。坦率易失欢，与人多睚眦。念此尚难忘，上者那能替。千秋鲍叔恩，前修以为励。』其《哭故友周文夏诗》云：『甲辰客芜城，秋寺极宽踔。萍踪复相聚，坚坐听宵柝。悯我衣无棉，念我稼少获。作书向长安，【自注：君为余作《合肥公书》】友谊比花蕚。北行虽未成，此札恒在握。』王阮亭《与征君书》云：『其兄在此流连极欢，无日不相见。顷接手教，力尼其河北之行，劝其仍归东皋，且可了未尽之缘。其兄遂幡然首肯，辍北辕而首东路矣。』此虽苏张之舌，何以过耶？ 

　　明年乙巳，阮亭来修褉于水绘。《渔洋诗话》：『余与诸名士修褉冒辟疆园，分体赋诗，余戏谓其年曰：『得紫云捧砚乃可』。紫云者，冒歌儿，最姝丽，为其年所眷许之。』 

　　修褉后二日，检讨与毛亦史、许山涛，泛舟洗钵池。有《风入松》词，句云：『可惜小浯溪上，明朝更与谁同。』自注：『时阿云将小别数日。』是年夏，检讨复暂归宜兴。征君有《和其年留别原韵兼寄阮亭》七律二首，序云：『其年读书水绘七载，昨岁下第，决计游燕，坚留不得。过邗江王阮亭先生，适馆数月，力劝，仍返东皋。来书云：『几竭苏张之舌，快聚月余，与学诗诸子，屡日一唱和。今仍从邗上暂归阳羡。』因録诸诗付其年，寄阮亭评阅。世交知己，白雪古心，如余三人，正未易多得耳。』诗有『风尘何处容书卷，农圃相依见老成』句。又有《丙午午日席上怀其年》句云：『八载芳辰文酒同，两年惆怅隔天中。乍违偏觉村居远，频去应知吾道穷。』【案：是时征君家实不如前，故有是语。】又《怀其年》句云：『忆汝当余病，频频呼紫云。人遥视所爱，想结耳如闻。』 

　　征君之于检讨，不独适馆授餐，为之营太保公故居，为之买定生先生葬地。检讨诗所谓：『我家有高门，乃是尚书第。岁久柱倾欹，风雨将不蔽。先生为葺之，庭草一以薙。』又：『我父与先生，秦淮旧兄弟。有子葬未能，腼颜类狗彘。先生为助之，墓门得以闭』也。相传检讨客水绘，月需三金。征君讶其多，然爱其才，卒与之。盖当日银价之贵，三倍于今日，今日物力之贵，几百倍于当日。观顺治《东华録》载：『言官请禁奢侈，疏称一席之费，动至十金。』一席之费，动至十金，可想见也。 

　　检讨之在如皋，其居游饮食，亦有足纪者。读《望江南》词十首，令人遐想，恨不同时。词云：『如皋忆，最忆小三吾。隔水红墙春冉冉，拍波緑箬雨苏苏，隐凡一愁无。』『如皋忆，忆得暮云天。着醋红蛏经酒脆，带糟紫蛤点羹鲜，日日醉花前。』『如皋忆，记坐得全堂。几缕椒鸡闲说饼，一罂花露静焚香，弦索夜枨枨。』『如皋忆，如梦复如烟。满院嫩晴歌板脆，一城纤月酒旗偏，过了十多年。』『如皋忆，犹忆看春人。夹巷帘栊空胜水，后街香粉碾成尘，看杀不曾嗔。』『如皋忆，曾记卧湘中。万点水花笼夜碧，半岩火树落春红，扬起妓衣风。』『如皋忆，忆看小桃花。水绘园门通小寺，春堤一道不曾斜，千树烂晴霞。』『如皋忆，往事倍盈盈。水郭题名新怅望，板桥话别旧心情，双鬓可怜生。』『如皋忆，数子总疏狂。刚中酒时思许掾，恰伤春处怨曹王，香茗记张郎。』【案：许谓山涛，名词隆，后官中允。曹谓文虎，名绣。张谓孺子，名圮授。皆学诗于水绘者也。】『如皋忆，按谱砌新词。传语东君须婉转，此情莫遣外人知，除说与杨枝。』 

　　又前调《五日追次旧游》十首之一云：『重五节，记得客如皋。小展簟纹融似水，杨枝低唱紫云箫，回首路迢迢。』 

　　检讨携紫云去如皋，在戊申岁。时征君子青若京师南归，相遇于青驼寺。检讨后有《过青驼寺感旧》寄示。冒子青若词云：『鲁山更比吴山翠，路入青驼寺。乱峯怪石甃围墙，墙里人家一半枣花香。当初有个卿家燕，与汝天涯见。晓风残月忆从前，不道因循过了十多年。』【《虞美人》】又壬子仲冬《重过如皋》诗有『意外青驼寺里眠』之句。自注：『余戊申北上，与青若相遇途中。』 

　　是岁，龚芝麓《与征君书》：『其年六月抵都，良慰积渴。虽数与倡酬，未免冘夺，而名流所止户外，长者辙临恒满，至欲借一枝以栖鸾鹄，亦复不易。最后得中州片席，喜就近不碍槐黄之役，兼月旦举子艺，不致荒于本，领俸固薄，稍觉相宜耳。云郎从之殊洽，以行时未告主翁，中心疚仄。途次值青若，当为转达尊前。弟以老盟翁一片深情，生平怜他人过于自怜，怜其年当又过于怜云郎，定无后督意也。』 

　　《定山堂集》有《云郎口号四絶句，其年索赋》云：『春闻丝管扬州路，曾见秦箫最小年。今夕云郎来对酒，长安花月更婵娟。』『不从水绘园中住，席帽轻衫到国门。自是主人能爱客，三千里外一寒温。』『陈郎文采惊天下，作客虽贫才足依。茶灶药囊秋雨夜，他乡伴好不须归。』『云郎态似如云女，缥缈朝云与暮云。听说绕梁歌絶妙，花前还许老夫闻。』此诗盖作于紫云初到京时。 

　　韩慕庐《挽征君诗》有云：『谷儿菱角谁将去，不为狂奴减爱才。』自注：『先生有所爱青衣，为客携去，不问，待之益厚。』《蒋京少传》亦云：『紫云从迦陵归，冒弗问也。』 

