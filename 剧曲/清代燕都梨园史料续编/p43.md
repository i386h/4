<!-- { "loadSidebar": true } -->
　　王蕙芳字湘浦，韶秀如女子。师事秦五九，习花旦，颇有声于时。少从陈敷民学作画，所作有逸气。余家有蕙芳画数幅，易石甫丈皆有诗。其《题莲》云：『门外野风开白莲，渔洋诗句欲通禅。画禅证得诗禅意，郄在王郎指爪边。』《题水仙花》云：『儿家兄弟是矾梅，罗袜凌波絶点埃。试听成连水仙操，也从指上作涛来。』《题蟹爪菊》云：『谁知蟹爪菊，今作美人妆。云想玄妻艳，霜愁青女妆。』【花种类有名蟹爪菊者，湘圃所绘，正此种也。近年妇女发妆，亦喜学蟹爪菊，入民国又无有矣。】《题兰》云：『娟然四五叶，秀絶两三花。湘圃写湘浦，兰耶抑蕙耶？』【兰卽蕙，蕙卽兰也。湘圃其自为写照耶。】《题菊》云：『想见东篱逸兴赊，酒酣肝肺吐槎牙。指尖力似横行蟹，写出霜天蟹爪花。』《题桐》云：『华月疎桐满碧阴，秋心早入七弦琴。问君指上秋多少，半入琴心半画心。』《题竹》云：『湘浦本多竹，湘浦复画竹。竹本似琅玕，画者亦如玉。』其《题蝶》云：『王郎画蝶赠张郎，【郎乃古人通偁，如周郎、陆郎之类。】爱仿徐熙雅擅场。双翅年来六宫粉，一身带得万花香。宜呼凤子十分艳，不举蜂媒一味狂。前世酒仙还嗜酒，试将小影供瑶觞。』 

　　○刘喜奎娴词翰 

　　刘喜奎，南皮世家女，少孤。其乡居民多习歌曲，喜奎间杂众小女儿中习之，颇能肖。未几，能歌廿余出。共戚某携之津门，登台献技。旋从侯俊山、金月梅游，艺大进。游申浦，名乃大起。喜奎幼慧，夙喜书翰。及其名日高，名流多喜近之，喜奎亦乐从问业，学益进。复从易实甫学诗辞，所作多可诵。其《见志诗》云：『愁愁喜喜数经春，欢喜登场愁是真。半幅鲛绡数行泪，须知侬是可怜人。』『儿家身世已堪悲，自作春蚕自缚丝。无那春风怕回首，眉峰不是去年时。』『台空玉镜今难卜，宫守丹砂祇自修。谁解碔砆溷珠玉，银河皎皎泪空流。』『谁云石上有前因，离合悲欢假作真。领略者番滋味苦，懊侬原是过来人。』『兰闺怕写相思字，写出相思恨转多。君试去看秋夜月，白云无滓隔银河。』『同心不语情能达，知已相逢泪暗弹。一様痴情关大节，休将路柳负婵娟。』『人言侬有倾城貌，自愧家无负郭田。棠桂不花椿早萎，拚将色相奉灵萱。』『由来一样琵琶涙，弹岀真心恨转深。红粉青衫共惆怅，怕君听久亦伤神。』喜奎又工词，其和李易安《醉花阴》原调韵填《重阳词》二阕云：『不敢题糕辜永昼，【吾宗梦，得斯犹愧侬也，何人敢贡词。】破费垆熏兽。佳节客他乡，【摩诘九日诗意，侬亦同此感。】歌舞归迟，【昨夕奏曲于三庆、庆乐二园，几不知比重九佳节。】冷浸秋衫透。安能献赋羣公后，【子安云：『登高作赋，是所望于羣公。』】换得诗盈袖。命薄似黄花，相对无言，花也如侬瘦。』『桓景登高曾此昼，厄难消诸兽。【桓景登高，夕还家，鸡、犬、牛、羊皆暴死。长房曰：『汝家灾，渠代之矣。』】畴是费长房，萸菊光阴，【长房谓景曰：『汝室九日有灾，令家人臂系茱萸囊，登高饮菊酒。景从其言，果得免。】为我先参透。谁张高宴彭城后，剩酒痕沾袖。说甚世之雄，戏马台空，人倚西风瘦。』 

　　喜奎之色既甲天下，艺尤冠时，倾倒喜奎者，大有人在，组党结社以相持，然非喜奎之愿。作书自白曰：『喜奎一弱女子，上有寡母，下鲜兄弟，孤苦伶仃，无所依恃。不幸而操业伶工，藉卖艺以为奉养计，牺牲色相，沦落风尘，其遇亦可哀矣。入都以来，荷承都人士怜惜，揄扬贬责，各臻其极。虽毁誉殊途，要为怜惜喜奎，俾喜奎日进于善之心则一也。喜奎得此，曷胜感激。乃不图以此之故，竟兴笔墨之争。浃旬累月，愈演愈烈，此往彼来，疲神劳力。烟云郁以惨淡，楮墨黯然无光。争雌雄竞胜负之慨，诚恐欧洲今日之血战，亦无逾于此也。果何为哉？果何为哉？得毋与君等怜惜喜奎之初心相背乎？君等诚怜惜喜奎而无他心，则均不应出此。悠悠毁誉，在古昔君子大人，曾不以此动其心、易其行，而况喜奎一弱女子之微且贱乎？君等休矣。夫喜奎自喜奎，喜奎无可奈何而业伶，藉卖艺以博资，此喜奎之分也。喜奎唱戏，君等听戏，是喜奎之不幸，而君等之幸也。其它之事，固无系于喜奎，亦何与于君等。其或为美，或为恶，或为善与不善，皆喜奎所自有之，君等胡不惮烦，为之呕心血、绞脑浆，哓哓叫嚣，一至于此哉！喜奎诚不肖也。誉之者，又安足以为喜奎重？喜奎诚非不肖也。毁之者，又安足以为喜奎损？无当之誉，无当之毁，其失均也。智者弗为，君子弗许，君等今日之争论，果何为哉。其或以春日方长，无事可作，聊假是以消磨岁月乎？其或以喜奎为一弱女子为可欺，视为消遣之材料乎？信如是，则君等大误而特误。夫吠影吠声，无礼之毁，固喜奎所不任受。卽评姿评色，轻薄之誉，亦喜奎所不愿闻。君等其可以休矣。喜奎生不逢辰，不幸为女伶，君等遂得如是而誉之，如是而毁之。脱令生长名门世胄，君等试思能如是誉之毁之乎？卽君等家中妇女，亦能任人如是誉之毁之乎？如曰能之，则君等更何誉于喜奎，更何毁于喜奎？如曰不能，则由前之说，君等为势利；由后之说，君等无恕心。喜奎亦人子也，不过遇蹇耳。本正当之人道主义，怜惜一孤苦伶仃之弱女子，天理也，良心也。若君等今日之所为，直以喜奎为君等之赌胜物，喜奎不足惜，其如君等之良心何？设犹长此不休，则君等直人道之罪人而已。顾或谓君等类皆嵚崎磊落士，志不得遂，才不得展，抑郁无聊，遂出此无聊之举。夺他人之酒杯，浇自己之块垒，藉一弱女子之喜奎，以泄胸臆中不平气，是则喜奎可以为君等谅，但喜奎又不禁深为君等惜，更深为君等羞也。夫志不得遂，才不得展，潦倒平生，徒呼负负，此所以为君等惜。然志不得遂，缘无可遂；才不得展，缘无可展，此宜为君羞。嗟乎！风云日恶，国步艰危，使君等果怀爱国大志，济世高才，则值此存亡攸系，千钧一发之秋，奔命救死之不遑，宁有余暇为喜奎一弱女子，呕如许心血，耗如许精神，以事此无意识之争论哉？君等非昂藏七尺之伟男子乎？急公义，赋同仇，今其时矣。大好头颅，幸勿辜负。君等纵不自惜，喜奎为君等惜之。君等纵不自羞，喜奎为君等羞之。呜呼！君等若再不猛省回头，急起直追，尽心瘁力于国事，则君等又为国家之罪人矣。喜奎久怀漆室之忧，未继木兰之志。怅古征之已渺，念后起其何人？满目疮痍，望河山而陨涕；一城风雨，抚身世以兴悲。是则喜奎又自惜、自羞，不暇复为君等惜、复为君等羞也。宇宙茫茫，我忧孔多。胡帝胡天，至于此极。呜呼，噫嘻！喜奎尚有一言为君等告：夫婚姻自由，国有明令，此神圣不可侵犯之主权，而竟有某某横施以干涉之词，破坏法律，蔑弃人道之罪，喜奎其能免乎？抑主持舆论者，固应如是乎？其它污蔑私德之事多端，喜奎自问无他，亦在所弗计。然以为若是之人，而亦厕身舆论界，喜奎虽不肖，亦为我大中华国之舆论界放声一哭也。夫喜奎嫁与不嫁，果何与于人事？若以某某类推，漫京津间无一可嫁之人，卽谓举世无可嫁之人可也。喜奎谨矢言，非得上马杀贼，下马草露布，光明磊落、天真烂漫之好男儿而夫之，宁终身不嫁。苟得其人，虽为之婢妾，亦所愿也。至若权豪纨袴之子弟，以及金玉其外、败絮其中之小白脸，咬文嚼字、纯盗虚名之假名士，喜奎固早尘士视之矣。知喜奎者，其惟此乎？罪喜奎者，其惟此乎？』试观诸作，固一才女，徒以家贫，沦身于歌衫舞扇中，虽有才华无以表见。君子读其书，想见其为人，不禁为之痛哭流涕，长太息矣。 

　　○谭伶风义 

　　光绪乙卯秋，东南被水。谭鑫培演剧以赈，沈太侔、狄文子两先生，闻而壮之，各赋长句以志感。太侔诗曰：『有时宇宙沦偏颇，东南忽起轩然波。鲸鳄虽翦犹旋涡，人心民气难调和。高牙大纛冠峨峨，贪讟财货穷搜罗。弱肉强食逃刑科，酿为沴厉天罚苛。霪雨成灾倾江河，城垣上下栖蛟鼍。屋有荇藻田无禾，甑釜漂没生鼃螺。妇孺哭啼空饭箩，生灵浩劫将如何？解囊或有仁人过，生死骨肉休延俄。朱门贵人锦绣窠，摴蒱一掷千万多。饱量珍珠买青娥，偶谈及此遭诋诃。豪商富贾驱槖驼。囊中金银日摩挲。捐其涓滴泪滂沱，若婴心疾医难瘥。奔走劝募忙如梭，掩耳不闻口言他。一叟来前双鬓皤，言词伉爽笑且呵。谓君此计无乃讹，如向纨袴求荆轲。如从市井礼释迦，十无一应空媕婀。衰朽幸未死干戈，腰无金钱喉能歌。红笺榜示如媒囮，三日坐客肩相摩。入门购券恐蹉跎，输资争听临风哦。如裂金石戛玉珂，梨园鞠部销金锅。全充赈贷无欺讹，苍生苏涸起沉疴。白头供奉息涧过，泣谈天寳悲卷阿。目无王侯心如婆，堂堂此举名不磨。安财之虏懵南柯，愧此可以祛贪魔。金穴淼淼铜山嵯，大车稇载肥马驮。恣取无厌忧折矬，可怜光阴一刹那。扑灯自爇同飞蛾，鄙哉衮衮青紫拖。民瘼不问惭素紽，不及此叟春婆娑。勇于为义心番番，芝草无根茁荒莎。瓦石丛杂玉有瑳，斯人惜令老烟萝。飘零法曲黯凤鹅，笙璈歇絶停钲锣。教坊星散抛袍鞾，龟年侘傺弄钓蓑。渭城不唱鼾行窝，念及灾黎饲鲨鮀。慈悲偶一现弥陀，似疗疮痍来华佗。悒鬰无语醉緑醝，感慨今昔双手搓。新声靡靡新舞傞，不堪回首问鹦哥。凝碧池头满芰荷。』 

　　文子诗曰：『哭庵每作唐衢哭，忽开笑口谈谭伶。谭也业伶世所简，伶有士行吾所馨。守财奴虏习恶薄，买官买笑斯发扃。天下有溺乞援手，一钱閟若囊中萤。白豕变剧红羊刧，豺狼遍地隳天经。盲从物竞乖致异，果有凶年后兵刑。今岁三湘逮百粤，雨霪川溃横流腥。百万生齿葬鱼腹，孑遗飘泊踪浮萍。或代吁呼倡振捄，闻者类具痴聋形。先朝供奉娴法曲，人争入座倾耳听。时势殊易淫哇沸，同侪零落悲晨星。感此歌喉不轻放，屡郄重价甘罍缾。今为曾南账灾事，慨慷一诺标旗亭。约期登场致重客，梨园白发存典型。发棠莫笑为冯妇，张乐差堪方洞庭。醵得金钱助泛粟，沟瘠垂毙聊延龄。闻斯侠举心悱恻，人性同抱天君惺。胞与恫瘝扩此念，何难积壤填沧溟。哭庵开社征题咏，欲令顽石都通灵。我不善歌歌当哭，请为彼美歌榛苓。』 

　　○请禁私寓 

