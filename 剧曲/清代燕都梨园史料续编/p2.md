<!-- { "loadSidebar": true } -->
　　中华民国二十六年元旦东莞张次溪识于宣武门外烂缦胡同东莞会馆之拜袁堂 

　　●云郎小史 

　　如皋冒鹤亭辑东莞张次溪订 

　　鼎革初，先巢民征君，年才三十，絶意仕进，奉父宪副公，两世称遗老。家有水绘园，在如皋城东北。中有妙隐香林、壹默斋、枕烟亭、寒碧堂、洗钵池、小浯溪、小三吾、月鱼基、烟波玉亭、湘中阁、悬溜山房、因树楼、涩浪坡、镜阁、碧落庐诸胜。四方宾至如归，若东林、几社、复社故人子弟，下逮方伎、隐逸、缁羽之伦，来未尝不留，留未尝辄去，去亦未尝不复来。征君投辖开尊，辄出家伶娱坐客。有紫云、杨枝、灵雏、秦箫诸人。而紫云色艺冠絶流辈，其与宜兴陈其年检讨缠绵生死一叚公案，至今犹啧啧人口。 

　　龚芝麓《定山堂集》有《戏和檗子赠杨枝》七絶二首，又《和杨枝一泓秋水漾羣鹅》七絶一首，又《戏送杨枝并简水绘主人》七絶二首，又《画堂春和青若赠杨枝韵》《长相思和其年韵同前》《玉人歌再和其年韵同前》《浪淘沙和纬云韵同前》词各一首。王阮亭《渔洋诗集》有《杨枝曲戏代其年》七絶一首。程周量《海日堂集》有《杨枝词》《和龚尚书韵戏赠》七絶二首，又《听杨枝度曲和芝翁韵书赠》七絶一首。检讨《湖海楼集》中则有《杨枝曲》七古一首，《赠杨枝》七絶一首，又《杨柳枝本意》《长相思赠别杨枝》《玉人歌杨枝今岁二十为于齐纨上作小词》《虞美人吴门春暮重见杨枝词》各一首。《渔洋集》诗集有《灵雏便面》七絶一首，《诗观》有姚舒恭《水绘园留别陈郎灵雏》七絶二首，检讨有《阮郎归为灵雏题昼》《满江红陈郎以扇索书为赋一阕》词各一首。《定山堂集》有《寄秦箫》七絶二首。检讨有《秦箫曲》七古一首。 

　　紫云姓徐，一字九青，又号曼殊。 

　　蒋京少《迦陵先生外传》云：『先生客如皋者十年，主人冒君辟疆也。明末，迦陵父定生公，与如皋冒辟疆、商邱侯朝宗、桐城方密之并以名卿子读书砥行，倾家财交天下名士，天下称「四公子」。四公子深相结，宏光时，定生公罹党祸，朝宗捐数千金，力为营脱。侯无德色，陈亦不屑屑顾谢，相与为古道交如此。定生没，辟疆招迦陵读书于家，爱其才隽，为进声伎，以适其意。歌者杨枝度曲，紫云吹箫。十年间，迦陵诗文益复淋漓顿挫，所著有《射雉》《小三吾唱和》诸集。』【案：检讨在如皋所刻，诗名《射雉》词名《乌丝》。《乌丝词》余见刻本，仅二册。《射雉集》迄未得见。《小三吾唱和》今收入《同人集》中。检讨又有《今文选》八卷，征君鬻负郭田刻之，今亦未见传本。】 

　　钮玉樵《觚剩》：『其年未遇时，游广陵。冒巢民爱其才，延致梅花别墅。有童名紫云者，儇丽善歌，令其执役书堂，生一见神移。适墅梅盛开，生偕紫云徘徊于暗香疏影间。巢民见之，佯怒，縳紫云，将加以杖。生傍徨，计得冒母片言方解。时薄暮，乃长跪门外，启门者曰：『陈某有急，求太夫人发一玉音，非蒙许诺，某不起也。」因备言紫云事。顷之，青衣媪出曰：『先生休矣，巢民遵奉母命，已不罪云郎，然必得先生咏梅絶句百首成于今夕，仍送云郎侍左右也。』生大喜，摄衣而回，篝灯濡墨，苦吟达曙。百咏既就，亟书送巢民。巢民读之击节，笑遣云郎。』【蒋京少传亦载此，而文稍异。】 

　　检讨初见征君时，为崇祯已卯随定生先生应制南都，才十五岁。征君《哭陈太史诗》所谓『见君刚覆发』也。至顺治丁酉，复于南都再见。征君始订水绘读书之约。以明年戊戍十一月七日至，恰值征君母马恭人生日，检讨《留别冒巢民先生诗》：『忆我过如皋，太母正悬帨。』是为戊戍冬是也。又云：『阿云年十五，姣好立屏际。笑问客何方，横波漾清丽。』由戊戍逆推十五年，知紫生于甲申矣。 

　　检讨《徐郎曲》云：『江淮国工亦何限，徐郎十五天下奇。一声两声秋雁叫，千缕万缕春蚕丝。涤除胸臆忽然妙，检点腰身无不为。高才刌曲惊莫敌，细心入破真吾师。徐郎醉汝一杯酒，汝醉还能作歌否？请为江南曲，一唱江南春。江南可怜复可忆，就中仆是江南人。忆昔江南夜三五，谢家儿郎健如虎。结发平翻乌角盐，当窗滥作善才舞。此日当歌便瘦生，此时善舞便相迎。知音自是缘门第，识曲由来擅姓名。教成南国无双伎，弹破凉州第一声【二句本集无，据《同人集》补】十里倡楼留客住，三更街鼓得人情。霍王小女家家瑟，杨氏诸姨部部筝。俱夸玉树华筵坐，不怕金吾大道行。【二句本集无，据《同人集》补】二十年来事沾臆，南园北馆生荆棘。雀九堂前只独怜，奉诚园内无相识。琵琶斜抱恰当胸，细说关山恨几重。南曲不传张伯起，北宫谁数沈君庸。霜天秃发那堪摘，寒夜单衫只自缝。暗里漫寻前度曲，人前不认旧时容。谁知老大不自得，却向徐郎叙畴昔。畴昔烟花不可亲，徐郎一曲好横陈。干卿何事冯延己，错谱悲凉感路人。歌罢谁人击鼍鼓，十万银筝落如雨。前辈徐郎慎勿轻，君不见陈九白头浑脱舞。』自注：『陈九，徐郎教师也。又，丁圣瑞丈招饮，卽席分赋。句云：『况有秦青歌，歌声入杳霭。徐郎更倾城，我见愁无赖。』 

　　陈确庵《得全堂夜宴记》云：『客有称《燕子笺》乐府，谱自怀宁来者。因遂命歌《燕子笺》。回风舞雪，落尘遏云。忽念吾其年《秦箫》《杨枝》诸词，真赏音者也。』又后记云：『越一日，复开尊于得全堂。伶人歌《邯郸梦》。伶人者，卽巢民所教之童子也。徐郎善歌，杨枝善舞。有秦箫者，解作哀音，每一发喉，必缓其声，以激之悲凉仓况，一座欷歔。』又《兰陵美人歌》句云：『徐郎窈窕十五六，覆额青丝颜如玉。昔之紫云恐不如，满座猖狂学杜牧。」【此诗《同人集》不载，见《本事诗》。】又，《和瞿有仲观剧断句》云：『十五徐郎舞袖垂。』 

　　《瞿有仲观剧断句》云：『歌声宛转落珠玑，放诞风流试舞衣。可道杨枝都占尽，半妆早已让徐妃。』又：『汉宫若得徐郎入，不把河山禅董贤。』又《留别巢民先生》云：『秦箫为歌杨枝舞，就中紫云尤媚妩。红儿雪儿无足数，桃叶桃根如粪土。』又：『紫云紫云真妙絶，情怯心慵歌未歇。俄而夺春晖，俄而乱白雪。哀音满座风骚屑，不顾吴侬肠断折。』又：『黯然把酒顾紫云，为我重赓将进酒。』又《冒巢民先生五十寿序》云：『余在客乡，无以将意，卽借先生之酒，命歌童中善歌如紫云者，歌余赠先生长歌以为寿。』王周臣《冒巢民五十寿序》云：『确庵陈子为余言，水绘庵之胜，树木掩映，亭榭参差，曲水环流，山亭独立。尝于其中高会名流，开尊张乐。其所教之童子，无不按拍中节，尽致极妍。紫云善舞，杨枝善歌，秦箫隽爽，吐音激越，能度北曲，听者凄楚。』 

　　邓孝威《徐郎曲》云：『一曲清歌彻夜闻，妆成红袖更殷勤。殢人也自烟花乱，不敢当筵唤紫云。』又：『灯炧花寒歌板停，曲房深处酒微醒。堪怜生小江南意，一到文园眼自青。』王阮亭《紫云曲戏代其年》云：『黄金屈膝玉交杯，坐烬银荷叶上灰。法曲只从天上得，人间那识紫云回。【《渔集》《带经堂集》尚有《将往金陵冒辟疆携歌儿见过诗》。】 

　　检讨既至如皋，遂留度岁。明年己亥春，戴务旃自和州至，同读书于水绘之小三吾，有《小三吾唱和集》。一夕成诗独后，征君以诗调之云：『每惊风雨句，今日减清狂。』自注：『其年时有所昵。』 

　　检讨尝夜饮友人所，紫云待之不至，留词而去。检讨和之，云：『如尘如梦如丝，脉脉意谁知？归来恨晚，休摇屈戍，慢叩罘罳。一阵碧虚窗外雨，三通鼓人去多时。空留彩句，蜜花笺淡，凤胫灯欹。』【《极相思》】惜紫云原词不传，遂让杨枝『一泓秋水漾羣鹅』七字，附见《定山堂集》中，独有千古。 

　　《怊怅词二十首别云郎》，盖作于康熙壬寅，附有蒋大鸿序云：『徐生紫云者，萧郢州尚幼之年，李侍郎未官之岁，技擅平阳，家邻淮海，托身事主，得侍如皋。大夫极意怜才，遂遇颕川公子。分桃割袖，于今四年，虽相感微词，不及于乱。若乃弃前鱼而不泣，弊轩车而弥爱。真可谓宠深緑鞲欢逾绛树者矣。维时秋水欲波，元蝉将咽。公子乃罢祖帐而言旋，下匡床而引别。江风千里，讵相见期，厥有怊怅之篇，曲尽离忧之致。仆岂无情？岂能胜此。伤心触目，曾无解恨之方。拊节和歌，翻作助愁之句。』【案：蒋是时亦客水绘】诗云：『作客天涯四载余，江城灯火倍愁余。一枝琼树天然秀，映尔清扬照读书。』『乍见筵前意便亲，今生怜惜夙生因。莫言自小青衣贱，也是江淹传里人。』『命不如人黯自伤，只缘多难滞他乡。旅愁若少云郎伴，海角寒更倍许长。』『中酒将离思不禁，年年桐树碧愔愔。物犹如此难为别，怊怅无言泪满襟。』『落拓分司老更狂，半生踪迹总凄凉。分明记得从前事，钿笛牙签共一床。』『弱柳轻云尽可怜，当时身畔斗婵娟。柳条今日归何处？祗剩寒云似昔年。』『薄命都由技艺工，怜才那复古人同。平原座上人如许，独酌椒浆酹马融。』【自注：马羽长先生最爱云郎，时己没矣。】『记得端阳五月中，君曾薄醉倚疏栊。分明一幅潇湘水，斜坠明霞数缕红。』『三鼓出门乌夜飞，五更还家星宿稀。水晶楼角几时暖，独坐待君归未归。』『不归独坐到天明，斜倚香篝叹息深。鼠蹴筝弦声窸窣，错疑人扣兽环声。』『丰乐桥头白酒旗，大夫庙后緑杨枝。而今缘尽何须恨，曾见羊车絶妙时。』『城南定惠前朝寺，寺对寒潮起暮钟。记得与君新月底，水纹衫子哺秋虫。』『洗钵池头弄玉荷，荷开浪滑昼船多。不知何日苹州岸，重听徐郎水调歌。』『归棹原期七夕前，维摩因病暂相牵。那知看过穿针会，无数伤心到眼边。』『玉碎花残画阁前，相依无计说相怜。只今掩面看歌舞，愁杀天涯玳瑁筵。』『池塘秋水碧粼粼，细草沿堤软似茵。寄语高楼休挟弹，鸳鸯终是一心人。』『鹊脑将残酒再斟，此生何以报知音。断纨碎墨无多语，珍重文人一片心。』『征鞍每岁愁中跨，短棹今年病里还。自是离人无限泪，平添秋色到吴关。』【自注：余自如皋归，每岁从陆，今秋水已直接骥沙矣。】『别时尔母病阑珊，门户萧条药饵难。他日高谈强饭后，临风觅纸报平安。』『琼花观里无穷树，雪压霜欺总不妨。独有一枝憔悴甚，愿邀风露到东皇。』【案：诗中『玉碎花残』『雪压霜欺』诸语，当指云坦率失欢，与人睚眦言。见检讨《留别征君诗》。】 

