<!-- { "loadSidebar": true } -->
　　检讨既得芝麓力，入史省斋学使幕，遂携紫云之中州。有《过邯郸道上吕仙祠示曼殊》。词云：『丝竹扬州，曾听汝，临川数种。明月夜，黄梁一曲，緑醅千瓮。枕里功名鸡鹿塞，刀头富贵麒麟冢。只机房、唱罢酒都寒，梁尘动。久已判，缘难共。经几度，愁相送。幸燕南赵北，金鞭双控。万事关河人欲老，一生花月情偏重。笑两人，今日到邯郸，宁非梦。』【《满江红》】自注：『曼殊工演《邯郸梦》剧。』 

　　检讨有《三月十二日敷文招饮花下诗》，句云：『一尊只少人吹笛。』自注：『时九青卧病』。又《沙随感旧》词云：『思量往事极分明。小徐卿，昵云英。萧寺幽窗，檀板劝银罂。两小一双描不尽，红烛下，态盈盈。』『西风卷起来年情。寺钟鸣，记前生。落叶中原，恰又趱离程。淡月晓风昏似梦，和泪也，出层城。』【《江城子》】皆寓中州时，为紫云作。检讨在中州三年，娶妾生子。先是己亥春，征君孙溥弥月，检讨《汤饼诗》结句云：『安得小妇生枚皋。』征君任买妾，旋为遥制所阻。至是，狮儿生。征君复为诗招之云：『急挈枚皋过草堂。』力任抚养，检讨心许之而不来。后携妾子及紫云归宜兴。子夭，妾亦下堂去。见征君《哭陈太史诗注》。 

　　检讨以壬子十一月最后重过如皋，征君有《述怀诗》六首。其五首云：『四世通门谊百年，儿曹九载共芳荃。惭非绛帐饶丝竹，曾遣青童伴食眠。见惯数来凭旖旎，心知携去省缠绵。旁观悞悦何多事，掷拂相从汝较贤。』检讨和之，第三首云：『记作听歌旧末行，有人低唱贺新凉。昵他帘底翻莺拍，从我天边御虎伥。再至岂无心一寸，不来多恐法三章。沈思前事差无负，曾劝衔泥老画堂。』盖是时紫云留宜兴，未从行也。 

　　征君又为检讨《题紫云小影》二絶句云：『夜遣青童伴读书，老夫爱客胜璠玙。六年别去情如海，画里逢人应问余。』『陈子奇才乱典坟，陈子痴情痴若云。世间知己无如我，不遣云郎竟与君。』宜徐电发称：『平原高谊，杜牧痴情。传之《本事诗》中，应作千秋佳话。』而张瘦铜至有『九京欲拜如皋墓』之句也。 

　　征君子青若，亦有《题紫云小影诗》云：『情死情生不自知，偶然情到系侬思。欲知惆怅无端处，试见轻云一缕丝。』【案：此及征君诗，皆题《出浴图》内。】检讨在如皋十年，居得全堂北一小楼。其《壬子再到如皋宿谷梁宅后小楼》二诗云：『十载曾经宿此楼，烛花潋滟古梁州。于今欲觅听歌处，只在帘钩槛角头。』『断板零朱百不全，白头重上此楼眠。慿谁啼醒扬州梦，惟有栖乌似昔年。』时征君家已中落，携青若移家北巷，谷梁仍留故宅。今宅复归余，焕然重新，且从骨董家得董香光书得全堂匾额，顿还旧观，因颜此楼曰『陈楼』。每当风日晴美，徘徊帘钩槛角间，辄想见髯与紫云下九初三同嬉戏也。又以检讨有《白秋海棠赋》在如皋作，今于楼下补种白秋海棠花。时恒与姬人背诵『罗裙泪点，薇帐情人』语。 

　　阮吾山《茶余客话》，言紫云从检讨流落中州，后为宋牧仲御车，黄须如猬。云此语得之于家葚原上舍，误也。蒋永修《陈检讨迦陵先生传》明云：『尝嬖歌童云郎，云亡，覩物辄悲，若不自胜者。』检讨有《春夜间见壁三弦子，是云郎旧物，感而填词》云：『春灯炧，拚取歌板蛛萦，舞衫尘洒。屏间乍见檀槽，与秋风扇，一般斜挂。帘儿罅，几度漫将音理，氷弦都哑，可怜万斛春愁，十年旧事，恹恹倦写。记得蛇皮弦子，当时妆就，许多声价。曲项微垂流苏，同心结打。也曾万里，伴我关山夜。有客向、潼关店后，昆阳城下。一曲琵琶者，月黑枫青轻拢细砑。此景堪图画。今日怆，人琴泪如铅泻，一声声是，雨窗闲话。』【《瑞龙吟》】 

　　又《清明感旧》云：『正轻阴做来寒食，落花飞絮时候。踏青队队嬉游侣，只我伤心偏有。休回首，新添得一堆黄土垂杨后。风吹雨溜，记月榭鸣筝，露桥吹笛，说着也眉皱。十年事，此意买丝难绣，愁容酒后微逗。从今怕到岐王宅，一任舞衣轻斗。君知否？三两日，春衫为汝重重透，啼多人瘦。定来岁今朝，纸钱挂处，颗颗长红豆。』【《摸鱼儿》】乙丑二月，余赴津门，从检讨后人葆生大令家，见检讨手书词稿，凡八巨册。此词《清明感旧》下自注：『时九青新逝。』后附同人和词二十首，今刻本将此五字删去，遂有《茶余客话》大杀风景之谈。为録诸词于后：史惟元云：『正堪怜画桥烟柳，风流暗想如许。绮筵长忆歌喉好，沦落今归黄土。江上路，空望断杜鹃声里无归处。怨春无主，任无赖东西，几番作恶，零乱卷飞絮。思前事，携手长堤日暮，曲终人醉南浦。梨花昨夜枝头满，犹似掌中相觑。寒食雨，只落得，孤坟夜掩青松树，舞衫抛去。领几队笙歌，夜台供奉，犹唱断肠句。』史鉴宗云：『正愁人梨花丝雨，酿来春恨如醉。玉钩何处销魂曲，横笛一声吹碎。灯下泪，都化作落红点点风前坠。不堪憔悴，向斜日荒原，一抔马鬣，杜宇数声里。当初会，杨柳晓风情味，烟江缥缈无际。玉笙指冷春寒夜，此意只君应记。君去矣！空剩得，骊珠一串梁尘内，返魂无计。看燕燕莺莺，朝朝暮暮，梦绕乱山翠。』蒋景祁云：『记当年未曾识面，如今一样伤旧。伤心点点多情泪，不许眉头不皱。空回首，只此际红稀緑暗谁携手？弦哀声骤，看谱就乌丝，题成黄绢，处处断肠有。三生事，早把今生参透，相思欲诉难又。怨春不待春归去，剩得春愁知否？残春候，便剪阕，新声杨柳风前后，情多魂瘦。猛回忆花筵，移箫换柱，铁马画檐吼。』储贞庆云：『叹风流有人去也，广陵散已中絶。荒山野径埋年少，更在清明时节。风又烈，浑不见当筵对酒歌喉咽。云穿石裂，算贺老云亡，龟年长逝，谁谱清平阕？江南岸，有约轻桡短檝，十年旧事空说。眉山海外从游者，一样云随烟灭。肠寸结，还恐是，海棠血洒梨花雪，青枝早折。但转眼经年，柳郎原上，又是逢寒食。』吴本嵩云：『但人间一番寒食，伤心事定添件。凄凄今岁风和雨，又有人随花片。肠堪断，也烧送宝钗瑶瑟荒郊畔。风流云散，是宛转歌声，翩跹舞影，吹去纸鸢线。须孤负，司马从今游览，征鞍旅舍谁伴？笔床砚匣还依旧，懊恨伯劳飞燕。难消遣，便剪纸，招魂不见当时面，江南春晚。只柳絮吹时，子规啼后，应有夜深叹。』潘眉云：『正百六禁烟时节，纷纷花落如许。东君着意今年早，蜀魄未催春去。春未去，偏又有个人先向春归路。繁华尘土，但燕啭莺啼，云昏柳暗。蓦地上眉妩。三年久，曾伴帝城风雨，新声短笛如诉。长卿若卖《长门赋》，薄命未应春妬。今何所？想夜壑，沉沉那得词歌舞，柔肠谁付？愿薄幸成名，浪游踪迹，珍重有情处。』徐喈凤云：『近清明是花皆放，催残一夜风恶。君家歌者如花美，怎奈亦随花落。魂何托，料尚在柳园桃坞闲飘泊。泉台寂寞，逐玉管仙童，霓裳帝女，并奏钧天乐。尤堪惜，司马长年作客，南北每同帷幄。从今更向京华去，谁弄寓楼弦索。春梦觉，蓦听得，莺啼燕语思量着，香魂渺漠。便野店孤檠，虚斋短枕，血泪定愁涸。』黄锡朋云：『画楼前垂杨千缕，东风摇漾如旧。园林徙倚无情绪，还忆当年聚首。眉尖皱，徒对此春光滟潋难消受。青衫湿透，纵飞燕玉环，同归尘土，说着伤心否？笙歌歇，孤负溪山明秀，愁交怕沾春酒。相思一曲谁调就，且任花开锦绣。徘徊久，空望断，彩云飞去人归后，饧箫声骤。便緑满长亭，红深小院，不是欢娱候。』又云：『想风流忽然云散，烟波画舫如旧。饧香酒沃催人醉，怎奈眉梢欲皱。嗟分手，犹记得舞衫歌扇桃花候。风斜雨骤，望野草荒原，招魂无处，泪落频沾袖。应怜惜，我亦幽情方逗，一时旧好难觏。落红点点飞南陌，且作乌丝佳奏。君醒否？君不见，隙驹石火非长久，禅关参透。只碧浦红亭，灯前月下，还忆眼波溜。』任绳隗云：『想当然徐娘老去，再来还是情种。深闺变调为男子，偏向外庭恩宠。花心动，曾记得踏歌玉树娱张孔。红丝又控，爱叔宝风流，元龙湖海，夙世曾同梦。谁知道，才把余桃亲捧，玉容一旦愁重。从今省识莲花面，生怕不堪供奉。诚躭恐，趁寒食，清明金盌埋青冢，陈郎休恸。从古少年行，回头及早，仿杀侍中董。』史可程云：『过江来碎心寒食，泪倾鹃血盈斗。春衫湿透桃花雨，情种如君都有。难消受，旋理却灯前月下调簧■〈目朱〉。莺僝燕僽，况齿穉何戡，技工怀智，俏惹垂杨覆。 

　　花开谢，此意缠绵厮守，鹍弦那得重奏。笙歌曾恼司空眼，玉树声销残漏。情偏逗，君不见，鲛珠红印湓城袖，春愁迭凑。任画字旗亭，断肠金谷，总泻埋香酎。』王千臣云：『记瞥然春城月夜，人儿邂逅如玉。半笑留颦生妩媚，坐对银釭歌曲。伤心触，到今日吴歈楚些声难续。杜鹃归促，看红露朝零，青烟夜冷，溃泪还盈掬。无端事，分得愁肠一束，眉尖顿遣双蹙。思量那得文成术，依样招来面目。须细嘱，休叹息，千年冢上萧萧竹，香尘争逐。但碧化何时，返魂难觅，形影漫相扑。』诸词皆和原调，作者则皆宜兴人也。 

　　读诸词，可知紫云之逝，必在宜兴。其逝时，必在清明。以前但未得其所逝之年，今以检讨词集细考之，乃知其在乙卯也。《五彩结同心 过惠山蒋氏酒楼感旧》云：『惠山山下，谁氏高楼，记曾借我酣眠。夜半喧、山雨龙峯顶，飞挂百幅帘泉，当时尚有玲珑在。凭阑唱，落叶哀蝉，可惜是声声红豆，忆来大半难全。如今重经楼下，只水声呜咽，髣髴鸣弦。弹指匆匆，旧时燕子，换做万重啼鹃。当垆莫唤楼前客，应怪我，泪浥红棉。惆怅煞，一天明月，满汀渔火商船。』题注：『余昨年与云郎曾宿此楼。』其第二首云：『乙卯冬杪，与园次饮惠山蒋氏酒楼。』又《沁园春》云：『甲寅十月，余客梁溪，初五夜刚半，忽有声从空来，窅然长鸣，乍扬复沈。或曰：『此鬼声也。』词以纪之。』知《五彩结同心》词作于乙卯。所谓昨年，则指甲寅。又《贺新凉》词《惠山遇冒爰及谷梁酒间感事并示杨枝》句云：『沦落旧人谁尚在？只有何戡情熟。船倚在，黄芦苦竹。落照重逢询伴侣，也未将，言应蛾先蹙。』亦必同时所作。 

