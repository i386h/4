<!-- { "loadSidebar": true } -->
　　《蝶阶外史》一书，成于咸丰四年，中有『义伶』一则，叙徐小香事也。文曰：『伶小香，字蝶仙，隶梨园三庆部。演《借云》一折，豪情侠气，擅名京师。尝过其曹某甲寓，见教新买歌童，夏楚惨毒，香侧然婉谏。甲曰：「此购以京蚨千二百缗，如见怜，请将去，何事嚣嚣见责耶？」香愤然，卽以原价赎童归，锦衣鲜食，所以慰藉之者良殷。然微窥童意，似甚抑郁，固诘之，始泫然曰：「蒙师教育，恩至厚。然侬名宦裔，鬻身贱役，辱及先人，是以悲耳。」香细诘家世，曰：「儿江左巨族，姜姓，曾王，父某以大司寇起家，累代簪缨。及某之身，父母早逝，庶祖母不安其室，为恶少诱去，辗转掠卖遂及此。闻舅氏沈小梅，供职内阁，未识能相见否？」香询内阁，果有所谓沈舍人者，邀之来，与童晤，抱头而泣。香卽属沈携童去。沈曰：「我官京朝，贫如洗，原值一时不能归，祗好陆续以偿耳。」香曰：「我亦好人家儿女，今世堕落，愿修来生，请携童去，资可无计也。」沈终不肯，书券付香，香焚之，曰：「我已收却矣。」送甥舅同车返。此咸丰壬子年事也。林虑刘石房大令镇冈为予道其事，并赋《义伶行》一篇。予谓香之所为，有古侠士风，今世岂多觏乎？因志之以广其传。』并録其诗云：『蝶栩栩，仙飘飘，伶兮乃有人中豪。人中豪，美冠玉，委身梨园工度曲。度曲羞作女郎声，曾貌常山赵顺平。忠肝义胆当场见，银铠花枪相映明。一曲未终齐道好，声动京华诸大老。楼头含笑催赐金，金钱散落知多少？得钱羞学守财奴，誓向人寰作豪举。闻道同曹买红儿，中堂丝竹教歌舞。弱质筵前半字讹，老伶座上笞如雨。伶兮瞥见呼伧楚，如此相煎何太苦？婉言劝谏手频挥，反唇稽处两心违。倾囊一怒赎身券，锦车载得红儿归。归来覆以黄金屋，沆瀣为餐芰荷服。雅歌日聘老宿传，艳曲宵传弱弟读。殷勤教育宽且柔，底事渠侬不解愁。金缕新声笑强索，银釭背立泪先流。知有牢骚在胸臆，再四批根费研诘。千呼万唤不成声，一语未宣双袖湿。上言莫报师恩渥，下言深愧家声辱。家声大被冠阊门，先代秋曹八座尊。簪笏数传少陵替，生不逢辰失怙恃。彼妇之口挟予走，宛转惨遭念秧手。若非菊部遇吾师，弱质已填沟壑久。辄闻有舅沈中书，内廷仓俸清且癯。可怜咫尺天涯隔，焉能拔我出泥涂。伶也闻言心骨哀，驱车速得休文来。渭阳乍见交相泣，鲛珠双泻如琼瑰。手赠明珠还合浦，六十万钱掷如土。出门一笑送君行，从此相逢任尔汝。我闻此语疑未真，芒鞋遍踏长安尘。闻德堂中【香寓名】访义士，皎如藐姑射仙人。坐久试叩三生石，茫然恍惚味前因。细翻书筴见一纸，感恩密写珍珠字。下钤沈姓小梅章，此事乃得穷根底。君不见诸公衮衮纡青紫，挥尘高谭剖名理。故人偶遇任昉儿，谁肯一救涸鱼死。乃知古称烈丈夫，指囷焚劵何途无。噫嘻伶也其仙乎！噫嘻伶也其仙乎！』 

　　○緑儿 

　　緑儿者，梨园伶人也。色艺俱絶，华阴袁听涛为作《可怜词》四律，燕山孙橒釆入《余墨偶谈》，为时传诵，诗云：『倾城花底唤秦宫，水上鸳鸯雪上鸿。杨柳偶随燕市緑，樱桃不数郑家红。颦如越女愁俱好，曲顾周郎误亦工。侬说可怜怜未得，如卿真个可怜虫。』又：『茜纱裙束沈郎腰，不是柔肠骨亦销。弱貌漫矜张窈窕，戎妆也学霍嫖姚。歌翻杨柳声声漫，香印莲花步步娇。一曲回波人似海，青灯红烛可怜宵。』又：『牙根微转几声莺，低唱无声胜有声。一缕情随眉语度，四条弦和指音清。香分金钿增长恨，花堕珠楼认小名。吟遍洛神都不称，只应唤作可怜生。』又：『紫云魂断艶阳晨，解识司勋顾每频。似此情深真欲醉，纵非见惯也相亲。二分秋好花争笑，百啭声柔鸟共嚬。忙杀旗亭眉样柳，含烟齐效可怜颦。』 

　　○戏提调歌 

　　燕山孙橒《余墨偶谈》载《戏提调歌》，于斯可见道咸间歌舞之盛。歌有小序，曰：『京师戏班甲于天下，非止行头新鲜，声音响亮，缘班中诸脚色，平时居养有素，故登场，举止笑言有迥不犹人之概，非外省演戏者所能彷佛也。团拜【每省、每科，并各衙门俱有】作寿，及搭席请客，可以衣冠聚会者，名曰：『戏庄子。』【文昌馆、财神馆是最著者】自同治年来，演戏盛于正二月，渐至四月始止。每演戏一日，必继以夜，金鼓丝竹，鞺鞳暄阗。一日夜戏价、酒席之资，虽有定格，而戏赏添菜则夸多鬪靡，有费至四五百金者，亦一时积习然也。如团拜作寿，先期必于同人中，择一熟习世务者，凡定班搭席，及是日点戏添菜，一切杂务专司之，美其名曰「戏提调。」韩幼芸别驾言，某友常充是选，编有《戏提调歌》。録以见示，形容尽致，存之以博轩渠。』歌曰：『众宾皆散我不散，来手【班中管事之名】未到我巳到。巍然独踞下场门，赫赫新衔戏提调。定席要便宜，点戏夸精妙。怒目有官人，【是日必向司坊中借二三执鞭者，在门前弹压，名曰：『官人』，又曰：『小马。』】软语磨车轿。【老师并各堂官车轿夫饭钱最难开销，且易得罪，故须磨以软语。】徧索年前旧戏单，烂熟胸中新堂号。【京师旦脚曰『相公』，所居之寓曰某堂。知其堂，知其人，知其人住某堂，始能点其戏。】大蜡亲试三枝头，【曰受热、曰坐蜡、皆京师俗呼为难者之别名，此语有双关之意。】靴页偶装几千吊。【京官多穷，故曰：『偶装』，亦见是所费不菲矣。】小香到，提调笑；喜禄病，提调跳。锁得长庚跟兔暂向柜房存，待到半夜三更自己转湾仍放掉。吁嗟乎！三更曲罢尤可怜，昏花二目饥肠穿。左有牙笏右掌柜，小马纷来满堂前。灯火全不见，阴森疑到阎罗殿。此时提调锦囊空，只余三字「明天算！」』 

　　○瘿公死事 

　　顺德罗瘿公，养疴北京德国医院。余从家君子往视，公精神清明，倚枕自草遗嘱示其家人，并嘱影印二百份，分送世好。其遗嘱曰：『讣告式云：显考罗公瘿公，悼于中华民国某年月日，疾终某处。不喜科名，官职前清已取消，述之无谓也。民国未入仕，未受过荣典，但为民而已。如公府秘书、国务院参议上行走，及顾问、咨议之类，但为拿钱机关，提之汗颜，不可陈及。殓葬式：殓用僧衣最适宜，清封不适用，民国制服所不喜，今生不能成佛生天，期之来生耳。碑文式：「诗人罗瘿公之墓。」最好请陈伯严先生书之，不得称「清诗人」，盖久已为民国之民矣。平生文词，皆不足示人。惟诗略有一日之长，可请刚甫定正印送，以为纪念，亦不亟亟，以精美为主。哀启不必附送，无可足言也。前诗及此数纸可印送。程君艳秋义心至性，照揜古人，慨然任吾身后事极周备，将来震艮两子善为报答。甲子八月初四日晨，罗瘿公倚枕书。』『盖极支离矣，墓地能得香山最佳，恐办不到，否则西山平近处，多显者别业，亦适宜也。八月十八日夜，瘿公书。』又《怀友诗》四章，附以小引，曰：『甲子四月，旧疾复作，入居德国医院，不觉已入秋矣。海内朋友，音信隔絶，疾既渐退，成此四章，以慰知好，聊代音书也。时七月二日。』诗曰：『世人欲杀李太白，天意终存铁汉楼。万楚千幸都历尽，又撑病骨入新秋。』『故人无恙音书絶，忽讶讹言已九原。一客相存银字事，又求遗墨海王村。』【客岁，余病笃，有搜吾墨迹于厂肆者，今闻又有搜求者矣。】『吞针一钵同罗刹，袒背瘢痕似鄂公。今岁再蒙天所赦，自标新号署甡翁。』【住医以来，身受注射三百余针，两臂、两腿无全肤矣。】『平生自诩安心法，每为嗔痴损道功。今日病中才悟彻，万缘灭尽一心空。』【病中楚酷，凡人生痛苦，靡不尽历，惟灭尽思想，则痛苦渐减。今则痛苦渐尽，思想渐起，仍当力破嗔痴耳。】 

　　按瘿公落拓旧京，纵情歌舞以自遣，于梨园诸子，独奇程艳秋。艳秋家贫，劵与花旦荣蝶仙为弟子，性拗，日受鞭扑，创几死。瘿公怜之，出资脱其籍，使师事陈德霖、王瑶卿、梅兰芳，名日以显。丙寅秋七月，艳秋游西湖，谒散原老人，乞书『诗人罗瘿公之墓』七字，酬润笔五百金，老人未受，复感其风义，赋诗为赠，诗曰：『湖曲犹留病起身，日飘咳唾杂流尘。斯须培我凌云气，屋底初看絶代人。絶耳秦青暗断肠，故人题品费思量。终存风谊全生死，为话西山涕数行。』盖纪实也。 

