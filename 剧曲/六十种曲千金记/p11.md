<!-- { "loadSidebar": true } -->
　　咄。此间是兵戎利害之处。什么人在辕门外喧嚷。〔外〕下官乃相国卿萧何。有事启奏。〔平〕元来是老丞相。失瞻了。当职乃护军陈平是也。〔外〕元来是陈护军。失瞻了。〔平〕老丞相。军门紧急。不得参见。有何事启奏。就此传宣。 

　　【驻云飞】〔外〕谨叩辕门。口奏行宫玉耳闻。秦楚归鸿运。王霸难厮逞。〔平〕老丞相料不有负明君了。〔外〕臣安敢负明君。愈当谨愼。爵位崇高。恩宠兼隆盛。欲进奇才补万人。 
　　〔平〕人言丞相亡去。吾王太息。如失左右手。丞相所去之故必有因。 

　　【前腔】〔外〕事有其因。非是亡归背主恩。文辅忠当奋。武弼谋为本。〔平〕老丞相文武功绩。众所共知。〔外〕臣功绩何须论。尙无分寸。为主求贤。月下追韩信。王业恢弘须此人。 
　　〔平〕诸将亡去数千不追。独追韩信。莫非诈乎。 

　　【前腔】〔外〕蒙问谆谆。诸将易得。若还说那韩信呵。国士无双众所称。韬略谁能并。贲育难相兢。〔平〕老丞相何以晓得此人。〔外〕臣曾慕此人名。艺高谋胜。弱楚降燕。管取山河定。不比寻常一例轻。 
　　〔平〕如今为何启奏。 

　　【前腔】〔外〕干渎将军。〔平〕不敢。老丞相请起。〔外〕转乞传言达上听。〔平〕老丞相莫非与韩信有旧。〔外〕自与他无私敬。又不图荣幸。〔平〕老丞相启奏。封他什么官职。〔外〕臣言重恐相惊。愿祈君命。高筑坛台。拜授黄金印。大将褒封事可成。 
　　〔平〕原来要封他大将军之职。这也不难。〔外〕陈护军。却有一言相吿。吾主素慢简礼。今拜大将如呼小儿。此人所以去也。必欲拜之。择日斋戒。设坛具礼。方可成事。〔平〕旣如此。下官不敢擅专。必须转达吾王。老丞相只在此少待。眼望旌捷旗。耳听好消息。〔下外吊场介〕陈护军中宫请旨去了。下官不免遥拜。 

　　【滴溜子】臣何的。臣何的受君宠荣。臣不胜。臣不胜夙夜战兢。荐贤为国家先务。臣当就殒生。毋隐情。伏乞依臣所奏准行。 
　　【前腔】〔平上〕相国的。相国的用贤秉衡。吾王的。吾王的夙夜用行。今日筑坛完具。官封大将荣。待诏征。一一依卿所奏准行。 
　　老丞相贺喜贺喜。吾王勑命。依卿所奏。连夜筑坛具礼。封为大将之职。诏书随后到来。不必再奏。〔外〕下官就此谢恩。 

　　【下山虎】龙颜龙准。阔略宽仁。大德须承统。天王圣明。臣罪当诛殛。蒙恩护再生。报答心期大业兴。慰彼云霓望也。苏困回枯疆宇宁。〔合〕早降封侯令。高坛大将登。一着戎衣要使天下平。 
　　【前腔】〔平〕阴邪悉屛。阳德方亨。主善知人用。言行谏听。楚国猴空沐。秦邦鹿未停。仗尔忠良将相能。伐暴除凶怼也。坐见冰消罢战争。〔合前〕 

　　为国求贤世所稀。　　　　老臣功绩有天知。 
　　不施万丈深潭计。　　　　怎得骊龙项下珠。 

　　第二十六出　登拜 
　　〔末上〕力拔奔牛敌万人。拳搥猛虎冠三军。功成未得分茅土。专主旛旗守卫人。自家内使周昌是也。昨蒙主上差俺在此打扫将坛。怎么不见韩都尉到来。〔生上〕盖世奇才运未逢。随行编在伍营中。也知未见非熊兆。暂向湘潭作困龙。〔相见介〕韩都尉。将坛且是好了。不知是那个做。〔生〕我想是有功的便做。〔末〕这员大将莫不到是我做。〔生〕你有什么功劳。大将到是你做。〔末〕不知是那一个做。〔生〕管坛的舍人来了。 

　　【金钱花】〔丑上〕昨蒙内旨传颁。传颁。管差军士筑坛。筑坛。勑封官诰锦阑珊。黄金印系腰间。人人要做高官。人人要做高官。 
　　踏破铁鞋无觅处。得来全不费工夫。自家不是别人。骑将舍人程不识是也。适蒙王上差管筑坛。未知完否。〔生末〕舍人拜揖。〔丑〕周内使韩都尉。将坛完备了么。〔生末〕都完备了。〔丑〕旣完备了。我去看一看来。〔看介〕眞个好。〔末〕舍人。还有好处。〔丑〕怎见得好处。〔末〕带遶流霞白璧。脂涂赤色流丹。绯红紫奕宝雕阑。莹白浑如玉璞。四下裏旌旗匝锦。周围帐幕连山。层层级级上天关。好似灵台汉苑。〔生〕还有好处。〔丑〕还有什么好处。〔生〕花辏团封白玉。台分土迸金沙。凤凰风月战须夸。不教那神仙戏马。社稷鎭风令雨。山河隐雾藏霞。云霄声断楚云遮。胜似杏坛文雅。〔丑〕果然好。周内使。韩都尉。将坛已完了。你说大将是那个做。〔生末〕有功劳的便做。〔丑〕大将到是我做。〔生末〕舍人有何功劳。大将到是你做。〔丑〕韩都尉不要怪我说。你官卑职小。料然没你的分。周内使。你也不要怪我说。虽有守仓出战之功。也不在话下。〔末〕是。〔丑〕韩都尉。你不晓得。周内使便晓得了。〔末〕舍人。晓得什么。〔丑〕阿呀。好少功儿。你听我道。从王起沛。是我一功了。擒拿英布。是我两功了。破关时也是我。三功了。是我也不是我。〔末〕大将定是舍人做了。是便是。你若做不要忘了我众人。〔丑〕这个不妨。你时常来孝顺我。我便好。不好。着军校拿去砍了。〔生末〕这是看觑我两个好处。〔丑〕我虽是这等。不长远的。取笑取笑。旧时朋友。旧时朋友。〔生末〕圣驾到了。〔丑〕大将无人做。〔末〕官差是我为。〔生〕禹门三级浪。平地一声雷。〔众下又同萧何女官捧诏上〕 

　　【神仗儿】〔众上〕兵机将权。兵机将权。必须训练。谁能擅专。都尉堪充武选。为向辕门奏臣推荐。蒙圣勑就封贤。蒙圣勑就封贤。 
　　〔女官上〕圣旨已到。跪听宣读。诏曰。朕惟狂秦暴虐。涂炭生民。毒起干戈。云遶寰宇。朕奉行天讨。以顺人情。今杀伐用张。匪大将弗任。兹有相国卿萧何。荐尔臣韩信。素蕴韬略。堪膺重任。特筑高坛。斋戒具礼。拜为大将军。敕总督王师。四征不停。建功之日。另加赏爵。尔其钦哉。谢恩。〔众〕万岁万岁万万岁。〔外〕大将请受衣剑印。对坛谢恩。〔生〕老丞相不要误了。敢不是小生。〔外〕大将。诏书乃是金口玉言。岂得有误。 

　　【大叨令】〔生受衣拜介〕宝殿祥云。紫气朦朦。龙德宫。圣明君。氤氲雾霭。桂柏兼靑松。龙楼凤阁。雕梁花栋。此是蓬莱洞。 
　　【园林好】〔外〕老夫呵。向辕门吾曾谏王。封大将伊谁敢当。独举将军才量。眞国士果无双。拜大将正相当。 
　　【前腔】〔生〕悲歌起人都道亡。我亦欲怀归故乡。深感追留过奬。为大将恐难当。为大将恐难当。 
　　〔外〕将军不可过逊了。吾王听纳谏言。特封大将。正当夙夜勤王。以安社稷。若不从命。有违圣旨。〔生〕荷蒙王上褒奬。又蒙丞相提携。敢不竭忠报效。少酬万一。 

　　【赏宫花】〔外〕吾王用人。大将军封汝身。阃外须专征伐。任施行。勇后终当扶我汉。威仪端可鉴王情。 
　　【前腔】〔生〕下情战兢。愧何能受宠荣。朽质难堪重任。恐辜恩。犬马惭无酬圣德。凤麟当以助王兴。 
　　〔外〕元帅旨意。筑新营在十里之外。命老夫送元帅至新营。方纔敢回骑。〔生〕老丞相。不敢劳动。请回骑罢。 

　　【大环着】〔众〕摆鸾旌拥道。摆鸾旌拥道。鼍鼓轰敲。马队纷纭。步卒喧噪。骠骑军营四遶。送出辕门争看。紫泥封五花官诰。齐喝彩拦街欢笑。似万丈龙门高跳。〔合〕声名好。爵位高。看破敌功成。羽书飞报。 
　　【前腔】觑兜鍪晃耀。觑兜鍪晃耀。锦毳征袍。虎节千旌。高牙葺毒。倒把金戈挽掉。遥望威风凛凛。正是当权奇赛飘摇。御戎寇何须增灶。〔合前〕 

　　【合乔松】把秦灰静扫。将勇兵骁。平齐定魏收楚赵。燕境风迷振枯槁。方显谋猷妙。功勋立早。衣绯罗紫绶官品要。山河可保。看靑史丹书姓字标。〔外〕仰瞻天表。沈烟顿消。驰车骤马终宁遶。争夸大将英豪。金鼓闻阗闹。凯奏升平调。 
　　【越恁好】吾王登大宝。吾王登大宝。臣子佐唐尧。文功武烈。夸伊吕。灭尤巢。除凶雪耻。衔环结草。黄金在腰。锋芒白刃吾当道。安危各秉松筠操。 
　　【尾声】筑坛拜将从来少。跨海擎天思报。赤胆忠心助汉朝。 
　　〔外〕元帅。新营已至。老夫吿别了。〔生〕老丞相。有劳了。 

　　〔外〕官封大将竖奇勋。　　　　〔生〕洗尽淮阴十载贫。 
　　〔生〕画虎未成君莫笑。　　　　〔合〕安排牙爪始惊人。 
　　〔外〕众将官。新拜的大将卽时就有军令。各要小心。〔众应介外〕我且问头一名那一员大将。〔众〕没为。〔外〕第二名。〔众〕樊哙。〔外〕众将官。该守辕门的在这裏守。不该守的送我回去。〔众应外下生上〕 

　　【北中吕粉蝶儿】手摘星辰。凭着我手摘星辰。脚平踏禹门潮信。吐虹霓千丈丝纶。整乾坤。淸四海。怎肯敎鱼龙一混。得志也羽扇纶巾。再不去践长途客身难进。 
