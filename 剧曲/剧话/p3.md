<!-- { "loadSidebar": true } -->
　　◆剧话卷下 

　　“太公封神传”剧，按《唐书礼仪志》：“武王伐纣，雪深丈余。五车二马，行无辙迹，诣营求谒。武王怪而问焉。太公曰：‘此必五方之神，来受事耳。’遂以名召入，各以其职命焉。”太公《金匮》亦详其事。此《封神》所由来。 

　　考程婴、屠岸贾事，始见《说苑复恩篇》。公孙杵臼，别见《新序节士篇》。《左传》无一字及之。今《八义》剧所演鉏麑、提弥明、灵辄三事，乃详宣二年传中；而晋因韩厥之言以立赵武，则在成公四年传。 

　　《西施浣纱记》剧，按罗点《闻见录》：“世传西施随范蠡去，不见所出，因杜牧‘西子下姑苏，一舸逐鸱夷’而附会也。”《修文御览》引《吴越春秋逸篇》云：“吴亡后，西子江令随鸱夷” 。杜牧乃有此句。考《越绝书》：“越王句践得采薪二女西施、郑旦以献吴王。”实未言浣纱也。 

　　元人《冻苏秦》剧及《金印记》，兄弟五人：代、厉、秦、辟、鹄。秦行第三，故云季子。俗乃谓行二，与史传注文不合。 

　　《蝴蝶梦》剧，见《庄子齐物论》。其鼓盆、髑髅二事，见《至乐篇》。* 

　　

　　《苏武牧羊记》剧，见《汉书苏建传》，特常惠■{纟台}辞，非实为也。其余若啮雪、咽毡、卧起、操节，皆实事。 

　　《救青》剧，事见《汉书卫青传》：“青姊子夫得入宫，有身。长公主闻而妬之，使人捕青，欲杀之。其友骑郎公孙敖与壮士往篡之，故得不死。敖义渠人，后封合骑侯。”按：今院本演此事，谓敖为铁力奴，未详所自。 

　　庾吉甫《买臣负薪》剧，见《汉书》。今俗传此事，大略相符；而言买臣旣贵，妻再拜马前求合，买臣取盆水覆地，示其不能更收之意，妻遂抱恨死，此则太公望事，词曲家所撮合也。 

　　张时起《昭君出塞》、马致远《汉宫秋》剧，见韩子苍《昭君图序》：“汉时呼韩邪来朝，言愿壻汉氏。元帝以后宫良家子王昭君字嫱者配之，生二子；株累立，复妻之，生二女。”至范书始言“入宫久不见御，因掖庭令请行单于。临辞大会，昭君丰容靓饰，竦动左右。帝惊悔，欲复留而重大信”。班书皆不合。《西京杂记》又言：“元帝使画工图宫人，昭君独不行赂，乃恶图之。旣行，遂按诛毛延寿。”《琴操》又言：“本齐国王襄女，年十七，进之。帝以地远，不幸。及欲赐单于美人，嫱对使者越席请往。后不愿妻其子，吞药而卒。”盖其事杂出，无所考正。至元人琵琶剧，石崇《王明君辞序》云：“昔公主嫁乌孙，令琵琶马上作乐以慰其道路之思。其送昭君，亦必尔也。”石崇旣有此言，后人遂以实之昭君，误矣。* 

　　

　　《渔家乐》剧，马融女马瑶草事。按后《汉书》，融女有三：长女不可考；其一字伦，为袁隗妻；一女名芝，女有才义，少丧亲，长而追感，作《申情赋》。今剧场所演云马瑶草者，未知何属。袁氏世为三公，隗少歴显官，富奢特甚，马氏装遣亦极珍丽，与剧场简生事适相反。其子久稽良匹，或不为融所受乎？然瑶草字与“芝”义合，疑所指为芝。 

　　高则诚《琵琶记》，见《青溪暇笔》：“元末永嘉高明字则诚，避世鄞之栎社，以词曲自娱。见陆放翁有‘死后是非谁管得，满村听唱蔡中郎’之句，因编《琵琶记》，用雪伯喈之耻。国朝遣使征辟，不就。旣卒，有以其记进者，上览毕，曰：‘《五经》、《四书》，在民间如五谷不可缺；此记如珍羞百味，富贵家其可无耶！’其见推许如此。”《留青札记》：“时有王四者，能词曲。高则诚与之友善，劝之仕。登第后，卽弃其妻而赘于太师不花家。则诚恨之，因借此记以讽。名《琵琶》者，取其四王字为王四云耳。元人呼牛为‘不花’，故谓之牛太师。而伯喈曾附董卓，乃以之托名也。高皇微时，尝赏此戏；及登极，捕王四，置之极刑。” “据《说郛》载唐人小说云：‘牛相国僧孺之子繁，与蔡生文字交，寻同举进士。才蔡生，欲以女弟适之。蔡已有妻赵矣，力辞不得。后牛氏与赵处，能卑顺自将。蔡官至节度副使。’其姓相同，一至于此，则诚何不直举其人，而顾诬蔑贤者耶？ 僧孺二子，曰蔚、曰藂，无所谓繁者，恐《说郛》所载不实。”按：蔡邕父名棱字伯直，见《俊汉书》注。其母袁氏，曜卿姑也，见《博物志》。《琵琶记》作蔡从简、秦氏，其故为谬悠欤？抑未考欤？ * 

　　

　　《刘关张桃园结义》剧，据《三国志关羽传》：“先主与羽、飞二人，寝则同床，恩若兄弟；而稠人广坐，侍立终日。”世俗由此敷演。至《秉烛达旦》剧，则前无所据见，《少室山房笔丛》驳之最详。《秉烛达旦》剧，元尙仲贤所撰也。关汉卿《单刀会》剧，见《三国志鲁肃传》有“但诸将军单刀俱会”之语。 

　　《月下斩貂蝉》剧，见《升庵外集》：“世传吕布妻貂蝉，史传不载。李长吉《吕将军歌》：‘榼榼银龟摇白马，傅粉女郎大旗下。’似有其人也。元人有《关公斩貂蝉》剧，事尤悠谬。然《羽传》注称‘羽欲娶布妻，启曹公。公疑布妻有殊色，因自留之’。则亦非全无所自。”按：原文关所欲娶乃秦氏妇，不得借为貂蝉证也。 

　　《截江夺阿斗》剧见《蜀志刘封传》：“孟达与封书曰，‘自立阿斗为太子已来。”四字本此。 

　　白仁甫《祝英台》剧，见《宣室志》：“英台，上虞祝氏女，伪为男装游学，与会稽梁山伯者同肄业。山伯，字处仁。祝先归二年，山伯访之，方知其为女子，怅然如有所失；告其父母求聘，而祝已字马氏子矣。山伯后为鄞令，病死，葬鄮城西。祝适马氏，再过墓所，风涛不能进。问知有山伯墓，祝登号恸，地忽自裂陷，祝氏遂幷埋焉。晋丞相谢安奏表其墓曰‘义妇冢’。” 

　　《祝髪记》剧，事见《陈书徐陵传》：“孝克，陵第三弟也。梁末寇乱，京师大饥。孝克养母，饘粥不能给。妻臧氏，甚有容色。孝克谓之曰：‘今饥荒如此，供养交缺，欲嫁卿与富人，望彼此俱有济，* 

　　

　　不知卿意如何？’其妻臧氏弗许也。时有孔景行者，为侯景将，富于财，孝克密因谋者陈意。景行多从左右，逼而迎之，臧氏涕泣而去，所得谷帛，悉以供养。孝克剃髪为沙门，改名法整，兼乞食以充给焉。后景行战死，臧伺孝克于途，曰：‘往日之事，非为相负；今旣得脱，当归供养。’孝克还俗，更为夫妻。”今《祝髪记》所演，多与此符。 

　　《达磨渡江》剧，见《傅灯录》：“菩提达磨，南天竺国香至王第三子也。从波若多罗，法明心要。多罗曰：‘吾灭后，汝当往震旦设大法乘，直接上根。’贻偈有‘路行跨水复逢羊，独自栖栖暗渡江’句。梁武帝迎至金陵。时魏明帝正光庚子也。止嵩山少林寺，面壁而坐。”按：达磨自庚子渡江，至戊申逝，凡九年。今谓“九年皆面壁”，失实。 

　　“尉迟恭打朝装风”剧，见《奋唐书》：“《尉迟敬德》婞直，颇以激切自负。尝侍宴庆善宫，有班在其上者，怒曰：‘尔何功合坐我上？’任城王道宗解喻之，敬德勃然，拳殴道宗，目几至眇。太宗不怿，罢。召让之，致仕。后闻太宗将征高丽，上言：‘夷貊小国，不足枉万乘，愿委之将佐。’帝不纳。诏以本官为左一马军总管。师还，复致仕。”按：剧场演敬德事，有曰“打朝”，“装风”，打朝实，装风虚也。又“单雄信追秦王”剧，见《旧唐书李密传》及《新书尉迟敬德传》。 

　　“薛仁贵白袍”剧，见《旧唐书》：“仁贵自恃骁勇，欲立奇功，乃异其服色，着白衣。帝遣问：‘先锋白衣者谁？’召见，嗟异。”按：元张国宾杂剧称仁贵“白袍将”，亦实。* 

　　

　　吴昌龄《西天取经》剧，见《独异志》：“沙门玄奘，姓陈氏。唐武德初，往西域取经。行至罽宾国，道险虎豹，不可过。奘不知所为，锁门而坐。至夕开门，见一老僧，莫知所由来。奘礼拜勤求，僧口授《多心经》一卷，令奘诵之，遂得道路开辟，虎豹潜形，魔鬼藏迹。至佛国，取经六百余部而归。”其《多心经》至今诵之。《双树幻抄》：“玄奘以贞观三年冬抗表辞帝，出玉关，抵高昌。高昌王护送达于罽宾。随歴大林国、仆抵国，那伽罗国、禄勒那国至曲阇国。曲阇王有胜兵十万，雄冠西域，其俗以人■{木巳}天。奘至，被执。以风度特异，将戮以祭。俄大风作，尘沙涨天，昼日晦冥。彼众惊异，释之。至中天竺，入王舍城，彼已预闻奘至，具礼郊迎，安置那兰陀寺。见上方戒贤论师——贤时春秋一百有六，道德为西土宗师，号‘正法藏’——奘启以求法意，贤曰：‘吾顷病且死，忽梦文殊谓我曰：“后三年，震旦有大沙门从汝受道。”自尔以来，今三稔矣。’于是慰喜交集。奘从贤穷探大乘，日益智证。至贞观十六年，乃发王舍城，入祗罗国。国王迎问：‘而国有圣人出世，作《小秦王破阵乐》，可为我言之。’奘粗陈帝神武大略，其主大惊，卽以青象、名马，助奘驮经而还。以贞观十九年至长安。文帝惊喜，手诏飞骑迎之，亲为经文作序，名《圣教序》云。”按唐《艺文志》有王玄策《中天竺国》行记十卷，《法苑珠琳》谓：“玄策官金吾将军，奉诏扈玄奘往西域取经，归撰此记。”今佚不传。《辍耕录》记元人杂剧有《唐三藏》一段。《庄岳委谈》云：“《圣教序》虽有‘三藏要文’等语，匪玄奘号也。其以称奘，* 

　　

　　盖以唐僧不空号无畏三藏而讹耳。” 

　　《唐明皇游月宫》剧见《明皇杂录》：“上与太眞及叶法静八月望日游月宫，见龙楼、凤堞、金阙、玉扃冷气逼人。后西川奏其夕有天乐过。”《龙城录》：“叶法善与明皇游月宫，闻天乐。上问曲名，曰：‘《紫云回》也’。上密记音调，归为《霓裳羽衣曲》。”又见《集异记》、《异闻录》，小异。 

　　“李白令高力士脱靴”剧，见《旧唐书李白傅》。 

　　“郭子仪满床笏”剧，据《旧唐书崔义元传》：“开元中，神庆子琳、珪、瑶等皆至大官，羣从数十人，趋奏省闼。每岁时家宴，组佩辉暎，以一榻置笏，重叠于其上。”按：流俗以此事属郭汾阳，谬。 

