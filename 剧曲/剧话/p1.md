<!-- { "loadSidebar": true } -->
◆剧话序 

　　剧者何？戏也。古今一戏场也；开辟以来，其为戏也，多矣。巢、由以天下戏，逢、比以躯命戏，苏、张以口舌戏，孙、吴以战阵戏，萧、曹以功名戏，班、马以笔墨戏，至若偃师之戏也以鱼龙，陈平之戏也以傀儡，优孟之戏也以衣冠，戏之为用大矣哉。孔子曰：“《诗》可以兴，可以观，可以羣，可以怨。”今举贤奸忠佞，理乱兴亡，搬演于笙歌鼓吹之场，男男妇妇，善善恶恶，使人触目而惩戒生焉，岂不亦可兴、可观、可羣、可怨乎？夫人生，无日不在戏中，富贵、贫贱、夭寿、穷通，攘攘百年，电光石火，离合悲欢，转眼而毕，此亦如戏之倾刻而散场也。故夫达而在上，衣冠之君子戏也；穷而在下，负贩之小人戏也。今日为古人写照，他年看我辈登场。戏也，非戏也；非戏也，戏也。尤西堂之言曰：“《二十一史》，一部大传奇也。”岂不信哉！夫百间之屋，非一木之材也；五侯之鲭，非一鸡之跖也。书不多不足以考古，学不博不足以知今，此亦读书者之事也。予恐观者徒以戏目之而不知有其事遂疑之也，故以《剧话》实之；又恐人不徒以戏目之因有其事遂信之也，故仍以《剧话》虚之。故曰：古今一戏场也。* 

　　

　　◆剧话卷上　　　　　　　清李调元着 

　　唐杜牧《西江怀古诗》：“魏帝缝囊眞戏剧”。“剧”，卽“戏”也。“戏剧”二字入诗，始见此。《后山诗话》：“范文正《岳阳楼记》用对语说时景，世以为奇。尹师鲁读之，曰：‘此传奇体耳。’传奇，唐裴铏所著小说也。”胡应麟云：“唐所谓传奇，自是书名，虽事藻缋，而气体俳弱，然其中绝无歌曲。若今所谓戏剧者，何得以为唐时？或以中事迹相类，后人取为戏剧张本，因展转为此称耳。” 

　　杨维桢《铁崖集》有诗云：“昨夜阿鸿新进剧，黄金小带荔枝装。”元人工剧，此一征也。 

　　王阳明《传习录》：“古乐不作久矣。今之戏本，尙与古乐意思相近。韶之九成，便是舜一本戏■{上巛下子}，九变，便是武王一本戏■{上巛下子}。所以有德者闻之，知其尽善尽美。后世作乐，只是做词调，于风化绝无干涉，何以返朴也？”此论最为得旨。“■{上巛下子}”，古文“子”字。 

　　胡应麟《庄岳委谈》：“优伶戏文，自优孟抵掌孙叔敖，实及汉宦者傅脂粉侍中郎，后世装旦之渐。《乐府杂录》：‘开元中黄幡绰、张野狐善弄参军。’卽后世副净矣。又‘范传康、上官唐卿、吕敬* 

　　

　　迁三人弄假妇人’。卽装旦矣。至后唐庄宗自敷粉墨称‘李天下’，而盛其搬演，大率与近世同；特所演多是杂剧，非近日戏文也。杂剧自唐、宋、金、元迄明皆有之。唐所谓优伶杂剧、装服套数，观苏中郎、踏摇娘二事可见。宋杂剧亦然。元世曲调大兴，凡诸杂剧，皆名曲寓焉。教坊名妓多习之。清歌妙舞，悉隶是中。一变而赡缛，遂为戏文。《西厢》，戏文之祖也。《西厢》虽出金董解元，然犹■{纟玄}唱、小说之类；至元王、关所撰，乃可登场搬演。高氏又—变而为南曲。嗣是作者迭兴，古昔所谓杂剧、院本，几于尽废。”沈德符《顾曲杂言》：“元曲总只四折。自北有《西厢》，南有《拜月》，杂剧变为戏文，以致《琵琶》遂演为四十余折，几十倍于杂剧矣。”涵虚论元杂剧有十二科：“一、曰神仙道化，二、曰隐居乐道，三、曰被袍秉笏，四、曰忠臣烈士，五、曰孝义廉节，六、曰斥奸骂谗，七、曰逐臣孤子，八、曰拨刀捍捧——卽脱膊杂剧，九、曰风花雪月，十、曰离合悲欢，十一、曰烟花粉黛——卽花旦杂剧，十二、曰神头鬼面——卽神佛杂剧。”其科犹可考也。 

　　祝允明《猥谈》：“南戏出于宣和之后，南渡之际，谓之‘温州杂剧’。予见旧牒，有赵闳榜禁，颇著名目。如《赵贞女蔡二郎》等，亦不甚多。以后日增，今遂遍满四方。辗转改益，盖已略无音律腔调。愚人蠢工，徇意更变，妄名如‘余姚腔’、‘海盐腔’、‘弋阳腔’、‘昆山腔’之类，趁逐悠扬，杜撰百端，眞胡说耳。”* 

　　

　　叶子奇《草木子》：“戏文始于《王魁》，永嘉人作之。识者曰：‘若见永嘉人作相，宋当亡。’及宋将亡，乃永嘉陈宜中作相。其后元朝南戏尙盛行。及当乱，北院本特盛，南戏遂绝。”《庄岳委谈》：“今《王魁》本不传而传《琵琶》。《琵琶》亦永嘉人作，遂为今南曲首。然叶当国初著书，而云‘南戏绝’，岂《琵琶》尙未行世耶？”按：南戏肇始，实在北戏之先，而《王魁》不传，胡氏王实甫关汉卿《西厢》为戏文祖耳。今戏曲合用南北腔调又始于杭人沈和甫，见锺氏《点鬼簿》。 

　　《云麓漫钞》：“金源官制，有文班、武班。若医、卜、倡优，谓之‘杂班’。每宴集，伶人进，曰‘杂班上’。”按：此优伶呼“班”之始。《武林旧事》载宋杂剧每一甲有八人者，有五人者。“甲”，犹“班”也。五人，盖院本之制。八人为班，明汤显祖撰《牡丹亭》犹然；多至十人，乃近时所增益。 

　　青藤山人《路史》：“高则诚《琵琶》有第一出、第二出。考诸韵书，并无此字，必‘ ■{齿司}’之误也。牛食吞而复吐曰‘■{齿司}’，似优人入而复出也。”按：‘■{齿司}’音‘笞’，又音‘师’，无读作‘折’音者，岂其字形旣误，而音读亦因之误耶？” 

　　《庄岳委谈》：“今优伶辈大率八人为朋，生、旦、净、末，副亦如之。元院本无所谓生、旦者。杂剧旦有数色：谓装旦，卽今正旦也；小旦，卽今副旦也。或以墨点其面，谓之‘花旦’，今惟净、丑为之。观安节《乐府杂录》称‘范传康等弄假妇人’，则唐未有旦名。宋杂剧名惟《武林旧事》足征。每甲八人者，有戏头，有引戏，有次净，有副末，有装旦；五人者，第有前四色，而无装旦。* 

　　

　　盖旦之色目，宋已有之，而未盛。元杂剧多用妓乐名妓，如李娇儿为‘温柔旦’，张奔儿为‘风流旦’，时旦色直以妇人为之也。以今忆之，宋之所谓‘戏头’，卽生也；‘引戏’，卽末也；‘副末’，卽外也；‘次浄’，卽丑；‘装旦’，卽旦。而元杂剧之末，乃今戏中之生，卽宋所谓‘戏头’也。郑德辉《倩女》，关汉卿《窦娥》，皆以末为生。今《西厢》以张珙为生，当是国初所改。又传奇以戏为称，其名欲顚倒而无实也。故曲欲熟而命以生也，妇宜夜而命以旦也，开场始事而命以末也，涂污不洁而命以净也。”《猥谈》：“生、净、旦、末等名，有谓反称，又或托之唐庄宗，皆谬也。此本金、元阛阓谈吐，所谓‘鹘伶声嗽’，今云‘市语’者也。生卽男子，旦曰‘装旦色’，净曰‘净儿’，末乃‘末泥’，孤乃官人：卽其土音，何义理之有！”《太和谱》曾略言之。《坚瓠集》：“《乐记》注谓：‘优俳杂戏，如猕猴之状。’乃知：‘生’，‘狌’也。‘旦’，‘狚’也——《庄子》：‘猨  猵狚以为雌。’ ‘净’，‘狰’也——《广韵》：‘似豹一角五尾。’‘丑’，‘狃’也——《广韵》：‘犬性骄。’谓俳优如兽，所谓‘獶杂子女’也。”丹邱云：“杂剧有正末、副末、狚、狐、靓、鸨、猱、捷几、引戏九色之名。正末者，当场男子能指事者也，俗谓之‘末泥’。副末执磕瓜以扑靓，卽昔所谓‘苍鹘’是也。当场之妓曰‘狚’。‘狚’，‘ ■{犭员}’之雌者，其性好淫。今俗讹为‘旦’。狐，当场妆官者是也。今俗讹为‘孤’。靓，敷粉墨献笑供谄者也。粉白黛绿，古称‘靓妆’，故谓之‘妆靓色’。今俗讹为‘净’。妓女之老者曰‘鸨’——似鴈而* 

　　

　　大，无后趾，虎文，喜淫而无厌，诸鸟求之卽就，是呼‘独豹’者是也。凡妓女总称曰‘猱’。‘猱’亦‘■{犭员}’属，喜食虎肝脑。虎见而爱之，辄负背。猱乃取虱遗虎首，卽死，取其肝脑食焉——以喻少年爱色者亦如遇猱然，不致丧身不止也。捷讥，古谓之‘滑稽’，杂剧中取其便捷讥谑，故云。引戏，卽院本中之‘狚’也。” 

　　《菊坡丛话》：“北曲中有全宾、全白。两人对说曰‘宾’，一人白说曰‘白’。”《西河词话》：“元曲唱者祗一人。若他杂色人，第有白而无唱，谓之‘宾白’；宾与主对，以说白在宾，而唱者自有主也。”按：曲白不欲多。惟杂剧以四折写传奇故事，其白有累千言者。观《西厢》二十一折，则白少可见。 

　　《辽史伶官传》：“打诨的不是黄幡绰。”《道山清话》：“刘贡父言每见介甫《字说》，便待打诨。”《古今诗话》：“山谷云：‘作诗如杂剧，临了须打诨，方是出场。”《石林诗话》：“东坡‘繋懑割愁’之语，大是险诨，何可屡打！”按：《唐书元结传》：“谐官、顐臣，怡愉天颜。”《李栖筠传》：“赐百官宴曲江，教坊倡顐杂侍。”吕氏《童蒙训》云：“‘顐’，卽‘诨’字。”李肇《国史补》云：“顐语始自贺兰广、郑涉。” 

　　元杂剧，凡出场所应有持、设、零杂，统谓“砌末”，如《东堂老》、《桃花女》以银子为砌末，《两世姻缘》以镜、画为砌末，《灰阑记》以衣服为砌末，《杨氏劝夫》以狗为砌末，《度柳翠》以月为砌末。今都下戏* 

　　

　　园犹有“闹砌末”语。 

　　丹邱《曲论》云：“枸肆中戏出入之所，谓之‘鬼门道’；言其所扮者皆已往昔人，故云‘鬼门’ 。愚俗无知，以置鼓于门，改为‘鼓门’，后讹‘鼓’而为‘古’，皆非也。苏东坡诗：‘搬演古人事，出入鬼门道。’” 

