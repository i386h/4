<!-- { "loadSidebar": true } -->
	郑仁圃太守瑞麟曰：“嘉庆己巳，恭祝五旬万寿，福州经坛设在鳌峰书院。余曾拟一联云：‘沙数恒河合十，佛称无量寿；潮音大海呼三，声协不周风。’又拟戏台联云：‘曲谱四诗，天保九如篇第一；舞分两向，太平万岁字当中。’时院课即以此命题。余此两联曾为游彤卣师录用。至己卯，恭祝六旬万寿，经坛亦设鳌峰书院。所有灯联俱周苍士广文嘉璧拟作。如云：‘届二十四年，初周斗极；祝万八千岁，远绍天灵。’又云：‘如大海潮音，衢歌祝圣；比恒河沙数，寿宇添筹。’又云：‘呼万岁者三，康疆逢吉；等百王而上，福禄来崇。’又云：‘帝命式九围，俾缉熙于纯嘏；皇敛时五福，用敷锡厥庶民。’又云：‘功既成矣，世既贞矣，参天贰地；鼚乎鼓之，轩乎舞之，蹈德咏仁。’”按：乾隆年间两次庆典，经坛灯联，闻俱系陈秋坪登龙、黄耦宾世发、张燮轩经邦及吾师郑苏年光策、林畅园茂春诸先生所拟。余少时尚见先大夫手录成本，极其壮丽矞皇。今此本不知何时失去。屡向他处访觅副本，杳不可得。惜哉！
	道光辛丑八月，吴郡绅士于元妙观恭设经坛，祝六旬万寿。时朱兰坡侍讲珔方为紫阳书院山长，撰次灯联数副，具见精思。如云：“六位仰时成，六龙御世，六凤仪廷，圣德备膺九五福；十华徵券锡，十赍孚恩，十全继续，慈闱欢溥万千觞。”此于每句分嵌“六、十”两字也。又云：“元符根太极，五百岁为春，五百岁为秋，春秋筭协福筹，八叶椿开无量寿；妙果证长生，三千年一花，三千年一实，花实数周星纪，九重桃献大罗天。”此于首句分用“玄、妙”两字也。又云：“大地欢胪殷庶，道统际重熙，六叶升恒，万国万年长拱极；清时盛谱和声，光天歌复旦，十华糺缦，寿星寿宇遍腾辉。”此每句首一字合成“大清道光六十万寿”也。又云：“八音节，八风和，月轮正满；十瑞臻，十章献，日驭方中。”此两联中分用“八月十日”字也。
庙祀
	苏州泰伯庙中无佳楹帖，惟齐梅麓彦槐有题泰伯墓柱一联云：“志异征诛，三让两家天下；功同开辟，一抔万古江南。”语殊壮阔。曾见近人笔记亦载此联，脱却“志异功同”八字，又以为齐眉楼所撰，殊可笑也。
	安溪李文贞公为直隶巡抚，祈雨于关庙，有应，谢以联云：“我意祈麦秋，泽随地遍；公灵震华夏，日在天中。”按：此切事成文，而“麦秋”、“华夏”对仗自然工稳，语亦正大相称。
	常州荆溪县有关帝庙，楹帖皆不佳。齐梅麓作宰时，易以新联，云：“威镇雄州，野树尚含荆浦绿；神游故国，夕阳偏照蜀山红。”荆浦、蜀山皆县中地，关合亦尚浑成。又撰一联云：“志在春秋，孔圣人未见刚者；气塞天地，孟夫子所谓浩然。”颇得意。然余终嫌“志在春秋”语非正史所有也。
	黄右原比部奭曰：“记得关庙联尚有两家可录者，忘为何人所撰。一云：‘王业不偏安，拒操和权，诸葛犹非知己；春秋大一统，帝蜀寇魏，紫阳乃许同心。’一云：‘生蒲州，辅豫州，保荆州，鼎峙西南，掌底江山归统驭；主玄德，友翼德，仇孟德，威镇华夏，眼中汉贼最分明。’”按：原本作“兄玄德，弟翼德”，近于演义。陈寿《志》虽有“义同兄弟”之语，并无孰兄孰弟主名。改本较为妥协。
	赵瓯北有关庙联云：“乃圣乃神、乃武乃文，扶四百载承尧之运；自西自东、自南自北，如七十子服孔之心。”余于《联话前编》偶遗之。
	浦城西阳岭上有关庙，邑人朱缄三孝廉有一联云：“至诚之动，孚及豚鱼，虽阿瞒莫敢不服；大义所归，坚如金石，惟使君乃得而臣。”孝廉之子春门茂才箎亦献联云：“前杜氏而好春秋，仗义宣威，此老原非徒左癖；后岑侯而镇荆楚，奉词伐罪，彼苍何忍听彭亡。”词气并岸异不凡。
	朱兰坡曰：“关庙联多用生前事，遂成俗套。余曾拟制一联，但言尊崇显赫之意。云：‘帝爽有昭明，当朝谥号增崇，奉戴仪同文庙肃；神功无代谢，亘古河山作镇，灵长运过蒋侯奇。’”按：此与吾乡龚海峰先生所撰命意正同，可谓异曲同工，不落窠臼者矣。
	苏鳌石廷尉廷玉曰：“琢州张桓侯庙联，多状其雄纠语，究属莽夫气象，于尊崇之义未合。惟方葆岩维甸作直藩时有联云：‘使君乃天下英雄，谊同骨肉；寿侯为人中神圣，美并勋名。’以先主、关帝两人夹出，恰称身分。”按：帝曾封汉寿亭侯，“寿侯”二字似未协，尚应酌易也。
	四川成都城外有丞相祠堂，楹联林立。鄂润泉督部鄂山联云：“望重南阳，想当年羽扇纶巾，忠贞扶季汉；泽周西蜀，爱此地浣花濯锦，香火拥灵祠。”又蒋砺堂节相攸铦联云：“曰宫曰殿，曰幸且曰奔，诗史留题，千古犹存正统；书吴书魏，书汉不书蜀，儒臣特笔，三分岂是偏安。”
	四川宁远府有丞相祠。戴羡门督部三锡联云：“筹笔在攻心，当年化洽宾幪，冠带百蛮归典属；安边曾叱驭，此日风清瓯脱，云霄万古仰宗臣。”闻是湖南湘乡令严丽生学淦代撰。严本才士，摇笔故自不同。又闻严丽生作湘乡县龙王庙联云：“春耕夏耘，秋收冬藏，万物育焉，鬼神之为德；雷出地奋，云行雨施，百室盈止，膏泽下于民。”亦可谓“取熔经义，自铸伟词”者矣。
	苏郡文昌宫之旁有太阳宫，向不入祀典，亦不在朔望行香之列。道光十一年，霖雨数十日，郡人士始请余诣祷。升香之日，旋即畅晴。后即定为常祀。齐梅麓为之联云：“光天开糺缦之祥，雨非恒雨，旸非恒旸，二十四气成四时，群生并茂；化国衍舒长之祚，朝不废朝，夕不废夕，三百六旬有六日，庶绩咸熙。”又撰风神庙联云：“龙虎忌争行，廿四番花信吹馀，致雨兴云，勿张旗鼓；豚鱼占利涉，七二候箕神簸后，飞刍挽粟，好送帆樯。”时以狂风匝旬，碍漕运，率属虔祷，有应，故以此为报云。又撰龙神庙联云：“九土足农田，但期膏不下屯，霖雨遍敷天下望；三吴称泽国，更愿流无旁滥，江河长向地中行。”
	郑仁圃喜为楹联，时见意匠。有题天后宫联云：“补天娲神，行地母神，大哉乾，至哉坤，千古两般神女；治水禹圣，济川后圣，河之清，海之晏，九州一样圣功。”想见精心结撰，思与神通也。
	杨飞泉郡丞鹤书曾知云南师宗县。后由浙省委办铜差，复至滇中。题天后宫一联云：“三十年宦海平安，旦夕焚香，惟求利济；一万里慈云庇荫，间关行役，重许瞻依。”
	四川灌县城隍庙有蔡佛田手题联云：“聪明正直之谓神，清夜焚香，惟愿斯民敦孝弟；雨旸寒燠以成岁，丰年报享，长期列部颂升平。”又成都府城隍庙戏台联云：“善恶报施，莫道竟无前世事；利名争竞，须知总有下场时。”恰是城隍庙戏台，不能移易他处。
	蔡佛田曰：“佛寺联语极多，记得有二联语极隽永。句云：‘愿将佛手双垂下；摩得人心一样平。’又云：‘弹指声中千偈了；拈花笑处一言无。’”
	明邛州人余昂有题海会寺联云：“终日解其颐，笑世事纷坛，曾无了局；经年坦乃腹，看胸怀洒落，却是上乘。”按：此联词旨超脱，似比吾闽鼓山寺一联较为雅驯。
	福州有庆城寺，中有铁佛一尊，极其雄伟，系伪闽时所铸。庙中有前明曾弗人异撰一联云：“古佛由来皆铁汉；凡夫但说是金身。”隽永有味。陈畏民《笔谈》、徐价人《闽游诗话》并载其语。惜余未得见其联。
	苏州光福有观音大士庙，祈晴祷雨最灵。林少穆巡抚三吴时，题联云：“大慈悲能布福田，曰雨而雨，曰旸而旸，祝率土丰穰，长使众生蒙乐利；诸善信愿登觉岸，说法非法，说相非相，学普门功德，只凭片念起修行。”又因督浚刘河，小憩刘河镇之天后宫，题联云：“八百年寰海昭灵，溯湄屿飞升，九牧宗风荣庙祀；四万顷具区分派，喜娄江新浚，三吴水利沐神庥。”又题上元县署中程明道先生祠云：“爱物为心，一命于人亦有济；得民以道，千秋斯统不虚传。”又题福州文藻山朱文公祠云：“道统阐薪传，洙泗真源今未坠；儒型垂梓社，沧洲精舍此重开。”又题嘉定县归震川先生祠云：“儒术岂虚谈，水利书成，功在三江宜血食；经师偏晚达，篇家论定，狂如七子也心降。”
	桂林城外有临水文昌阁，极明瑟之致。朱勋楣观察棨题联云：“水月尽文章，会心时原不在远；星云灿魁斗，钟灵处定非偶然。”
	朱子生于延平之尤溪，故小字沋郎。沋，水名，即尤溪，县亦因此得名也。后人皆误以朱子字“沈郎”耳。其地有公山、文山，朱子诞生之日，两山俱发火光，现出“文公”二字。今就其地建文公祠。周力堂学使学健撰联云：“前公山，后文山，一气蜿蜒，知天地精华所萃；始小学，终大学，真源脉络，统圣贤体用之全。”
	《涂说》云：“江南侯竹愚先生在粤时，尝题韩文公祠楹帖云：‘苏学士前传谪宦；孟夫子后拜先生。’殊工切。”
	汉口有桃花夫人庙，一联云：“列女传从刘向定；夫人心只息侯知。”议论自在言外。惜不知何人所作。
	虞山有白、苏二公祠。齐梅麓即集白、苏语为楹联，云：“中有仙龛虚一室；更邀明月作三人。”上联香山句，下联东坡句也。跋云：“香山诗：‘近有人从海上来，海山深处见楼台。’此海虞立白公祠之公案也。虚一室，固待公也。自公言之，即谓待坡公也可。又坡公题乐天《身心问答》三诗后云：‘而今月下三人，他日当成几佛。’以‘更邀明月’句移奉白、苏二公祠，颇有根据，非同泛语也。”按：常熟县之白、苏二公祠，建于道光丁酉年，在昭明读书台之侧，董其成者蒋伯生因培杨芸士文荪也。芸士为之记。
	齐梅麓宰宜兴时，撰周孝侯庙联云：“朝有奸党，岂能成将帅之功，若教仗钺专征，蛟虎犹非对手敌；世无圣人，不当在弟子之列，谁信读书折节，机云曾作抗颜师。”词意激昂，可当一首周处传论。
	甘露寺中有三贤祠，不知建于何时，祀唐李文饶、宋苏东坡、米海岳三公也。李兰卿撰联云：“溯后先三百载游蹤，异代同堂，能结有情香火；冠今古第一流人物，文章事业，也如无尽江山。”
	谢默卿曰：“无锡惠山之麓有张睢阳庙，额曰‘显忠’。余莅任时，适邑人修建落成，请为楹帖，因撰句付之。云：‘抗节济时艰，论当年守御声威，实先郭汾阳、李临淮，功存庙社；显忠关世教，考兹土烝尝旧典，当与伍子胥、陈武烈，气壮湖山。’”按；张睢阳、伍子胥及隋司徒陈杲仁，其事皆不在锡山，而县中皆有祠庙，香火甚盛。亦可见忠烈祀典出于秉彝攸好之同矣。
