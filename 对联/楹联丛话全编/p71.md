<!-- { "loadSidebar": true } -->
	密县河南；通州直隶。开县；合州皆四川。礼县甘肃；忠州四川。达县四川；开州直隶。桐梓县；松桃厅皆贵州。双流县四川；独山州贵州。百色厅广西；万全县直隶。霞浦县福建；富波厅四川。铜梁县；石屏州皆云南。神木县甘肃；佛冈州广东。龙川县广西；鹤峰州湖南。麟游县；鹤庆州皆陕西。金华府；玉环厅皆浙江。盐城县江苏；茶陵州湖南。黄梅县湖北；黑盐厅云南。四会县广东；六安州安徽。
	顺德梁廷柟有《东坡事类》一编，中多坡公笔墨，其偶句每属对工整，录之足为摛藻之助。《侯鲭录》云：东坡年十余岁，在乡里见老苏诵欧公《谢宣召学士院》及《谢对衣并马表》。老苏命坡拟之，其间有云：“匪伊垂之，带有余；非敢后也，马不进。”老苏喜曰：“此子他日当自用之。”至元祐年中，再召入院作承旨，乃益之云：“枯羸其质，匪伊垂之，带有余；敛退为心，非敢后也，马不进。”《闻见后录》云：“东坡既迁黄冈，京师盛传白日仙去，神庙闻之，对左丞蒲宗孟叹息久之，故东坡《谢表》有云：“疾病缠身，人皆相传为必死；饥寒并日，臣亦自厌其余生。”后人谓皆佳对也。
	《梁溪漫志》云：东坡帅定武，有武臣状极朴陋，以启事来献，坡读之，甚喜，曰：“佳作也。”客退，以示幕客李端叔。问：“何处对句为整？”端叔曰：“‘独开一府，收徐庾于幕中；兼用五材，走孙吴于堂下。’此偶句最佳。”坡曰：“非君谁识之者！”即为具召之，与语甚欢，且令其制为楹联。
	《清波杂志》云：东坡南迁度岭，次于林麓间，遇二道人，见坡即深入不出。坡谓押送使臣：“此中有异人，可访之。”既入，见茅屋数间，二道人在焉。意象甚潇洒，顾使臣问曰：“此何人？”对以“苏学士”。道人曰：“得非子瞻乎？”使臣曰：“学士始以文章得，终以文章失。”一道人曰：“文章岂能解荣辱？”其一曰：“富贵从来有盛衰。敢以此偶句奉赠，可以赅平生矣。”未几避去，不得复与言。坡云：“何处山林间无有道之士乎！”
	《瑞桂堂暇录》云：东坡自谪海内归，人有问其迁谪艰苦者。坡答曰：“此乃骨相所招。少时入京师，有相者云：‘一双学士眼，半个配军头。’此十字熟于胸中。并云：‘异日文章虽当知名，然有迁徙不测之祸。’今日悉符其语。”此一联自后常悬诸楹，亦足见事有前定云。
	《懒真子》云：李方叔初名豸，从东坡游，坡曰：“《五经》中无公名，独《左氏》曰：‘庶有豸乎！’乃音直氏切。后人以为虫豸之豸。又《周礼》供具絼亦音治，乃牛鼻绳也。唯《玉篇》有此豸字。非《五经》字不可用。今宜易名曰廌。”方叔遂用之。秦少游见而谓之曰：“吾有一联相赠。”李曰：“请赐教。”则云：“昔为有角狐，今作无头箭。”豸以况狐，廌以况箭。方叔仓卒，无以答之，终身以为恨。
	《石林诗话》云：刘季孙，平之子，能作七字偶句，家藏书数千卷，善用事，《送孔宗翰知扬州》有两偶句云：“诗书鲁国真男子，鼓吹扬州作贵人。”多称其精当。孔每以此十四字悬诸楹。为杭州钤辖，子瞻作守，深知之，尝以诗寄子瞻云：“四海共知霜雾满，重阳曾插菊花无。”子瞻大喜。《在颖州和季孙》诗所谓：“一篇向人露肝胆，四海知我雪鬓须。”盖记此也。此二偶亦堪作巧对，“露、雪”二字尤妙。
	又云：文同与可，蜀人。与子瞻厚，为人靖深超然，不撄世故，善画竹，诗亦过人。熙宁初，士大夫好恶纷然。同在馆阁，未尝有所向背。时子瞻数上书论天下事，退与宾客言，亦多以时事为讥消。同极以为不然，每苦口力戒之，子瞻不能听也。出为杭州通判，同送行，诗有“北客若来休问事，西湖虽好莫吟诗。”上句谓莫轻开口，下句谓莫好弄文也。及黄州之谪，正坐杭州诗语，后坡以十四字悬诸壁。
	王斿，字元龙。父安国，字平甫，介甫之弟。与东坡交，尝自负其甘露寺山门一联：“平地风烟飞白鸟；半山云水卷苍藤。”坡曰：“精神全在‘卷’字，但恨‘飞’字不称耳。”平甫请易之，坡遂易以“翻”字，平甫叹服。
	《侯鲭录》云：孙贲公素居京师，大病，予往存抚之。又数日，见东坡，坡云：“闻曾见孙公素病，如何？”予曰：“大病方安。”坡云：“这汉病中瘦固瘦，俨然风雅。”后见公素，道此语，公素应曰：“那娘意下恨则恨，无奈思量。”或以告坡，坡大奇之。亦见《东坡事类》。
	《竹坡诗话》云：东坡在黄州时，尝赴何秀才会，食油果，甚酥，因问主人：“此何名？”主人对以“无名”。东坡又言：“为甚酥？”坐客皆曰：“是可以为名矣！”又潘长官以东坡不能饮，每为设醴，坡笑曰：“此必‘错著水’也。”客曰：“此六字正好作对。”他日，忽思油果，作诗求之云：“野饮花前百事无，腰间唯系一葫芦。已倾潘子错著水，更觅君家为甚酥。”李端叔尝为余言：“东坡云：‘街谈市语，皆可入句，但要人镕化耳。’此虽一时戏言，其属对正自不苟。”
	《冷斋夜话》云：有村校书，年已七十，方买妾馔客。东坡杖藜相过，村校书喜，延坐其东，起为寿，且乞赠句。东坡问：“所买妾，年几何？”曰：“三十。”乃戏为联曰：“侍者方当而立岁，先生已是古稀年。”此老于文章故善为滑稽。坡公又曰：“世间事无有无对，第人思之不至也。如曰‘我见魏徵尝妩媚’，则对以‘人言卢杞是奸邪。’”又曰：“无物不可比类，如：蜡花似石榴花，纸花似罂宿花，通草花似梨花，罗绢花似海棠花。”
	《师友谈记》云：东坡近令门人作《人不易物赋》，或戏作一联云：“伏其几而袭其裳，岂为孔子？学彼书并戴彼帽，未是苏公。”士大夫近年效东坡样，高檐短帽，名曰子瞻样廌因言之，公笑曰：“近扈从燕醴泉观，观优人以相与自夸文章为戏者，一优丁仙现曰：‘吾之文章，汝辈莫及也。’众优曰：‘何也？’曰：‘汝不见吾头上子瞻乎？’”上为解颜，顾公久之。
	《志林》云：昨日梦有人以十字偶句示我云：“如真飨佛寿，识妄吃天厨。”予甚领其意。或曰：“真即飨佛寿，不妄吃天厨。”予曰：“真即是佛，不妄即是天，何但飨而吃之乎？”其人甚可余言。
	《独醒杂志》云：东坡尝与山谷论书，东坡曰：“鲁直近字虽清劲，而笔势有时太瘦硬，几如树梢挂蛇虺乎！”山谷曰：“公之字，固不敢轻议，然觉褊些，亦甚似石底压虾蟆也。”二公大笑，各以为深中其病。后之人便以“树梢挂蛇虺，石底压虾蟆”为巧对矣。
	《老学庵笔记》：东坡赠赵德麟《秋阳赋》，中有一联，妙不可测，句云：“生于不土里，而咏无言诗。”盖寓“畤”字也。
	《娱书堂诗话》云：东坡谓晨饮为浇书，李黄门谓午睡为摊饭。陆务观尝有句云：“浇书满挹浮蛆瓮，摊饭横眠梦蝶床。”每书此十四字，悬之壁。“浇书”、“摊饭”，自是的对。其实浇书并不见有书，摊饭亦不见有饭，空中设想，取以为对，所以妙也。
	《梅磵诗话》：东坡诗注云：“有一贫士，家唯一瓮，夜则守以卧。一夕，心自唯念：‘苟得富贵，当以钱若干营田宅，蓄声妓，高车大盖，无不备置。’往来于怀，不觉欢适起舞，遂踏破瓮。故俗谓妄想者为瓮算。”又诗序云：“刘莱仲饯饮东坡，中觞闻笙箫声抑扬往返，粗中音节。察之，出于双瓶，水火相得，自然吟啸，食顷乃已。坡作《瓶笙》诗记之。”刘后村《即事》诗一联云：“辛苦呕心无瓮算，殷勤娱耳有瓶笙。”以“瓮算”对“瓶笙”，甚的。
	陆龟蒙《江湖散人传》：“茶灶”二字，坊本刻“茶龟”，集韵者不知其语，竟收入四支。何太史义门见之，笑曰：“此正好对‘尿鳖’也。”俗以溺器为尿鳖，太史盖戏之尔。按：今人每有酒鳖贮酒，可以“茶龟”对之。
	都南濠学诗于沈石田，问近有无得意句，南濠以《节妇》五言对示之。句云：“白发贞心在，青灯泪眼枯。”石田曰：“联则佳矣，然有一字未稳。经云：‘寡妇不夜哭’，何不以‘灯’字改‘春’字？”南濠叹服。
	西湖天竺顶有一茅庵，曰竺仙庵，出泉极冽。常有二人就其上品茶。有一对悬之云：“品泉茶三口白水；竺仙庵两个山人。”亦巧对也。
	南海游蓉裳太史显廷释褐归，偶作珠江游。尝即席出对曰：“金屋贮娇，斜插金钗，金佩摇来金步软。”时有女录事方小苏者，应声曰：“玉楼宴客，满斟玉盏，玉山倒去玉颜酡。”游大喜，厚赠之。
	康熙间，虞山有塾师好出对句试徒，所训之徒，每难取益，人多姗笑之。一徒于暮春来从师，师出句云：“四野绿阴迎夏至。”徒懵然，次早就塾对云：“一庭红雨送春归。”师知其倩笔，诘之，云：“吾姊也。”师赏之不置。翌日，邻友招师看桃花。师喜甚，正欲携对句以往，夸其徒聪俊。又出句云：“有约看桃坞。”次早呈句云：“无心坐杏坛。”师欣然携往，邻客有黠者，见对句，私议匿笑。师叩之，则云：“第二对有伤于公，恐非高徒所为。”师察其笑己，大恚，誓不命对。
	《南昌县志》：徐孺子徵君稚幼慧，一师以对试之：“冬至冬冬至，每冬先寒节而至。”即对云：“月明月月明，按月以圆时愈明。”师称善，时正十一月中，长至夜也。
	徐氏女美而多才，居莆阳北关，适澄渚俞氏，纨袴儿也。每暱匪类，不近端人。合卺之夕，新郎一见销魂。已备入寝，傅母惎之曰：“郎君当以诗催，否则须属对，而后入寝。”俞益慌，时有捧朱墨砚来以待濡笔者，徐指砚属句云：“点点杨花入砚池，近朱者赤，近墨者黑。”思有以讽之，俞瑟缩久之，不成句。徐知不可与言，便曰：“何不对云‘双双燕子趋帘幕，’”吟至此面赪，低吟云：“同声相应，同气相求。”俞不能动，傅母以手挽两人入帐，云：“请去对对！”
	偶阅说部，忘其名，载于忠肃幼时自塾归，头梳三角髻，一僧嘲之曰：“三角如鼓架。”公应声曰：“一秃似锣槌。”归告诸母，明日改作双丫。僧见之复嘲曰：“牛头且喜生龙角。”公又曰：“狗嘴何曾出象牙！”其敏慧也如此。
	扶乩之说，自古有之，昔人所述不一而足。尝在友人家请仙，某出句请对，云：“月里嫦娥，周年为坐月女。”乩即动云：“花间蝴蝶，终日作探花郎。”
	临桂倪鸿曰：“某尝自出成句，曰‘片月如船，满载桂花，撑入银河七姊买。’募能属对者，厚酬之。久无一应，后扶鸾乩为对，曰：‘明星布局，变为棋子，携归玉洞八仙敲。’”按：织女，粤人呼为七姊，由七夕得名也。
