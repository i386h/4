<!-- { "loadSidebar": true } -->
	北固山甘露寺之左，旧为多景楼。俯挹全江，最称雄胜。楼址久荒，李兰卿观察曾捐赀重建。工甫竣，旋圮。观察撰联云：“天与雄区，欲游目骋怀，一层更上；地因多景，喜山光水色，四望皆通。”后曾文岚邑侯承显就北固山之后麓建“江东胜概楼”，重书观察联语悬诸前楹，而于后楹自撰一联云：“形势拓南徐，对秣陵树色，瓜步江光，何处平分吴楚；画图开北固，有米老庵存，卫公塔在，依然映带金焦。”楼之右又有小楼，正对金山，有南昌彭文勤师联云：“两点金焦，到山者不如望；一庵海岳，怀古者见其人。”盖宝晋书院正当其前也。
	九江府之南即庐山，其城南正对庐山之双剑峰，历朝皆于府治前建三层高楼以镇之，名为匣剑楼。楼前开二池，直丈余，横数尺，名为匣剑池。郑仁圃太守初莅任，修浚一新，自制楼联云：“排闼两峰青，欣轮奂齐云，环雉堞更上一层，尽见匡庐真面目；干霄千丈紫，恐锋铓过露，敛龙光深藏什袭，如罗星宿壮心胸。”
	苏州浒墅关北望亭，即入金匮县境。河中旧有丰乐桥。齐梅麓宰金匮时，鸠工重修，蔚为胜地。因题桥门一联云：“水远天长，万古川原连泰渎；年丰人乐，四时风景胜滁阳。”又，杭州城外之半山，桃花最盛。花时游船群集，秋后红叶亦极可观。旁有小桥，桥门一联云：“欲泛仙槎向何处；偶传红叶到人间。”皆桥门联之极超脱者。
	清江浦胜迹以河帅署中为最。有方池甚宽，上为荷芳书屋，擅水木之胜。时张芥航河帅得董思白大字挂屏十二幅，钱梅溪为集屏中字作一联，云：“大隐寄淮堧，十亩芳塘涵德水；高怀拟绿野，满园花木绣春风。”
	成都府城外有诸葛丞相祠，旁有台榭，为大僚饮饯公所。苏鳌石廷玉集杜句为楹帖，云：“诸葛大名垂宇宙；元戎小队出郊坰。”按：此前明黄才伯所集，见朱竹垞《静志居诗话》
	唐陶山仲冕有集唐句题陶隐居祠，云：“门前学种先生柳；岭上长留处士坟。”
	滕王阁中有裘可亭郡丞行恕联云：“隔岸眺仙蹤，问楼头黄鹤，天际白云，可被大江留住；绕阑寻胜迹，看树外烟波，洲边芳草，都凭杰阁收来。”
	采石太白楼中有齐梅麓集句一联甚伟。出语云：“紫微九重，碧山万里；”即太白集中句。对语云：“流水今日，明月前身。”则司空表圣《诗品》中句耳。
	黄右原曰：“扬州三贤祠，旧以王渔洋继欧、苏后，已不甚称。后更奉伊墨卿太守长生禄位于旁，而议者益起。自裁撤盐政后，湖上园林岁修无主，颓废不堪。李兰卿榷使独能捐廉，重修江山文选楼、桃花庵各处，而别建载酒堂于祠侧，以祀渔洋。于是香火始正。榷使并为之联云：‘昼了公事，夜接诗人，得句皆堪作图画；修禊虹桥，访碑禅智，此才真不负江山。’”
	自浙入闽，第一重岭为苏岭。岭顶有关庙，殿后一亭，境极幽靓。有朱笥河先生手书一联云：“云石江将疑字浙；风篁岭若误髯苏。”跋云：“过苏岭留句。乾隆庚子十二月廿日，笥河居士朱筠。”余每过此，必熟赏此联。寺僧亦知宝之。寺中又藏有朱文正师诗卷，即为此联而作。和题者有谭兰楣光祥及吾乡林樾亭先生、王兰陔绍兰中丞。中丞复作长跋纪之，谓“此联句奇而笔遒，若有灵气光怪，足以永镇山门者。”洵不虚也。
	黄州赤壁，以坡公二赋传耳。其实周郎用火攻处在今嘉鱼也。人皆议坡公之误。朱兰坡题联云：“胜迹别嘉鱼，何须订异箴讹，但借江山摅感慨；豪情传梦鹤，偶尔吟风啸月，毋将赋咏概生平。”
	云南附郭之大观楼，中有孙髯所制长联，悬挂已久。道光初，阮芸台师总制滇黔时，为酌易数字，另制联板悬之。滇人啧有烦言。余曾于《前编》述之。昨接吾师来函云：“孙髯原联，以正统之汉、唐、宋、元伟烈丰功总归一空为主，岂不骎骎乎说到我朝。故改为爨长蒙酋，递到吴三桂等人身上。所以扶正而消逆也。啧有烦言者，蒙酋未达耳。”按：原联及改本，《前编》已并全录，今必须重录改本，以质观者，使知吾师所以须改之故，以释滇人之疑而已。改本云：“五百里滇池，奔来眼底，凭栏向远，喜茫茫波浪无边，原本作‘披襟岸帻，喜茫茫空阔无边’看东骧金马，西翥碧鸡，北倚盘龙，南驯宝象，原本‘金马’作‘神骏’，‘碧鸡’作‘灵仪’，‘倚盘龙’作‘走蜿蜒’，‘驯宝象’作‘翔缟素’高人韵士，惜抛流水光阴，原本作‘何妨选胜登临’趁嶰屿螺洲，将起苍崖翠壁，原本作‘梳裹就风鬟雾鬓’更蘋天苇地，早收回薄雾残霞，原本作‘点缀些翠羽丹霞’莫辜负四围香稻，万顷鸥沙，原本作‘晴沙’九夏芙蓉，三春杨柳；数千年往事，注到心头，把酒凌虚，叹滚滚英雄谁在，想汉习楼船，唐标铁柱，宋挥玉斧，元跨革囊，爨长蒙酋，原本作‘伟烈丰功’费尽移山气力，尽珠帘画栋，卷不及暮雨朝云，便藓碣苔碑，原本作‘断碣残碑’都付与荒烟落照，原本‘荒’作‘苍’只赢得几杵疏钟，半江渔火，两行秋雁，一枕清霜。原本作‘两行鸿雁，一片沧桑’
	广西宜山县为黄山谷先生谪居地。城中有山谷祠堂，查俭堂抚部守庆远时重新之，并制联云：“忠孝振纲常，党籍编名，气节宛如东汉；文章垂宇宙，诗家衍派，门庭别启西江。”公诞辰在六月十二日。李兰卿权守时，率诸生为公设祭，如坡公生日故事。祠内旧有宝华亭、墨池诸胜，今已湮废。兰卿亦制联云：“载酒为公来，率儒服儒冠，仍似旧开诗屋宴；僦居无地住，占宜山宜水，却教长祭墨池田。”
	福州城外由江达海之路，以罗星塔为关键。塔据山巅，四面皆波涛汹涌。其由闽县达长乐，则必以罗星塔山下为暂泊候潮之所。盖海潮由此而分也。塔上旧有七字联，不知何人所撰。其句云：“朝朝朝朝朝朝夕；长长长长长长消。”过客皆不知所谓。康熙中有一道人到此，读而喜之。众请其说。道人笑曰：“此山为海潮来往之区。此联出语第一、第二‘朝’字上平声，第三‘朝’字下平声，通作‘潮’字，第四‘朝’字亦下平声，第五‘朝’字上平声，第六‘朝’字又下平声。对语第一、第二‘长’字平声，第三‘长’字上声，第四‘长’字是平声，第五‘长’字是上声，第六‘长’字又是平声。如此读之，自不烦言而解，不过是言潮汐长消而已。”言讫道人遂不见。或以为纯阳祖师现身也。
	河南辉县城外有古百泉，发源苏门山中，汇为巨池。诗所谓“泉源在左”是也。历代名人多隐居其上。左有孙夏峰先生祠，程梓庭中丞题联云：“胜地集名儒，轶姚许赵窦以抗宗传，群仰夏峰作乔岳；熙朝开理学，继濂洛关闽而昌后裔，从教睢水得渊源。”谓姚雪斋、许鲁斋、赵复、窦默及我朝汤文正公也。
格言
	道光癸巳，引疾里居。日向街巷旧书摊中搜求故纸，忽得孙寄圃阁老楹帖一对。阁老手迹，余所认识，非他手所为。而笔法腴润，是作翰林时书，不如后此之苍劲也。句云：“甘守清贫，力行克已；厌观流俗，奋勉修身。”款云：“天池年伯大人制句命书，济宁愚侄孙玉庭。”乃知此联系为先大父天池公所作。阁老与先叔父九山公为乙未同年，此必系九山公同居馆职时为先大父索书者。因急购归，重加装裱。先代训言藉兹不坠，当拳拳服膺，如日侍先大人严正之容，非仅作墨宝珍庋也。
	《香祖笔记》云：“余家自高曾祖父以来，文房正厅皆置两素屏，一书心相三十六善，一书阳宅三十六祥，所以垂家训、示子孙也。又各房正厅一联云：‘继祖宗一脉真传，克勤克俭；教子孙两行正路，惟读惟耕。”
	余前编《联话》，敬载先资政公常书楹帖云：“非关因果方为善；不计科名始读书。”此吾乡习传之语，不知撰自何人，言极切近可守，浑然无弊。后阅亡友顾南雅莼《思无邪斋遗集》一条云：“尝见陈句山先生所书楹联，作‘不关果报方行善；岂为功名始读书’二语，殊未了。古今果报之爽者十有八九，若此念未忘，其阻善机者多矣。至于‘功名’二字，在三不朽之列，正读书人所当念念不忘者，以为立功立名之地，此殆误以科名当之耳。兹为人书楹帖，特改六字，云：‘必忘果报能为善；欲立功名在读书。’其义乃圆。”云云。其实“科名”、“功名”义各有当，未见句山之必误也。
	谢默卿曰：“虎邱山后女坟湖北，风景幽绝。岸旁一古刹，悬一联于客堂云：‘干净地常来坐坐；太平时早去修修。’语极冷隽。画舫往来，笙歌鼎沸之外，忽听此禅窟机锋，真如暮鼓晨钟，发人深省。”
	桂林吕月沧掌秀峰书院，尝拟题讲堂一联云：“先有本而后有文，读三代两汉之书，养其根，俟其实；舍希贤莫由希圣，守先正大儒之说，尊所闻，行所知。”甫欲制板悬挂，而骤归道山。其门弟子尚有能述之者。
	唐陶山家有果克堂，自题联云：“克己最严，须从难处去克；为善必果，勿以小而不为。”
	彭文勤公有集句堂联云：“立身行道，扬名于后世；夙兴夜寐，无忝尔所生。”
	齐梅麓集《诗经》语作宗祠联，云：“凡今之人，不如我同姓；聿修厥德，无忝尔所生。”又敬思堂联云：“曲礼蔽于无不敬，逸诗删以未之思。”又一长联云：“士恒士，农恒农，工恒工，商恒商，族少闲民，便有兴隆景象；父是父，子是子，兄是兄，弟是弟，门无乖气，方为孝友人家。”
	丹徒张伯冶巡检骐偕其嘉偶钱莲因女史守璞并以诗画擅名。论画则伯冶为精，论诗则莲因尤健。粤西边瘠之区，莲因间关随宦，能相其夫。甘于末秩，不以富贵利达薰其心，不愧女士之目。尝因伯冶豪饮健谈，为手书楹帖于座右云：“人生惟酒色机关，须百炼此身成铁汉；世上有是非门户，要三缄其口学金人。”以闺媛能为此格言，真不愧女士也。
	扬州马氏小玲珑山馆中有郑板桥所撰楹帖，云：“咬定几句有用书，可忘饮食；养成数竿新生竹，直似儿孙。”以八分书之，极奇伟。后归淮商黄姓，始拟撤去，复有爱其文义者，乃力劝留存。
	黔中巡抚署斋有颜惺甫检手题一联，云：“两袖入清风，静忆此生宦况；一庭来好月，朗同吾辈心期。”殊有理趣，而措词蕴藉，不涉腐气，故佳。
	汉口有同善堂，所以施惠。新立规制，冀垂久远。邑人乞朱兰坡联句，题云：“同德即同心，从教救病嘘枯，体天意好生而布惠；善终如善始，愿得提纲挈领，遵圣言思永以图功。”又，铜陵大通镇设救生船，亦为其局中制联云：“博爱之谓仁，当知拯难扶颠，恺恻常同施补救；见险而能止，但愿风帆浪舶，仓皇转得报平安。”
