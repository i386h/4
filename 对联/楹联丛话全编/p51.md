<!-- { "loadSidebar": true } -->
	先君子过苏州时，有客约同游灵岩山馆。以前游未畅，且欲考悉其颠末，因欣然拏舟前往，历览久之。盖不过相隔十余年，而门庭已大非昔比矣。按：山馆即在灵岩山之阳，西施洞下。乾隆四十八九年间，毕秋帆先生所购筑。营造之工，亭台之侈，凡四五年而始竣。计购值及工费不下十万金。至五十四年三月，始将扁额悬挂。其头门曰“灵岩山馆”，联云：“花草旧香溪，卜兆千年如待我；湖山新画障，卧游终古定何年。”皆先生自书，而语意凄惋，识者已虑其不能歌哭于斯矣。二门扁曰“钟秀灵峰”，乃阿文成公书。联云：“莲嶂千重，此日已成云出岫；松风十里，他年应待鹤归巢。”自此蟠曲而上，至御书楼，皆长松夹路。有一门甚宏敞，上题“丽烛层霄”四大字，是嵇文恭公书。忆昔时是处楼上有楠木橱一具，中奉御笔扁额“福”字及所赐书籍、字画、法帖诸件，今俱无之。楼下刻《纪恩》诗及谢恩各疏稿，凡八石。由楼后折而东，有九曲廊，为张太夫人祠。由祠而上，有小亭曰“澄怀观道”。左有三楹，曰“画船云壑”，三面石壁，一削千仞，其上即“西施洞”也。前有一池，水甚清冽，游鱼出没可数。中一联云：“香水濯云根，奇石惯延采砚客；画廊垂月地，幽花曾照浣纱人。”池上有精舍曰“砚石山房”，则刘文清公书也。嘉庆四年九月，忽有旨查抄，以营兆地例不入官，故此园至今无恙。至二十一年，始为虞山蒋相国后人所得，而先生自镇抚陕西、河南、山东，总制两湖，计二十余年，平泉草木终未一见。余前游诗云：“灵岩亭馆出烟霞，占尽中吴景物嘉。闻说主人不曾到，邱山华屋可胜嗟。”盖纪实也。《楹联丛话》前数联均未及采，谨录之。
	先君子抚吴时，有以《绣谷送春》图卷来售者，恐是仿本，且其值过昂，因置之。按：绣谷，园名，在苏州阊门内。嘉庆中，为吾乡叶晓崖河帅所得，后归谢椒石观察，又后归王竹屿都转。叶、谢、王皆余家至好，往来最熟，今则不知何姓所居矣。按，此宅在国初为蒋氏旧业，偶于土中掘得“绣谷”二大字，作八分书，遂以名其园。园中亭榭无多，而位置有法，相传为王石谷所修。康熙三十八年己卯，尤西堂、朱竹垞、张匠门、惠天牧、徐徵斋、蒋仙根诸名流曾于此作送春会，王石谷、杨子鹤为之图。时沈归愚尚书年才二十七，居末座。乾隆二十四年，又有作后己卯送春会者，则以尚书为首座矣。先是蒋氏将售是宅，犹豫未决，卜于乩笔，判一联云：“无可奈何花落去，似曾相识燕归来。”而不解其义。迨归叶氏而上语应，叶氏转售于谢氏，谢又转售于王氏，而对语亦应。一宅之迁流，悉有定数，亦奇矣哉。
	温州江心寺有文公祠，祠壁有石刻信国公像，为前巡道秦小岘先生所摹，有赞有诗，并系以跋。跋云：“《温州府志》及《永嘉县志》俱称：‘德祐元年，公与陆秀夫、张世杰在江心寺同立益王。’非也。《宋史》：‘益王昰、信王昺以德祐二年春同走温州，陆秀夫追及于道，张世杰自定海至，奉益王为兵马都元帅，昺副之。’是此时公并未在温，无同立益王之事。迨益王入闽，公始自高邮泛海来温，上表益王劝进，召至福州，拜右丞相，改封信王为卫王，皆德祐二年事。县志称德祐元年，亦误。”案：此跋似未深考。今府县两志并无文天祥同立益王之文，且俱明标德祐二年，不知小岘先生何所据而云然也。小岘先生有一联云：“杜宇声寒，柴市一腔留热血；梅花梦断，瓯江千载泣忠魂。”颇工丽。然尚不如彭清典联云：“孤屿有邻，喜得卓公称后死；严陵在望，直呼皋羽哭先生。”尤为警切矣。又有一长联云：“久要不忘平生之言，古谊若龟鉴，忠肝若铁石；敢问何谓浩然之气，在地为河岳，经天为日星。”初闻此联语，极为叹赏，而不知何人所制，今乃知为李石农先生所题。盖信国大魁日，出王伯厚之门，“古谊”二句即其卷中评语，不独忠肝铁石，信因果践斯言，而伯厚之巨眼知人，亦为龟鉴矣。此先生所谓“久要不忘”也。若非稽此故实，鲜不疑上联所作为何语耳。
	永嘉县治文公祠之旁为卓公祠，祀前明户部侍郎卓忠毅公敬。从前纪载各书率称卓忠贞祠，实沿误也。公旧有祠，前明中叶奉诏建在郡城南隅。万历间，郡守卫承芳始移建于江心寺文公祠之右，岁久倾圮。我朝康熙中，郡人陈孝廉振麟倡捐重修。乾隆丙子，督学使者吾闽雷翠庭先生鋐复率永嘉崔邑侯锡重修。甲午，曾邑侯唯亦从事焉。顾规制稍狭，祠中名流榜联及过客题咏少所概见。视文公祠，喧寂迥异，为之惄然。按：史传载，建文初，忠毅尝密疏言“燕王雄才大略，酷类高帝；北平形胜地，金元所由兴。今宜徙封南昌，万一有变，亦易控制。”疏入，召问，叩首曰：“臣所言，天下至计，愿陛下察之。”帝默然，事竟寝。燕王即位，责以“建议徙封，离间骨肉”。然犹怜其才，命系狱。姚广孝故与有隙，进曰：“敬之言诚见用，上讵有今日乎？”成祖不得已，斩之，且夷三族，慨然曰：“国家养士三十年，惟得一卓敬耳。”焦弱侯竑作祠记，叙述独详备，所当镌之祠壁者也。祠中有旧联二，颇沈著。一云：“祠接谢亭，亦有文章惊海内；忠符信国，并悬肝胆照江心。”系雷翠庭先生所题。一云：“沥悃陈谟拒不庸，遂使奸邪误国；捐躯赴难同一死，却教沟渎无颜。”系诸城窦东皋先生光鼐所题。
	《永嘉县志--经籍门》载：“潘柽《转庵集》一卷，文苑门有传。”按，《梅磵诗话》云：“永嘉潘柽字德久，号转庵，水心先生序其诗集。言德久年十五六，诗律已就。永嘉言诗，皆本德久。读书评文，得古文深处。举进士不第，用父赏授右职，为閤门舍人。《题钓台》一联云：‘但得诸公依日月；不妨老子卧林邱。’为人传诵。”
佳话
	桐城张文和公年已七十，精神犹健，上甚倚重之。常自面奏：“诚恐有昏聩处”，意欲求退。故其七旬寿辰高宗赐联云：“潞国晚年犹矍铄；吕端大事不糊涂。”同人荣之。
	江苏吴晋任太守唐林精于六朝书法，制联尤工。尝代梅小岩中丞寿李爵相太夫人八秩，句云：“皇帝赐寿，群公上寿，中外大小百僚颂期颐寿，广轮千由旬，欧洲十四国，更梯山航海，玉帛偕来，福德亚重光，算自古迄今，奉母尊荣，盛会可入无双谱；”对云：“巡抚七省，总督九省，宰相尚书两官同政事省，东西二陕伯，勋卫五等封，看拖紫纡青，羽仪亲导，起居荣八座，愿惟申及甫，作朋永祚，纯嘏共享于万年。”又代任筱沅方伯句云：“天帝锡九龄，数肇箕畴，设帨光华期十日，溯公卿将相岳牧监司，富贵萃一门，羡丝纶几杖同颁，福寿多男双晋国；文昌辉八座，对开幕府，称觞来牙笏满床，合燕赵滇黔江淮闽越，讴歌倾四镇，祝带砺河山永固，功勋盖代两汾阳。”又代同乡寿任筱沅方伯太夫人八秩句云：“义方教子喜成名，制科拔萃，三十年驯致显扬，溯治谱垂声，超阶不次，竖校官碑，留使君舄，拥专城节，绣宜指衣，洎秉皋乌台，开藩红籀，甘棠普泽，胥由画荻传芬，机杼励葱珩，宜其八秩康强，八座起居承爱日；彩服娱亲传色养，介觥跻堂，九五福备陈寿考，况板舆乐志，胜地频探，饲华亭鹤，食武昌鱼，揽恒岳图，拜嵩高阙，更西江饮水，东浙观潮，烟月怡情，益令冈陵笃庆，阶庭灿兰玉，行见万熹阗骈，万家生佛祝慈云。”
	同治辛未，袁筱隖宫詹集汉碑赠翁文端夫人寿对，时玉甫开府关中，叔平晋阶阁学矣句云：“尧舜出宫闱，宜闰梱名贤，世以王佐帝师，相夫教子；期颐垂福荫，愿康强寿母，长看状头节度，报国承家。”
	吴平斋封翁云筮仕吴中，以贤嗣成立，奉身而退。博雅好古，书画精通。讲究金石，一室尊彝多三代上物。尝得两罍，以名其轩。俞荫甫学使樾时亦卜居吴下，与之近邻，常相过从。贺其七十联云：“合千古之寿寿公，永保用，永保昌，左鼎右彝，坐两罍轩，居然三代上；以十年之长长我，六十耆，七十老，望衡对宇，隔一条巷，有此二闲人。”
	应敏斋方伯宝时周甲大庆，其太母年近九旬。俞荫甫为其甲辰乡榜同年，又与同庚，贺以联云：“长于我一月有余，忆卅六载前同列贤书，蕊榜并题年廿四；亲在堂九旬将届，合百五十岁三周大衍，兰陔兼祝母千秋。”
	临海王芝圃先生世芬生于顺治己亥九月九日寅时。康熙丙辰，从贝子征耿逆，血战，斩寇数十。贝子遽率，未及奏功。年四十九，补博士弟子员。继而贡成均，官遂昌司训。乾隆辛巳，授国子监司业。庚寅，加翰林侍讲。时已百十二岁矣。当七旬时，孙曾已盛。逮百龄外，孙曾复举曾孙。自为联云：“大小孙眼看七代；内外翰身历四朝。”盖纪实也。
	敏斋方伯由苏藩任内告养，时年已五十，尚未得子。奉母家居后，广行善事，连茁佳儿。予濒年与同办西北赈务，时值六十庆寿，尽以亲友贺赀归赈。又代其母建坊，天语褒加，荣及闾里。虽去官而仍心殷民瘼，李傅相器之，亦可谓知己也。今周甲大庆，已得四男。予寿以联云：“作忠仍作孝，羡六旬犹舞斑衣，善则归亲，天使寿翁娱老母；忘世不忘民，代三省广筹粒食，福求自己，人夸晚岁庆多男。”
	陈子庄曰：“伯祖朝珍公廷献，乾隆辛卯举人。弱冠登科，意气豪迈，在都中遇翰苑诸君，必以论文数典困之。洪稚存、张船山太史均畏其锋。常自嘲曰：‘吾来会试，状元总在吾袋中。无奈辄遇剪绺也。’官教谕三十余年，不问家人生产，惟以饮酒赋诗为事。年跻八秩，奉部推升国子监典籍，门下生集资为祝生辰。同官仁和沈秋河为撰寿序，用一百个‘死’字，文极奇诡。复撰一联赠之曰：‘不病故不勒休，仙家亦称上等；又升官又添寿，教官无此下台。’道光辛卯，重赴鹿鸣。姪九皋是科亦登乡荐，为吾宗盛事。”
	杭城中正巷外华光庵有卖卜翁，望之若五十许人。忽传有人醵钱在宗阳宫寿百岁老人者，至即卖卜翁也。问其所养，曰：“不参禅，不学道。五十前奔走四方。五十后无所营求，惟安心卖卜而已，不省何以百岁也。”时送寿联甚夥，琴坞先生一联云：“身行万里半天下；眼见四朝全盛时。”老人盖历雍、乾、嘉、道四朝矣。
	江右黄仲鸾观察彬曰：“八言寿联，每作四字对。两句句法板重，多不贯气。曾记一‘嘉平月八十男寿’联云：‘嶰竹十二，筩调律吕；大椿八千，岁为春秋。’语极自然，不落窠臼。”
	仲鸾又曰：“集句有极浑成者。曾见贺十月新婚一联云：‘夫昏礼以著代也；是良月就盈数焉。’以《戴记》对《左传》，自然工切。”
