<!-- { "loadSidebar": true } -->
	刘金门侍郎凤诰才思纵横，涉笔成趣。有人以佳纸乞寿联，值其据案作书，遂问：“生在何时？”答以“十一月十一日”。即书此六字于纸。其人怒甚，不敢言。侍郎复问：“若干岁？”答曰：“八十正寿。”遂复书曰：“八千春八千秋。”其人乃大喜，称谢而去。
	杨笙友进士和鸣善为时文，太夫人某以侧室受封，七十寿辰，其族人同寿以联云：“天生贤子孙，绕膝尽芝兰玉树；人皆大欢喜，同声视耄耋期颐。”此联盖脱化《丛话》中邹小山宗伯所作“有子有孙”一联语意，颂扬得体，可谓食古而化矣。
	张南山先生九月三十日生辰。咸丰丁巳，年七十八，值重游泮水之年，同僚辈为之称觞。李紫辅学博献联云：“诗称三子，学绩三余，望重三城，福懋三多，寿祝三秋，愿松柯益健，菊节弥坚，文囿词场陪杖履；身历四朝，名高四海，官尊四品，科连四世，堂开四代，况夫妇齐眉，儿孙晋爵，国恩家庆乐林泉。”
	南海冯潜斋太史成修乾隆乙卯重宴鹿鸣，年九十四岁。曾自制联云：“年方弱冠便登科，有何难哉，亦是逢场作戏；寿寓百龄重宴尔，自云幸矣，便教舞彩为欢。”
	相国穆鹤舫彰阿与宣庙同庚。除夕生日，僚属献联者充门，语多颂扬，俱不惬意。惟鲍觉生先生桂星一联云：“一德赞襄，帝庇元臣同寿考；四时调燮，天生上相在春前。”公见而喜曰：“毕竟才人吐属，与众不同。”
	严比玉太守之母蔡太恭人四十生辰联云：“长日彩衣孙抱戏；盛年纱幔子传经。”
	德清陆虩庵先生震东七十寿联云：“地本仙居，鸠杖亲携寻药饵；官真吏隐，鹤觞小酌咏梅花。”时官仙居教谕
	汉军庆蕉园将军保诞辰在中秋日。镇广州，值七旬寿辰，屏幛盈座，颂祷谀词备极精好。严厚民杰时居羊城，与将军有旧，是日以赫蹏笺用宋体书一联以献云：“上古大椿长不老；小山丛桂最宜秋。”将军大喜，悬之上清，语宾朋曰：“厚民，经师也。以庄语勗予。”
	有七十翁以独眠不能温而藉口纳妾者，或贺之以联句云：“古礼堪征，特为非人不暖；浮生若梦，要知为欢几何！”又一联云：“露电观心，无遮无碍；云烟过眼，即色即空。”真可做箴铭矣。
	阳春谭康侯部曹敬昭十二岁时应郡县试，凡十四冠军。某撰一联贺云：“万千卷里无双士；十四场推第一人。”可谓绝无仅有。
	祝桐君先生凤喈为安伯太守庆年之本生祖，携安伯回闽迎娶，吉期之日，贺联盈庭。陈弼夫方伯景亮一联句云：“鼓瑟鼓琴，宜家宜室；佳儿佳妇，多福多男。”金保三夫人陆兰生书赠其新房一联云：“红烛夜深观博议；绿窗风静咏周南。”颇得闺阁大体。
	中丞王某多蓄姬妾，有浦氏者一举两男，中丞喜极。学使某撰有联云：“三槐旧种自王；双珠新出于浦。”中丞自题浦氏房联云：“色即是空空是色；卿须怜我我怜卿。”按：此十四字，每有同者。
	博晰斋明，满洲人，壬申编修，外任府道，改兵部郎中。博闻强识，于京圻掌故、氏族源流尤能殚洽。老年颓放，布衫草笠，徙倚城东，醉辄题诗于僧舍酒楼，洒如也。人有叩其姓氏者，则答云：“我有一联。”又问何句，则云：“八千里外曾观察；三十年前是翰林。”
	贺双寿有子孙者联云：“举案齐眉，俱无量寿；奉觞绕膝，皆不羁才。”或云林颖叔方伯所撰，或云系成语。语虽近泛，亦自典雅不俗。
	同治癸酉，为余六十初度，同怀弟姪合制一联句云：“花萼集，竹林游，他日归田应有约；廉察精，功过录，此身修福合长生。”越二年，为余室杨夫人六十寿，又制一联云；“中寿世所荣，祝嫂嫂千秋，永佐阿哥持豸节；高歌吾已老，愿年年二月，长偕犹子进麋觞。”
	南海桂星垣太史文耀，笙陔司马尊甫也。释褐归娶时，榜其门云：“秋进士联春进士；大登科后小登科。”人艳称之。
	南海陈鹿苹孝廉廷辅馆于羊城，生徒甚众。有登贤书者，命植桂一株；有补博士弟子员者，命种梅一树。故斋中桂梅二花特甚。尝自书楹帖悬于斋中，云：“鹏鹗荐余栽桂树；藻芹掇罢种梅花。”洵属佳话。
	南海劳莪野孝廉潼素工时文。乾隆乙酉科出闱后，自负不肯作第二人想。及揭晓，泥金到门，乃报中亚魁也。劳曰：“吾文当第一，何以第二！然则解元为谁？”对曰：“顺德梁泉也。”劳始不语。至簪花日，其门署一联云：“险些儿做了五经魁首；好汉子让他一个头名。”
	粤东科甲，二百年来状元、探花各得二人，惟无榜眼。俗谓“广东不曾开眼”。道光庚戌，番禺许叔文其光以第二人及第，泥金到门，其家署一联云：“蕊榜开新眼；金鳌亚状头。”语虽无奇，亦足以应谣谚也。
	松郡陆文裕公为司业，为祭酒，为丁丑会试主考，又为山西浙江提学，门生满天下。征入为詹事，学士堂中对联云：“步玉登金，十八人中唐学士；升堂入室，三千门下鲁诸生。”盖实录也。
	熊大司马廷弼先中万历某科湖广武乡试第一名，后弃武就文，中万历湖广乡试第一名。因题其堂柱曰：“三元天下有；两解世间无。”
	戴菔塘《藤阴杂记》云：“护国寺西先为张文和公廷玉３第，后改西华门内，赐史文靖公。余癸未出钱塘王文庄公门下，曾于此第谒见，有‘江山胜地皆行部；台阁崇班半属僚’之联。后文靖甍，又以赐文庄，师生接住，亦是佳话。文庄内直二十四年，以除夕所赐‘福’字二十四悬挂，曰‘二十四福堂’，外无余地，公子请曰：此后拜赐，何以置之？公曰：别置一轩，名曰‘余福’。”
	《耆旧续闻》：“东坡自海外归，谢表云：‘七年远谪，不意自全；万里生还，适为天幸。’盖用班史之全句而不觉也。或云：后即以为联，悬之室。”
	余姚郑耕余赠人句云：“人皆欲杀今之白；我醉须埋背有伶。”倔强盘曲，句法新而用意别也。
	《秋雨盦》云：“闽有三苏祠，其联云：‘一门父子三词客；千古文章八大家。’长泰戴方伯燝手撰，见周栎园先生《闽小纪》。”按：此联已见《丛话》，“八大家”为“四大家”，撰联者为张鹏翔，云在眉山。小有歧异，不妨两存之。
	福建莆田县黄桐石曾著《战古堂诗》。辟一“小桃源”，其大门联云：“草木自生无税地；子孙长读未烧书。”句极新颖。
	方恪敏公观承本名家子，能文，以族人累徙居塞外。弱冠归金陵，借居清凉山寺。寺僧决其后有大运，厚遇之。雍正壬子，平郡王征准噶尔，爱公才，奏带为记室。世宗命以布衣召见，赐内阁中书，偕往。凯旋，以军功实授。累官至直隶总督。年六十有一，以八月十四日始生一子。公喜甚，自撰偶句十字云：“与吾同甲子；添汝作中秋。”高宗闻其生子，代为之喜，命抱至，解所佩金丝荷囊赐之而出。
	世宗尝谕朱纲曰：“朕曾蒙圣祖慈训‘戒急用忍’，故殿中匾额即用此四字，仍敬书‘上谕’二字于上。东暖阁匾额取‘惟仁’二字，对联云：‘诸恶不忍作；众善必乐为。’西暖阁匾额取‘为君难’三字，对联云：‘原以一人治天下；不以天下奉一人。’”可见列圣相承，心传有自。事载《熙朝新语》。
	《熙朝新语》：“沈宗伯德潜以名诸生久困场屋。乾隆元年，荐举鸿博，召试不售，归。戊午、己未联捷，入词垣，年已六十余矣。壬戌，散馆，试殿上。日未映，黄门卷簾，上出，问诸臣：‘谁是沈德潜？’奏曰：‘臣是也。’上曰：‘文成乎？’对曰：‘未也。’上曰：‘汝江南老名士，而迟迟乎？’翌日，授编修。和《消夏十咏》于内阁，分给笔札，赐饮及饼饵瓜果。自午至未，成诗六章。有旨嘉奖。历迁礼部侍郎，乞假省墓。诏赠先人如其官，并赐偶句褒之云：‘清朝旧名士；吴下老诗翁。’闻其家以此十字揭诸楣。”
	吾乡李文贞公光地，一代名臣也。未达时，祈梦于神，问己终身富贵。神示以十大字一联云：“富贵无心想；科名总不成。”觉而恶之。后中康熙庚戌进士，犹不以为意。及官至相国，方知“戌”字是“成”而非“成”；“想”字无“心”恰是“相”也。
挽联
	《春渚纪闻》：“薳一日谒冰华，又于其所居烟雨堂偶诵人祭坡公挽联句云：‘降邹阳于十三世，天岂偶然；继孟轲于五百年，吾无间也。’冰华笑曰：‘此老夫所为者。’因请‘降邹阳’事。冰华云：‘元祐初，刘贡父梦至一官府，案间文轴甚多，偶取一轴展视，云：在宋为苏某；逆数而上十三世，在西汉为邹阳。盖如黄帝时为火师，周朝为柱下史，只一老聃也。”
	常州程文恭公，纯庙甚倚重。甍于京。上挽以十四字云：“执笏无惭真宰相；盖棺还是老书生。”可谓备极哀荣矣。
	湖北青墨卿中丞伏法，张文毅挽以联云：“雷霆雨露总天恩，早知秉节孤忠，久拚一死；成败功名皆幻境，即此盖棺定论，已足千秋。”
	陈忠愍军门死节吴淞，士民赠以联云：“昔时未读五车书，雅量清心，温如玉，冷如冰，是大将实是大儒，使天下讲道论文人愧死；此日竟成千秋业，忠肝义胆，重于山，坚于石，忘吾身不忘吾主，任世间寡廉鲜耻辈偷生。”按：“昔时未读书”五字，军门在时屡自言也。
	光泽何氏妇自挽一联，已见《续话》。惟系郑仁圃所转述，为林氏妇代作者。似前录语意尚逊此联之亲切有味，故更录此句云：“奴别良人去矣，大丈夫何患无妻，愿后日重订婚姻，莫向生妻谈死妇；儿依严父艰哉，小孩子定仍有母，倘常时得蒙抚养，须知继母即亲娘。”上联别其夫，下联嘱其子。语浅情真，宜为后人传诵不置。
	山左不第士子客死自挽云：“五千里北辙南辕，看人富贵受人怜，落拓穷途，何处洒狂生涕泪；十一次东涂西抹，呕我心肝摧我命，仓皇歧路，再休提名士风流。”
	李都转映棻挽胡文忠句云：“公是武侯一流，鞠躬尽瘁，死而后已；我侍文忠五载，感恩知己，生不能忘。”
	有挽父母俱存联云：“君竟忘父母衰孱，忍割尘缘骑鹤去；我但觉友朋寥落，怕从天上认鸿归。”
	山阴万仲桓运判挽关中吕曼叔观察儁孙句云：“念名城撄堞，结交与共死生，曾几何时，华岳秋高成独往；忆萧寺衔杯，相约再联觞咏，言犹在耳，樊川山好不从来。”
	袁筱隖宫詹挽杨霖川太守光澍句云：“两届星周，循誉久推贤太守；九秋霜陨，后凋又谢老成人。”又平湖沈吉田观察应奎句云：“方欣一顾空群，燕市台高，神骏逍遥谁买骨；剩有四龄弱息，汉江波冷，悲啼辛苦叹将雏。”
	江右杨庆伯廉访挽汪柳门学使鸣銮太夫人联句云：“经幔授官箴，使节刚从同凤去；仙軿翔客路，家书愁绝伯鸾看。”
