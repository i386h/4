<!-- { "loadSidebar": true } -->
	云台师旧宅在旧城之公道巷，自回禄后，始迁居新城南河下康山草堂之右。余于数年前初到扬州，即谒师于旧宅。巷口有石碑楼，大书“福寿庭”三字。大门口贴八字大联云：“三朝阁老；一代伟人。”时观者多以为疑，谓师之枚卜在道光年间，何以有三朝阁老之称？不知师于乾隆六十年九月已授内阁学士兼礼部侍郎，则阁老之称由来已久。或又疑“一代伟人”四字颇嫌自夸，余初亦无以应之。后读《雷塘庵主弟子记》，乃知师于嘉庆五年在浙江巡抚任内奏陈筹海捕盗等因，曾奉有“显亲扬名，为国宣力，成一代伟人”之谕。此是敬录天语，并非自夸也。后吾师亦微闻人言，遂于新宅大门改书云：“三朝阁老；九省疆臣。”则更不招拟议矣。按：王兰泉先生《湖海诗传》中吾师诗下小传，有“年华正盛，嚮用方殷。加之以开物成务之功，进之以诚意正心之学，洵一代伟人”云云，似亦敬本褒嘉之语。而吾师究以为涉于自炫，故改书之。老臣谦抑之盛心，可以风矣。
节孝总坊联
	陶文毅公抚吴时，创为节孝总坊之事，余与贺耦庚方伯极力襄成之。大江南北，数百十年来，殆无不阐发之幽光矣。扬州节孝祠前总坊有阮芸台师撰联云：“稽扬州千百人，合成节孝崇坊，质圣贤以彰风化；逢大清亿万载，恩许春秋典祀，感天地而动鬼神。”庄重不佻，与题相称。时桂丹盟太守超万亦有联云：“共话慰穷愁，耐过冰霜逢雨露；相观励名节，免教巾帼笑须眉。”亦情文深至语也。
水仓门联
	扬州城内街巷多设水仓，以备郁攸之惊。他处所宜仿行者也。孙春洲为作门联云：“事有备而无患；门虽设而常关。”罗茗香云：此联原本，出句系“井用汲以受福”，后始改“事有备以无患”，余又改为“事前定则不给”。近又别拟一联云：“玉瓒何烦裨灶禳；金莲永免祝融灾。”
红船门联
	今大江来往之船，以芸台师巡抚江西时所制红船为最稳且最速。嘉庆十八九年间，始创为于滕王阁下。后各处皆仿造，人以为利。今湖北、安徽以迄大江南北，吾师所制之船随在而有。船中小扁多师所手题，有“沧江船”、“木兰身”、“曲江舫”、“宗舫”诸号。数十年来，利济行人，快如奔马，开物成务之功伟矣。吾师尝为余述：在江右时，偶以事遣家丁回扬州。恰值风水顺利，朝发南昌，暮抵瓜州。若非红船，断不能如此快速也。因制一联，悬于舟中云：“扬子江头万里浪；滕王阁下一帆风。”
焦山陈恪勤联
	焦山水晶庵中有长沙陈恪勤公手书一联，云：“山月不随江水去；天风时送海涛来。”跋云：“此山中旧联，不知为何人所作，今久无存。山僧数为吟诵，余甚爱之，以属对不甚工，或亦传述之讹，因以‘江月’易作‘山月’，‘流水’易为‘江水’”云云。而自然庵中林少穆尚书亦书此联，作“江月不随流水去；天风直送海涛来。”跋云：“此朱文公句，陈恪勤不审所出，易‘江月’为‘山月’，‘流水’为‘江水’，又误以‘直’作‘时’。今重书以正之。”按：陈恪勤固以意轻改旧句，而少穆亦偶未审也。此宋赵忠定公汝愚同林择之、姚宏甫游吾乡鼓山诗句，朱子喜之，为“天风海涛”四字，大书磨崖于屴崱峰顶后。后人又建天风海涛亭，今亭久圮，而摩崖字犹存。此句亦长在人口，不知者遂误以为朱子诗。今赵诗载《鼓山志》，厉樊榭《宋诗纪事》亦录之。此联以题鼓山固佳，今若移题焦山，则情景尤真切，故乐为辨之。记得水晶庵壁又有“入室果同水晶域；开门正对石公山”一联，殊工雅，忘却何人所题。石公山即象山，正与焦山相对也。又记得乙末夏余游焦山时，借庵诗僧犹健在。前一年是其八十诞辰，借庵索余补赠联句。时从游者已停桡相待，乃手挥十四字与之，云：“山中鹤寿不知纪；世上诗声早似雷。”句虽未工而意颇切。借庵称谢不绝口，而余则久忘之。今此联尚悬海西庵壁，阅之如同隔世矣。
望湖楼联
	望湖楼，以坡公一诗著名，即论景亦擅一湖之胜。余屡欲题一楹联而不能成句。魏滋伯广文一联甚佳，恐同人皆当阁笔也。句云：“三十里湖镜峰屏，擪笛可无人坐月；廿八字雨珠云墨，凭阑依旧水如天。”滋伯又有藏经阁一联云：“芬诵旃檀，深入华严文字海；函尊榆欓，兼赅菩萨圣贤心。”亦工丽可喜。
第一楼联
	陈琴斋广文偕徐铁孙司马过孤山第一楼旁酒肆，见洪稚存先生题篆联云：“第一楼边浮大白；初三月上荡空青。”一老妪曰：“此三十年前酒客留题。”司马即购得之，今钩摹悬第一楼中。又第二楼中有钱小谢廷炤题联云：“即景亲风月；随时笃诗书。”盖集《尹宙碑》字也。
横翠阁联
	张仲甫曰：“孤山苏公祠门侧近岁起一阁，适当吴山横处。汪少海大令取苏诗内‘横翠’二字额之。又集句为联云：‘今日重来问鸥鹭；故乡无此好湖山。’对句系苏诗，人所熟知；出句则何岩叟《潜斋集》中句也。”
理安寺联
	余来往西湖逾五十年，熟闻理安之胜，而游踪迄未能到。今年中秋，始与赵蓉舫学使、固莲溪将军为看桂花同涉理安之顶。逾旬余日，又挈恭儿、英儿、蕙妇、俦孙再往游。前数十年所欲一到而不能者，今兼旬而再至其地，不可谓非胜缘。曾赋诗纪之，末联云：“果否真灵关位业，清凉亭畔一盱衡。”自注云：“相传觉罗桂文敏公、歙县曹文正公皆由理安寺僧度世，实未详其事也。第二游始登松颠阁，读桂杏农观察一联并跋语，方悉其原由。联云：‘薄宦寄明湖，有梦难寻荆树影；前因迷法雨，招魂空叩木犀禅。’跋云：‘甲戊春，先宫保文敏公鞫狱粤西，道卒于武昌行馆。太傅曹俪笙师忽梦兄曰：我与公皆理安寺僧，今当归矣。愕然而觉。越日，楚督奏函适至，遂以上闻。辛卯，余分巡浙西，携真庵弟同诣理安。修篁叠嶂，梦又成空。爰楹志鸰原之感。觉罗桂菖识并书。’”按：曹文正师骑箕之前数日，相传亦有梦征。则“真灵位业”殆非虚妄。惜无好事者合塑二像于阁中以张其事，使无观察此联，则何人更能理其说乎。
见山阁联
	张仲甫舍人杭州老屋书斋额曰“彝寿东轩”，岁久倾圮。近重加葺治，增一楼。楼旁更增一小阁，面西，得见南北两高峰及北山一抹，楼墙罅处并见保俶塔，题曰“见山阁”。魏滋伯赠一联，乃汪孟文女史玢所书十字，曰：“一塔远出树；众山青到门。”汪为陈扶雅孝廉善佳偶，大小行楷皆工，中年遽殒。此联乃滋伯收藏旧迹，恰合此阁之景。滋伯又自书集句一联云：“喜无多屋宇；幸不碍云山。”仲甫皆甚珍之。
辛峰一角楼联
	《履园丛话》云：“长白斌侍郎良为前两江总督玉公德第八子，曾官苏松粮道，驻扎常熟。署后即虞山也。有小楼可以望远，题曰‘辛峰一角楼’。与吴中诸名士读画论诗，殆无虚日。自题一联云：‘群彦集东南，有温李诗才，荃熙绘事；高楼占西北，对石梅香月，辛岭晴云。’”
小砾山庄联
	《随园诗话》云：“陈豹章有别业在庐江，曰‘小砾山庄’，依山结屋，吟啸其中。自题联云：‘王伯舆终当为情死；孟东野始以其诗鸣。’”
江心寺楼联
	江心寺楼上楹帖甚多，余同年李芝龄尚书一联最为时所传诵。句云：“青山横郭，白水绕城，孤屿大江双塔院；初日芙蓉，晚风杨柳，一楼千古两诗人。”此外朱沧湄观察亦有句云：“长与流芳，一片当年干净土；宛然浮玉，千秋此处妙高台。”亦颇超脱。又楼外小柱上有沈茂才步云集唐人一联云：“潮平两岸阔；江上数峰青。”亦尚自然。此则闻之孙雨人学博，余两度登楼，实皆未见此联也。按：芝龄尚书“初日晚风”八字，是合谢康乐、孟襄阳言之。二公皆与孤屿有关，可称巧合。而徐铁孙权守荣一联云：“众山遥对酒；孤屿共题诗。”则直书孟襄阳之句，且跋云：“以实孟楼之名。”是为小岘先生扬其波，殊可不必矣。余前游有诗而无联，近始补制一联云：“风景不殊，四十余年旧鸿雪；江山如许，二千里外小金焦。”
尺五庄柱联
	京师城南之尺五庄，风景颇似南中。地主为恒心农太守，亦颇风雅。兴化郑子研有联赠之云：“何处无明月清风，半郭半村裴绿野；此地有茂林修竹，宜诗宜画谢青山。”主人得之甚喜。
锦屏山亭联
	郑子研曾任河南令，于锦屏山建亭，题柱一联云：“树栽棠作舍；山制锦为屏。”盖宜阳本召伯甘棠旧治，此虽仅十字，而自然工切，即可不磨。
黄鹤楼楹联
	余前录黄鹤楼楹帖，独遗却吾师翁覃溪先生一联。近读吾师年谱，急补录之。吾师于乾隆壬子科充湖北乡试正考官，有《黄鹤楼图记》云：“榜发后，重九日开宴于黄鹤楼。楼前设屏，插菊花数千万枝以侑酒。酒罢，题一联于楼柱曰：‘千古题诗到崔李；本朝制义在熊刘。’”余官湖北时，尝三度登黄鹤楼，而皆未见此联。岂当时并未镂板，而墨迹遽为人所匿耶？使不读吾师年谱，竟无人知有此联矣。名流手迹，其湮没如此者盖不鲜哉。
琵琶亭联
	董云岩题琵琶亭联云：“一弹流水一弹月；半入江风半入云。”张仲甫为余述之。自然可喜如此。
江心寺门联
	孙雨人学博《永嘉闻见录》云：“江心寺外门旧有联云：‘云朝朝朝朝朝朝朝朝散；潮长长长长长长长长消。’旁题宋状元梅溪王十朋书题。余谓此等似巧实拙，断非梅溪手笔。即如联意，亦止须‘云朝朝朝散；潮长长长消。’何烦重叠至八字耶？并引蔡葵圃之言曰：‘题曰宋状元，本人断无此款式。其为好事者假托无疑。’”忆四十三年前到寺，亦曾目击此联，以其费解，笑置之。旋里后，乃知乌龙江之东山上罗星塔，旧有七字联，不知何人所撰，其句云：“朝朝朝朝朝朝夕；长长长长长长消。”过客皆不知所谓。相传康熙中有一道人到此，读而喜之，众请其说。道个笑曰：“此山为海潮来往之区。此联出语，第一、第二朝字上平声；第三朝字下平声，通作潮字；第四朝字下平声，第五朝字上平声，第六潮字下平声，凡此平声者，皆应作潮字读。对语第一、第二长字平声，第三长字上声，第四长字平声，第五长字上声，第六长字又是上声。如此读之，自不烦言而解。不过此言潮汐长消而已。”言讫，道人遂不见。或以为纯阳现身也。按：此塔联与寺联字句互异，其为仙笔与否不可知，而塔联似较简明有意趣，故余曾录入《楹联续话》中。学博言：“道光壬辰，飓风大作，此联已吹在江中，不知飘流何处。”而余今冬重游，则寺门仍有此联，却非旧款，后题章安蔡朝珂重录，因复记之。
熙春山联
