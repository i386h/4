<!-- { "loadSidebar": true } -->
	临安明经叶馨陔先生绥祖学识渊通，兼达世故。里有争竞者，以数语解纷，皆屈服。嗜酒喜交游，每当良辰令节，招集朋好，酣饮忘疲。恒出新意，为觞政以娱宾。入其座，辄流连不能去。家素封，以是中落。晚岁授徒自给，心绪郁抑，年未六十而卒。其自挽云：“半生豪气销杯酒；垂老愁怀托砚田。”盖纪实也。
	蔡太夫人挽联云：“礼重延宾，七载倍钦陶母谊；训垂翼子，一家齐凛敬姜箴。”
	吴谷人祭酒论岳忠武，有一联最工整，句为：“人间铁案无私，请质东南山行者；天半神旗高卓，试看大小眼将军。”警绝。可悬诸楔。
	孔宥函司马挽泾县包慎伯明府世臣句云：“衰白际时艰，孤恨荒愁，蹈东海而死；文章憎命达，片言只字，与北斗长垂。”
	嘉庆时，董冠桥巡抚粤东。广州有洋商某，素不谨。殁后，其子赂其所亲，为之呈请从祀乡贤。董遽以入告，舆论哗然。刘三山孝廉刊刻《草茅坐论》，遍告同人，起而攻之。刘讼卒申，而吏议论褫。刘没之日，王笠舫大令挽以联云：“草茅坐论成千古；文采风流少一人。”不作一激扬语，恰肖刘之为人。
	潍县陈刺史某官全州知州。咸丰丙辰，土寇破城，陈死之。事平，灵车旋里，道出韶州。时其弟觉民太守应聘方守兹郡，设祭于城西光孝寺。汪芙生代郡中僚属撰挽联云：“先轸此归元，料晋绛英灵，飒爽弓刀能杀贼；常山悲喋血，仗平原家祭，苍凉旌翣与招魂。”语意悲壮激昂，足吐忠义之气。
	咸丰己卯，徐铁孙观察拒贼严州。六月，战于渔亭，官军溃，观察殉烈焉。讣闻，樊昆吾上舍哭而赞之曰：“嗟汝铁，何烈烈！提孤军，捍全浙。师可溃，鼓不绝。援可亡，战不辍。手斫三酋宝刀折，渔亭痛洒精血。壮哉先生真是铁！”闻者无弗破涕为慰。复制一联挽之云：“自伤白首亡知己；我为苍生哭此人。”览者知两公之交道深也。
	翠琴者，京师伶人也，色艺冠绝一时。咸丰丁巳三月病死，其生也在花朝前一日，故某公挽以联云：“生在百花先，万紫千红齐俯首；春归三月暮，人间天上总消魂。”
	常熟蒋伯生大令因培语喜诙谐，罢官后就蒋砺堂相国之聘。相国偶语蒋氏宗派，答曰：“蓬荜安敢妄附华胄。相公乃《水浒传》中蒋门神之苗裔；若鲰生者，实《金瓶梅》内蒋竹山之后嗣也。”相国大笑，不以为迂。后相国总制三吴，以遣责殁于秣陵。客散宾逃，丧輀致无人奠唁。大令内不能平，为联以挽之云：“门前但有青蝇吊；冢上行看大鸟来。”论者以为语虽太激，然实典切也。
	番禺黄寿山上舍廷献尝清明独游郊外，于榛莽中见一碑，文曰“爱姬蜡梅之墓”，旁有八九字，苔纹斑驳，不可明辨。度其情状，似非世远年湮，而宿草累累，谅已无人上塚者矣。感而志之。越日，复携酒脯往吊，并制联挽之。句云：“六字碑文，谁是多情公子；一抔黄土，可怜薄命佳人。”又云：“仆本陌路萧郎，从来好事；卿果章台柳妾，何处招魂。”云云。夜梦一美人来谢。
	苏州顾蘅芷少尹远成其配沈氏卒，伤痛弗胜，作《悼亡》诗十首，哀艳动人。徐铁孙观察挽以联云：“美玉褫颜，明珠晦色；宝瑟永谢，瑶台顿倾。”盖集《选》句也。周仲墀太史见之，谓徐曰：“联语诚佳，惜硕腹庞颜者不相称耳。”盖沈伟躯巨趾，才与貌违故也。
	湖南谭鑫振家极贫，工举业，善书法。光绪庚辰，以第三人及第。次岁春，乞假来浙筹措。中丞固其相识，都转亦其旧东，将集赀以助，乃抱病未半月而亡。其眷口在家，盼归綦切。去岁胪唱为念四日，今年去世亦即是日，亦可哀也。有同乡挽以联云：“去年胪唱正今朝，开残阆院名花，空回首玉堂天上；半月湖山成一梦，望断衡阳归雁，最伤心锦字机中。”
	叶杏堤茂才文照笃志好学，家贫，授徒为生。昼督馆，夜乃自课，恒达旦不寐。每应试被放，辄哭泣数日。常云“若得登科录中题名，虽死何憾！”竟以力学得疾卒，年未三旬。其友徐瘦生茂才照挽之云：“一生只为名心死；六极惟将恶字除。”语极沉痛。
	青田端木鹤田天才颖异，高介绝俗。其所作联语可诵者，如挽温州林石笥句云：“气绝凌云，他日岂遗司马稿；泪倾流水，此时先碎伯牙琴。”挽朱雨亭云：“愁寄天边，子始成名身易箦；哀传日下，父终遗命世传经。”
	吴柳堂侍御可读殉节惠陵。设奠日，都中士大夫多有哀挽。祝安伯太守庆年句云：“遗疏表孤忠，惟一片血诚，可格鬼神，可质天地；几人拟私諡，待千秋论定，传之史册，报之馨香。”
	梅小岩中丞每遇期功之丧，必自制联挽之，所以亲亲也。其挽季叔云：“期服听去官，犹子比儿，嗟我未能行古礼；毕生惟好道，言坊行表，如公端合祀乡贤。”又挽长兄云：“地下见爹娘，为言季子非人，不孝不弟；云间逢父老，共说宰官爱我，廉善廉能。”中丞昆仲四人，行居季。其长兄曾令吴中，中丞时已屏藩白下。
	胡文忠公勘定东南，功在垂成。时文宗龙驭上宾，公于军中积疾闻耗，疾剧而卒。厥后群丑殄灭，曾文正公推以首功。挽联云：“吴会未平，是先帝与荩臣临终遗恨；楚材方盛，愿后人继我公不世勋名。”可谓诚服矣。
	凡语皆有忏，吉凶晦吝，如揲蓍灼龟然。《啸亭杂录》云：“都中得简斋老人手函，有‘从此雁杳鸿飞，望长安如在天上’之语，方讶其不祥，未几而讣音至。盖衰气相乘，有流露于不及觉者。曾文正相国甍，吴竹庄挽联云：‘二十年患难相从，深知备极勤劳，允矣中兴元老；五百里仓皇奔命，未获亲承色笑，伤哉垂暮门生。’语气颓丧，不数月间而中丞继卒矣。”
	陆敬安曰：“伯父彡石公历官郡守，清而不刻。捐馆后，知交挽章极多。同邑孔梧卿学博广覃题联云：‘典郡矢清廉，归装片石；论诗重忠孝，大集千秋。’语最警切。”
	杭州吴布衣彭年游幕中州，才名藉甚。天津邵烈妇为志卢茂才之室，结褵一载，茂才卒，烈妇于七七之期自经于茂才死所。一时文人俱赋诗哀之。吴挽以联云：“蝴蝶有情同入梦；鸳鸯到死不分飞。”见者推为绝唱。
	陆憩云比部奭棠为余述挽联二则，语极凄切，未详何人所撰。一系姪婿挽叔岳云：“自丈人峰颓，难弟难兄，棣萼一庭悲夜雨；看羊公碑在，斯民斯土，棠阴百里泣秋风。”一幕友挽居停主人一联云：“我来陈榻犹悬，可怜宦况萧然，那有余赀归旅榇；公在崇祠已建，但得官声如此，应无遗憾到泉台。”
	刑友杨镜帆，浙江名幕。靳迪臣守衢，延致幕中，相处欢洽。每谈公事，辄至中夜。一夕梦杨君归里，作一联以寄之云：“砚草犹存，空忆芙蓉秋水度；琴音忽渺，难忘风雨对床时。”醒而大惊，以为不祥。未几而杨君捐馆，即以此作挽。
	林氏胞姊去世，兄弟诸姪合撰一联以挽之，句云：“姊妹中尔最多才，只自因女嫁男婚，百感攒心成一病；弟兄辈近无善状，莫惨说生离死别，九原忍泪慰双亲。”
杂缀
	咸丰癸丑，金田逆匪窜扰江右，鄱阳沈槐卿大令婴城固守，誓以身殉。死之日，于衣带间得一联云：“二十年读书，二十年作宦，取义成仁，担得起纲常两字；进无以助援，退无以固守，孤忠效死，羞对此章贡双流。”从容就义，大节凛然，人以之方文天祥云。
	“武侯读书，大意略观，是讲求经济；渊明鼓琴，不求甚解，乃涵养性情。”不但字句好，对亦好。
	西湖诗僧小颠预治槥具，署一小扁曰“呵呀”。又于床际揭一联曰：“老屋将倾，只管淹留何日去；新居未卜，不妨小住几时来。”其风趣如此。因忆予有所亲于壁悬一扁曰：“待死室”，其行踪正相类也。
	京都庙市，惟东城隆福、西城护国二寺百货具陈，目迷五色。王公巾帼亦复往游。昔鲍西冈有一联云：“三市金银器；五侯车马尘。”足括庙市之胜。
	京都后孙公园相传为孙退谷别业，前为安州陈尚书第，后有晚红堂，吴白华司空官翰林时赁居，公宴座师王文庄公。戏台联最佳，句云：“地近春明，忆当年甥馆清娱，几听后堂丝竹；”对云：“序先秋禊，庆此日师门暇豫，共陪高阁襜帷。”盖宅本为茶陵彭大司马维新旧第。公乙丑及第，于此赘姻。宅后一园，有林木亭榭，沈云椒侍郎寓焉。有简韵堂联云：“匝地清阴三伏候；参天老树百年余。”
	戴菔塘《藤阴杂记》云：“座师王文庄公初寓韩家潭，七月廿五日生辰，每于中秋前后张乐邸第，燕乙丑同年及门生。其戏台联最为精切。忆己丑岁则云：‘十七夕彩满蟾宫，赓隔夜霓裳旧曲；’对云：‘念五载班联鹓序，萃当年蓉镜群仙。’庚寅岁则云：‘寿宇覃禧，借缑山鹤舞余筹，更谱瑶笙谐凤侣；’对云：“晚香励节，集蓬岛鹓班旧侣，重翻霓羽侑鸾觞。’”
	黄仲鸾观察曰：“余以同知从事江宁厘务，两载矢公矢慎，卒以丝捐两歧撤差。盖为人所构，予不受过也。卸差日，曾撰一联以志感。有询颠末者，即以此联报之。句云：‘伤心三字莫须有；回首一官归去来。’”
	又曰：“余通籍垂二十年，回首西清，如在天上。改官入浙，春日制桃符疥于壁，句云：‘北阙词曹多后辈；西江文节是先臣。’夸诩之词，吾知过矣。”
	戴文节云：“梁子恭，名敬事，杭州人。道光乙巳，余候补翰林学士。伊方为编修，充礼闱房考。语余曰：少年屡作一梦：梦过杭城仙林桥，至白莲寺殿旁，有一小门。入门，则满院皆花，而花未开。中一屋，其左若卧房者，上有床榻。近窗一案，余必于案上觅朱色物，觅得即醒。梦梦皆同，朱色物各异。有时梦见空案无物，案乃朱漆。最后见满院花俱开，不欲入旧屋，入旁一屋，阒寂无人，悬一额曰‘夕照室’。楹帖曰：‘水定原无影；山空不住云。’嗣后遂不复梦。”
	吴县石琢堂先生去官家居，以耋岁隽才提倡风雅。家大人藩吴时，常与文字往返。每宴集，呼余辈出见。时余方十四岁，颇蒙噢咻奖劝，亦时以联箑请书，彼时早知“独学庐”之名也。哲嗣同福官浙江太守，虽两代外宦，固无余赀。当道光初年时，筑祖墓方湖边。对向有陶冶者，适与正冲，阴阳以不利议去之，先生曰：“损人利己，吾不忍为。况吾亦未必不利。”欲听之。时太守公亦动于术家言，颇不自安。迨墓成，先生以一联书于墓碑云：“有地在心，不求风水好；无田亦祭，只要子孙贤。”义兼劝戒，合族安之。其盛德为一时所推重云。
