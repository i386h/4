<!-- { "loadSidebar": true } -->
	江西九江府有五显庙，中有一集句联。云：“九江孔殷，以享以祀；五人为伍，乃圣乃神。”词义俱极稳惬。不知何人所撰，俟晤郑仁圃时询之。
	蟂矶庙联：“思亲泪落吴江冷；望帝魂归蜀道难。”人皆知为徐文长所撰。惟缪莲仙《涂说》谓此与采石矶李太白祠联云：“我辈此中惟饮酒；先生在上莫吟诗。”并传为徐文长手笔。而余经过二地，得见二联，皆无文长题款，惟署谷口郑簠书。后闻蟂矶联为方茶山先生体感梦而作，仍疑莫能明也。按：方茶山年代甚近，而此联熟在人口，实出茶山之前。后说恐仍是因文长事而误演耳。
	金龙四大王为北方河道尊神，庙中楹联鲜有传者。惟齐梅麓一联尚壮丽。句云：“志节慕睢阳，忧国读书，尚记金龙山在；英灵同伍相，飞刍挽粟，正须白马潮来。”
	钱梅溪曰：“唐张旭曾为常熟县尉，故县城南有草圣祠。今为文庙土地之神，新立一祠于大成门之右。广文属余书一联一额，余曰：‘联句尚易，额甚难也。’再四思之，总未题就。偶忆韩文公‘优入圣域’四字，因书付之。并撰一联云：‘书道入神明，落纸云烟，今古竞传八法；酒狂称圣草，满堂风雨，岁时宜奠三杯。’或嫌‘三杯’字太涉庙祀套语，余应之曰：杜诗‘张旭三杯草圣传’，岂忘之耶？”
	海州板浦为滨海斥卤地。自道光年间，陶云汀宫保改行票盐，民贩趋之如市。蕃昌殷赈，俨然一都会焉。宫保按部海州，两驻其地。登云台山，并于山中建陶靖节祠。今商贩居民又合词吁建陶文毅公祠。谢默卿撰长句楹联云：“改鹾法，近悦远来，试观淮浦连年，浩浩穰穰，岂惟追齐相夷吾，府海功施称再造；荐飶馨，春祈秋报，况对郁洲胜境，熙熙皞皞，真可继晋贤靖节，名山祀典配三元。”
	成都北门外欢喜庵，奉德将军楞泰像，系乾隆金川凯旋时为士民所建。楹联云；“万里版开图，云栈星邮，往来下拜功臣像；百蛮碑在口，渝歌賨舞，欢喜常存故老思。”又：“冠履肃丹楹，似丞相祠堂，柏郁森森承雨露；声威通紫塞，忆将军幕府，旌扬熠熠壮风云。”旁为得胜庵，即阿公祠，同时所建。联云：“缠井络以界坤维，天府奥区，皇极会归雄带砺；控荆蛮而引秦陇，岩疆重任，臣心寅畏凛冰渊。”
	朱兰坡曰：“宛陵城内有东平王庙，礼唐张睢阳。余少年应试时至其处，见一楹帖云：‘禄山、庆绪悍然其无君父，当年即破孤城，效忠乱贼，曾邀富贵之几时？令狐、尹奇不幸而有子孙，今日试登双庙，下拜先生，将置祖宗于何地？’余最喜其词气激昂，今约五十余年，犹识不忘，但不记为何人所作耳。”
	泾县会馆中奉朱文公木主。朱兰坡为题一联云：“删定赞修，直千古同功，较汉唐训诂诸儒，仰高山而倍切；德性问学，原两端并举，任陆王纷坛异说，撼大树以何能。”朱文公联语亦多，无如此之沉着稳括者。
	闽浙分疆之处为枫岭，俗呼为五显岭，实即梨岭，古称梨岳。祀唐太守李频。李兰卿题联云：“地是名山宜庙食；民思贤守本诗人。”五显庙中楹帖极多，皆逊此之雅切也。
	黄右原曰：“相传药王庙戏台联语，一切戏，一切药，颇有慨乎其言。上联云：‘名场利场，无非戏场，做得出泼天富贵；冷药热药，总是妙药，医不尽遍地炎凉。’”按：“泼天富贵”，仍是从药王庙生情，非泛泛戏台语也。
	吕月沧郡丞璜曰：“宋梅生观察鸣琦撰桂林城隍庙联云：‘地狱即在眼前，莫到犯了罪时方才省悟；业镜虽悬台上，只要过得意去也肯慈悲。’又，齐梅麓撰宜兴城隍庙联云：‘时雨时旸，玉女铜官皆有庆；好人好事，桥蛟山虎总无惊。’宋作系仁人之言，齐作为才人之笔。”
	吾闽有石佛岭，佛像系就大石琢成。陈望坡尚书未第时，将弃举业，过此岭求签，词意许其必遇。三过三问，皆一签。贵后乃献一联于寺云：“心到虔时佛有眼；运当亨处石能言。”信乎佛之能前知也。
	严问樵保庸曰：“吾乡出痘谓之出果，种痘谓之种苗。余尝撰痘神庙楹联云：‘一点心苗，汝那里好生培养；十分善果，我者边总肯周全。’”
	柳州柳侯祠联句，《前集》已载数家，而惬心者殊少。近闻伍实生抚部长华观察右江时，曾集柳文成句为联云：“洁廉为心，忠信为仗；文章在册，功德在民。”十六字颇典重，而至今尚未悬挂，不知何故。
廨宇
	徐州府为古彭城，今为河漕重地，专设监司管之，盖兵备道而兼管河防者也。宛平张观察鼎自撰道署楹联云：“地当黄运之中，水欲治，漕欲通，千里河流，涓滴皆从心上过；官作军民之主，宽以恩，严以法，一方士庶，笑啼都到眼前来。”又武威孙太守治自作府署楹联云：“官有典常，任一日则尽一日之心，况兼地广事繁，敢不夙兴夜寐；民供正课，宽几分则受几分之惠，纵使时丰岁稔，常如怨暑咨寒。”皆不失仁人之言，胜于掞张形胜者矣。
	扬州厉氏，旧族也。其宗祠柱联云；“二百载青毡，蝉联八世；两三间白屋，鹤隐千秋。”联系史望之尚书所书，其句则未详孰撰也。
	戴菔塘璐《藤阴杂记》云：“护国寺西先为桐城张文和公第，后改西华门内，此第遂以赐溧阳史文靖公。余癸未出钱塘王文庄公门下，曾于此第谒见，有‘江山胜地皆行部；台阁崇班半属僚’之联。”
	京师正黄旗官学中有楹联云：“业精于勤，修其孝弟忠信；学优则仕，以为黼黻文章。”
	蔡研田本俊曰：“安溪李文贞公宅有小园，自集句为联云：‘有水园亭活；无风草木闲。’”
	彭芝庭启丰自订年谱云：“余曾三任浙省学政，因在贡院题联云：‘蓉镜重开，漫向湖山寻旧迹；桂枝擢秀，相期月旦识真才。’”
	浙江学署面对吴山，右邻郡庠，西出涌金门即西湖也。刘金门先生题大堂联云：“使节壮湖山，东南坛坫；文光拱奎壁，咫尺宫墙。”
	黄右原曰：“有润州太守新修厅事，执贽于吴山尊学士，求作楹帖。学士不假思索，即对客挥毫。上联用‘金山银山’组织成文，云：‘山色壮金银，惟以不贪为宝；’以誉太守廉能。观者欢呼，亟请其下联。学士率尔操觚，实未有以对也。适幕宾郭香生明经曰：想是“江流环铁石，居然众志成城。’盖以铁瓮城为金陵石头城门户，竟成强对。遂书以应。学士既服其敏，且有解围之功，因以所得润笔分赠之。”
	扬州罗茗香士琳曰：“各省育婴堂中有旧传联句云：‘子不子，亦各言其子，委而弃之，是可忍也，孰不可忍也，先王斯有不忍人之政；幼吾幼，以及人之幼，比而同之，有以异乎，曰无以异也，大人不失其赤子之心。’集语颇能浑成贯串，惜不传作者何人也。”
	谢默卿曰：“清节堂始于吴下，由绅士捐建，以居嫠妇之贫苦无依者。经费渐充，规制尽善，各府州皆仿而行之。诚善举也。曹艮甫比部楙坚主讲泰州时，撰堂联云：‘任卹重周官，集一方秉穗余资，门题行义；帡幪同夏屋，完几辈冰霜苦节，台筑怀清。’”
	齐梅麓，婺源人。尝作婺源考棚联云：“渍种必苗，爇兰必香，千家茆屋书声，定有几枝大手笔；登高自下，陟遐自迩，万里蓬山云路，先从一邑小文场。”
	嘉庆末，福州大修贡院，规制恢宏。适林少穆督部奉讳里居，所有楹联悉出其手，亦极一时壮观精思。吾乡人多能口诵之。如云：“皇路许驰驱，举孝兴廉，海峤人文罗福地；天门同詄荡，蜚声腾实，蓬瀛才望奋清时。”又云：“达四门四目四聪，我有嘉宾，莫负文章华国选；书六德六行六艺，烝哉髦士，要兼孝弟力田科。”又云：“初日照三神山，看碧海珊瑚，尽收铁网；长风破万里浪，喜丹霄银榜，早兆珠宫。”又集杜句一联云：“乡赋念嘉宾，彩笔昔曾干气象；持衡留藻鉴，文昌新入有光辉。”
	王辅铭《练音集》云：“嘉定王丹思敬铭于康熙丁酉典试江西，以公慎自矢。尝题试院协一堂柱云；‘三条官烛，棘闱辛苦廿年，苟以温饱负平生，斯誓有如江水；一介儒冠，玉署光荣两世，能取文章报恩遇，此行方识庐山。’”
	道光戊寅恩科时邓嶰筠督部方为西安太守，值贡院鼎新，曾撰楹联数十对，皆极结撰之工。陕中为之纸贵。如察院门云：“恩湛鸾坡，环海胪欢歌曼寿；名标雁塔，曲江高会洽群仙。”又云：“地是周京，广进吉人歌引翼；制循汉室，特颁明诏选贤良。”大门曰：“门对南山，看太乙峰高，华国雄文争气象；恩迎北阙，值长庚星朗，作人雅化颂庞淇。”东大门云：“左席罗珍，群仰星槎来左掖；东门吁俊，试看奎曜丽东垣。”西大门云：“运际右文，凤起蛟腾连右辅；门迎西极，星辉云烂照西京。”大观门云：“科重西京，盛世作人徵寿考；躔逢南极，祥晖绚采接文昌。”连三门云：“地接龙门，多士须联鱼贯队；恩开虎榜，嘉宾同拜鹿鸣歌。”明远楼云：“地重棘闱，看云里翚飞，四面轩窗增壮气；轮圆桂殿，听月中舞羽，一番鼓吹接仙音。”又云：“楼起层霄，是明目达聪之地；星辉文曲，看笔歌墨舞而来。”至公堂云：“戊茂协菁莪，璧月圆时同寿宇；寅清收杞梓，璚云多处朗文星。”又云：“恩被贤良，听天语鸾衔，朵殿丝纶承北极；科联甲乙，喜人文鹊起，辟雍钟鼓振西京。”此以“戊寅恩科”四字冠首也。精白堂云：“函关东，玉关西，萃两省人文，手提珊网；使星内，台星外，合一时宗匠，心澈冰壶。”又云：“精白一心，入手恍听蚕食叶；丹黄万卷，到头伫看鹿衔苹。”衡鉴堂云：“典重求贤，荡节分持宣汉诏；堂开吁俊，輶轩亲到采秦风。”监临堂云：“地镇中权，看露冕宣风，玉鉴冰壶同朗照，才登上选，听霓裳咏月，祥麟威凤共腾辉。”内帘云：“岌嶪龙门，雷浪可容轻跃过；分明蟾窟，霓裳未许窃听来。”又云：“担驰戴星，且共岑苔吟夜月；文披垂露，便看玉笋坐春风。”收卷所云：“称心好句欣先睹；入手奇文岂漫藏。”弥封所云：“姓氏不妨偕豹隐；光芒终许看龙腾。”誊录所云：“绚采文疑堆锦绣；研朱笔合架珊瑚。”对读所云：“顾误辨讹须守黑；分章析句合涂黄。”按：此外尚有两主考及提调监试各联，皆各切其人之官阶科分里贯言之，移地移时俱不适用，兹不俱录云。
	林少穆督部总制两广时，海禁方严。督部于城外新建一演武厅，精选督抚两标劲卒数百人，亲往督操。自题厅柱一联云：“小队出郊坰，愿七萃功成，净洗银河长不用；偏师成壁垒，看百蛮气慑，烟消珠海有余清。”
	鄂城臬署有邓嶰筠督部一联云：“官要虚心，总能发伏厘奸，须识我得情勿喜；民宜守分，若到违条犯法，可怜汝无路求生。”仁人之言，出乎肺腑矣。
