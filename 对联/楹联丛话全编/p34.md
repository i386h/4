<!-- { "loadSidebar": true } -->
	林少穆督部工为楹帖，而于挽词尤能曲折如意，各肖其人。如挽蒋砺堂节相攸铦云：“合两朝宰辅封圻，第一流人终不忝；培四海贤才俊乂，在三师事有同悲。”盖嘉、道两朝诸巨公好汲引人才宏奖善类者，惟公一人。斯联洵能举其大也。又挽孙文靖督部尔準云：“海徼树丰功，水利边防，廿载宏宣经世略；宫衔隆晋锡，易名延赏，九原还切报恩心。”又挽卢敏肃督部坤云：“十年三建戎功，帝赖重臣，回纥蛮猺皆慑魄；九省七膺节镇，人怀遗爱，山河岭海总铭恩。”又挽陶文毅督部澍云：“大度领江淮，宠辱胥忘，美谥终凭公论定；前型重山斗，步趋靡及，遗章惭负替人期。”自注云：“公遗疏有‘林则徐才识十倍于臣’之语，读之汗下。”又挽韩桂舲尚书崶云：“西曹法律，南纪封圻，溯三朝中外勋猷，范富欧阳同著望；闽峤襜帷，吴趋杖履，忆卌载因缘香火，李张皇甫愧知名。”自注云：“公尝提刑闽中，某为诸生时，即以国士相待。又某官吴门，值公里居，尤欣亲炙云。”又挽陈石士侍郎用光云：“德性秉盅和，两入琼林，稽古荣跻卿贰贵；文章崇轨范，七持玉尺，爱才群仰老成型。”又挽张兰渚侍郎云：“感恩知己两兼之，拟今春重谒门庭，谁知一纸音书，竟成绝笔；尽忠补过今已矣，忆平昔双修儒佛，但计卅年宦绩，也合生天。”又挽顾南雅通政云：“风节树朝端，鸣凤声高，为感恩慈酬再造；文章惊海内，登龙望峻，更余书画重千秋。”又挽郭兰石廷尉尚先云：“三十年人海才名，帝简方隆天已召；六千里家山归梦，亲心难慰子谁依。”又挽陆心兰藩伯言云：“台馆式前型，溯中外回翔，直节清严犹在望；藩屏联宦辙，怅老成徂谢，名贤言行未终编。”自注云：“时公方辑名贤言行录也。”又挽俞陶泉都转德渊云：“拯溺旧同心，才德兼资，如此循良曾有几；筹鹺今尽瘁，设施未竟，毕生怀抱向谁开。”又挽李兰卿都转彦章云：“卌三年才不虚生，帝简方隆，谁料谪仙归紫府；重五节缕难续命，名心未瞑，应教词客祀红桥。”又挽廖竹臣郡丞鸿苞云：“卅年来同谱同舟，忽魂归缥缈峰前，转悔量移空借箸；一门内难兄难弟，竟望断逍遥堂后，不教旧约践连床。”盖郡丞为仪卿观察钰夫尚书之兄，适调任太湖同知，即终于官廨云。又挽游春樊中翰兴诗云：“薇省早抽簪，忆卅年键户独居，清品咸推无玷玉；枌乡常设帐，怅五集绵诗未就，萧辰忽折后凋松。”又挽吴和庭邑侯观乐云：“遗爱遥传三竺外；吟魂应在二梅间。”盖和庭令浙中有善政，归里时，卜居谢古梅学士之二梅亭也。又挽江石生邑侯之纪云：“去思何武留遗爱；死孝王戎本至情。”石生居母丧，以毁终云。
	岳小瀛宗伯起以江苏抚部引疾，旋晋少宗伯，嘉庆己巳甍于位。宗伯居官公正清廉，有伯道之感，为睿庙所知，特命公之夫人择族人之子为嗣。先是宗伯因族人寥寥无当意者，具遗摺以闻。至是夫人亦不愿，睿庙亦不之强，乃命大宛两县于春秋致祭以为例，洵旷典矣。纪文达师以联挽之云：“刚峰原不随流俗；孝肃何须有后人。”非此大手笔，不能相称也。
	孙寄圃相国挽黎襄勤河帅世序联云：“只手障狂澜，立德立功，水土平成君不朽；八年联旧雨，如兄如弟，芝兰凋谢我何堪。”相国不以书名，而手写此联，大字如斗，庄严合矩，俨如其人。时余官袁浦，曾亲见之。
	史望之尚书与康兰皋中丞绍镛同年相好，中丞卒，尚书寄联挽之云：“同谱最相亲，忆白发青灯，昨岁尚陪连夜话；名山期共往，叹太行盘谷，此生无复并骖游。”
	谢默卿曰：“陶文毅公之甍也，献挽联者以数百计，佳者不可悉数。最后闻人传述一联，独能举其大，征其实，惜忘却撰者姓名也。句云：‘答眷恩智勇忠勤，凡如筹海运、策河防、改盐政诸大端，皆我公力瘁封疆，事业称三江柱石；持政体和平宽厚，尤以培士气、察民隐、励官方为先务，听此日哀阗衢市，英灵仰万古云霄。”按：齐梅麓挽陶文毅公联云：“以宽厚孚民望，以忠诚结主知，敬宾朋，体僚属，教育英才，二十年节钺尊严，未改书生面目；为畿辅急粮储，为东南兴水利，拯灾黎，化枭徒，恤慈孤幼，数千里帡幪荫庇，何殊菩萨心肠。”亦杰构也。
	陶云汀、陈芝楣先后没于江南任所，龚季思挽陶联云：“节署久宣劳，公尔忘私，尽瘁遽闻歌薤露；草庐留赐翰，赏延于世，印心好为嗣芸香。”盖公所居印心石屋，曾奉御笔亲题也。又挽陈联云：“廿载报君恩，真不负日下探花，江南秉节；卅年敦友谊，最难忘吴中分袂，汉上题襟。”陈为季思典试湖北所得士，又季思视学江南时，陈维藩吴下，曾连日侍从游山云。
	扬州罗茗香由大江溯流而上，访陈仲云藩伯于江西行省，而藩伯已先期归道山。茗香哭以联云：“追思患难相依，感适馆授餐，谈经讲学，薪传已阅廿年，讵者番频阻风帆，致我迟来，空展遗容成没世；可惜封圻未转，算巡方煮海，陈臬维藩，棠荫仅留三省，恸此际才停露冕，值君小极，误投蠲庳丧斯文。”盖藩伯患臂痛，医家误用蠲庳汤十剂，遂不起，故末语云然。
	王文简公引之丁其父怀祖先生优去位，服阕还朝，署工部尚书，未几即甍。英煦斋师挽以联云：“下笔已千秋，稽古共知尊汉学；还朝能几日，考工惜未补周官。”
	刘芙初同年嗣绾之夫人卒于七夕，适值立秋。齐梅麓挽以联云：“河汉隔双星，可是仙家好离别；梧桐飘一叶，若为词客助诗怀。”
	屠琴隖倬以仪征令引疾家居，忽奉旨特授九江府，未赴，即客死扬州。齐梅麓挽以联云：“一病负殊恩，九派清江怀太守；十年成大觉，二分明月吊诗人。”
	陈云伯邑侯文述之母终于吴中。齐梅麓挽以联云：“丸熊助苦，封鲊资廉，有是母，乃有是子；隔幔传经，居楼授史，闻其语，今见其人。”
	王竹屿都转凤生为葑亭给谏之子，长于吏治，由丞倅骤晋监司，未竟其施，旋登鬼箓。齐梅麓挽以联云：“受宠转愁颜，历官河北淮南，济世经纶殊未展；订交从总角，重过三山二水，赏心诗句与谁论。”
	万小廉启畇，廉山郡丞之子，甫由部郎擢御史，遽卒。迟一月而廉山亦逝。齐梅麓挽以联云：“三尺好头衔，执简无缘，报国空怀万言疏；一家大手笔，修文有命，奉亲先赴九重泉。”
	郭韵泉文汇甍于粤西臬任，先十日，已擢方伯，韵泉不及见也。其易箦日时，悉与诞辰相合。余初嘱余小霞代制一联，云：“寅谊托苔岑，持平远比于公狱；汉郭宏治狱平允，人比东海于公法星沉桂管，遗爱应刊有道碑。”下二语皆切其姓也。后数日而部行新命始至，复令改制一联，云：“来去有前因，遗范难忘联襼日；宽严能并济，新恩惜在盖棺时。”则面面皆到矣。陈莲史方伯联云：“知医却老，执法忘劬，看尘牍丹炉，晷影苦无清暇候；优许养疴，殊荣晋秩，缅匡庐庾岭，星文竟堕碧云间。”亦旁皇周浃之作也。
	朱兰坡挽顾南雅联云：“魏阙鉴诚衷，建议词臣追汲黯；滇池施善教，酬恩祀典泣侯芭。”一言其在翰林，屡上封事；一言其督滇学时，教士如亲子弟，滇人感之，为力请入名宦祠也。又，周敬修督部天爵为兰坡所得士。其母封一品夫人，年逾九秩。督部缘事谴戍，将出塞，旋发往粤东军营效力，在途闻讣，奉旨，准回家穿孝百日然后行。兰坡寄挽以联云：“珈服宠荣多，上寿始教归蕊府；墨縗军旅亟，中途犹许泣萱帏。”
	何玉田孝廉挽方茂才壮猷联云：“伤心酒国流光短；回首名场恨事多。”方好饮，人有抄其文登第者，故云。
	齐梅麓有自题生圹诗，蒋伯生极为叹赏，谓可抵梅花万树。近二人同建白苏祠，属梅麓为联云：“中有仙龛虚一室；更邀明月作三人。”甫书寄而伯生已逝矣。梅麓寄挽以联云：“丹青遍邓尉罗浮，绕墓植梅花，来去原从众香国；俎豆傍白公坡老，作祠倚修竹，海天还有一仙龛。”盖仙龛一室，遂成谶语，亦奇矣哉。
	近人孔孝廉传金为其庶母持三年服，集经语为挽帖云：“慈母如母，贵父之命也；顾我复我，鬻子之闵斯。”字字如生铁铸成，可谓不刊之作。
	郑仁圃曰：“里党中有林姓妇，素通文理，中年遽卒。相传其自挽一联，出语告夫，对语教子，悱恻动人，亦可传也。其词云：‘我别君去，君何患无妻，倘异时再叶鸾占，莫谓生妻不如死妇；儿随父悲，儿终当有母，愿他日得酬乌哺，须知养母即是亲娘。’又，饶心耕有挽其妻联云：‘本八字安排，以致累卿贫到老；作一番打算，自然先我死为佳。’此合前一联读之，皆堪酸鼻也。”
	郑仁圃素工楹帖，里居福州时，凡亲朋挽联多其手制。知余欲续编《联话》，因录其旧作相寄。中有曲折尽意者，如挽何玉田孝廉云：“君乃长于情者，为戚友关心，终岁劳人草草；文因无如命也，以孝廉没世，当今天道茫茫。”又云：“阅历名场，终竟才人无福命；消磨心力，只缘文债与亲情。”又云：“人情欲赠方干第；天意原悭李贺年。”又挽许画山邑侯作屏云：“披叔重旧文，驯雉归来经笥富；溯旌阳遗爱，化凫仙去口碑传。”又挽林钝村孝廉一桂云：“三千卷勤抄，耄学宛如沈麟士；八二龄老宿，典型顿失鲁灵光。”又挽张洲山明经登瀛云：“吟成三影清词，怛化竟同蝴蝶梦；谢却九秋芳信，催归忍听鹧鸪声。”明经时客光泽，因赴秋试，抱病归，至家一日而卒。又挽言可樵邑侯朝标云：“千里衔哀，奉灵舆言遄，惊说莪诗初罢诵；廿年遗爱，怅弦歌遽息，惨教棠树不成阴。”时邑侯正丁忧，将扶柩归里也。邑侯常熟人，言子贤裔。又挽许子密茂才作枢云：“庚宿掩霜晨，黄菊丛中添泪雨；卯桥嗟月夕，紫藤庵畔景光风。”茂才家有紫藤花庵，即许瓯香先生友旧迹也。又挽廖封翁云：“卿霭焕朱门，石奋郎君皆贵仕；仙风飘绛节，刘纲夫妇并归真。”封翁夫妇，一月中相继而逝，即钰夫、仪卿二太史之父母也。又挽林母云：“教成诸子尽扬眉，咸使备宾兴德艺；看入三场才瞑目，不教迟哲嗣科名。”时有子四人皆应举，母没于八月十四夜，则诸子皆入闱矣。
	何仙槎尚书凌汉终于位，赐谥文安。谨考我朝谥“文安”，前此仅有两人，一为孟津王尚书铎，一为掖县张阁老端。盖百十年来易名之典所仅见也。汪少海仲洋挽以联云：“践道一身，兼贯乎言功者德；易名当代，少止于义理曰安。”又钱心壶给谏仪吉联云：“渊云大文，赵张为政，奋建家风，时望兼汉廷数子；省台故事，都邑讴思，门墙述训，令名传荆国家风。”赠尚书挽联者甚多，皆二三十字巨制，惟此两联更为沈著耳。
