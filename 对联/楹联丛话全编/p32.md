<!-- { "loadSidebar": true } -->
	太傅朱文正师视学浙中时，因原籍绍兴，特榜其门楹曰：“铁面无私，凡涉科场，亲戚年家须谅我；镜心普照，但凭文字，平奇浓淡不冤渠。”
	姚文僖公文田督学时，每试院辄题一联云：“科场舞弊皆有常刑，告小人毋撄法纲；平生关节不通一字，诫诸生勿听浮言。”又自撰堂联云：“世上几百年旧家，无非积德；天下第一件好事，还是读书。”语皆近质而实，足以训俗。
	张兰渚先生喜书格言为楹帖。为闽抚时，尝属余书一长联，云：“戒之在斗，戒之在色，戒之在得；职思其居，职思其外，职思其忧。”或疑“先生此时何以尚须戒斗？”余曰：“圣贤言语彻上彻下，可以自警，可以警人。且圣人所谓斗，岂必在角膂力，逞戈矛，凡口给御人，文字抵触，皆与斗无异。居高位者尤宜慎之，庶不招尤不偾事耳。”
	张仲甫中翰应昌，兰渚先生哲嗣也。最恪谨，守家法。近手录先生所集经语楹联见寄，如云：“有忍乃有济；无爱即无忧。”上句出《尚书》，下句则《四十二章经》中语也。又一联云：“洗心曰斋，防患曰戒；循法无过，修礼无邪。”上句出《易系辞注》，下句则《战国策》中语也。
	张仲甫斋中亦有自撰联句云：“贪嗔痴即君子三戒；戒定慧通圣经五言。”自注：即定、静、安、虑、得。此以释语为儒书注脚也。又一联云：“阴阳风雨晦明，受之以节；梦幻露电泡影，作如是观。”此凑合《左氏传》、《周易》语以对佛经也。盖仍是兰渚先生家法。又有一联云：“扫地焚香，清福已具；粗衣淡饭，乐天不忧。”则纯是儒家语也。
	万廉山郡丞承纪尝制大篆一联见赠，云：“仁仁义宜，以制其行；经经纬史，乃成斯文。”见者皆以为写作俱工。余尝入其书室，读其自集子部语篆联云：“凡避嫌者内不足；有争气者无与辨。”是极好格言。贺耦庚盛喜之。惜其字句未能匀称，平仄亦尚未谐耳。
	黎湛溪河帅喜拈“要办事，莫生事，要任怨，莫敛怨”四语，尝请节相孙季圃公作对语。公应之曰：“可兴利，毋近利，可急功，毋喜功。”药石之言，正河帅所宜省勉也。河帅即属陈曼生郡丞分书为联，悬之署斋客位云。
	黄右原曰：“有客赠联云：‘每思于物有济；常愧为人所容。’又云：‘久病始知求药误；衰年方悔读书迟。’又云：‘过如新竹芟难尽；学似春潮长不高。’皆格言中隽语。”
	花晓亭曰：“有赠宣刺史瑛一联云：‘办事人多能事少；爱民心易治民难。’下七字独沉著有味，真格言也。今人但从事其易者，已为好官耳。又一联云：‘凡事总求过得去；此心先要放平来。’亦言浅意深，可铭座右。”
	朱兰坡家塾中有培风阁，自题联云：“仿君子懋修，志无怠，功无荒，箴游观所其无逸；求古人陈迹，经有程，史有课，譬稼穑乃亦有秋。”又有志勤堂联云：“士所尚在志，行远登高，万里鹏程关学问；业必精于勤，博闻强识，三余蛾术惜光阴。”字字沉实，足以型家矣。
	林少穆自题厅事一联云：“海纳百川，有容乃大；壁立千仞，无欲则刚。”名臣风矩，惟其有之，是以似之。按：近见一厅事有书此十六字为联，而两句乃上下互乙，遂以对语为出语。其意则同，但不应掩其名而用其句耳。
	少穆卸两广督篆后，有引疾归田之意。尝豫撰书楼一联云：“坐卧一楼间，因病得闲，如此散材天或恕；结交千载上，过时为学，庶几炳烛老犹明。”寄书嘱余为作隶字。余谓此愿未易酬，且俟他日把臂入山时再了此案可矣。
	孙寄圃节相玉庭由湖北布政使入觐，睿庙有“为守兼优”之谕。公于大堂敬题楹联云：“领三楚雄藩，来旬来宣，问何以推心赤子；承九重懿训，有为有守，要无惭对面青山。”
	余陈臬山左，荐泰安令徐树人宗幹为卓异。闻其所至有政声。其宰武城时，遇岁歉频年缓征。又以病乞假，手制一联悬之厅事云：“惟贫病相兼，乃称寒士；并钱漕不取，才算清官。”复闻其宰任城楹联云：“老吏何能，有讼不如无讼好；小民易化，善人终比恶人多。”皆可以劝。
	陈家相明府桂龄为河南襄城令时，建汜川书院。费耕亭太守庚吉联云：“闻使君讲院新开，说礼敦诗，名相风流推后起；愿诸生贤关早辟，读书论道，大儒理学有真传。”盖明府为桂林陈文恭公后裔也。
	严问樵曰：“余宰栖霞，每奉家君子手谕，谆谆以立身居官为勖。蒙赐一联云：‘职在地方，但无忘该管地方，即为尽职；民呼父母，倘难对自家父母，何以临民。”庸受而谨书之，悬之厅事，朝夕自勉。因复推广其意，撰联书于堂楹云：‘暗室中自有鬼神，倘鉴余少昧天良，甘为一钱誓死；公堂上谁非父母，最怜尔难宽国法，苦从三木求生。’”又曰：“有一县令自题其讼堂云：‘有一日闲，且种汝地；无十分屈，莫入吾门。’亦书一联悬之。”
佳话
	临海王芝圃广文世芳生于顺治己亥，年一百十岁时入都庆祝，赐侍讲衔。都人呼为王寿星。扶侍者为其第三子，白发飘萧，背转伛偻。问其长子，曰：“不幸夭亡矣。”问夭亡之年，曰：“八十五岁。”当年届七旬时，孙曾已盛；百龄外，孙曾复举曾孙。寿星大喜，自题楹联云：“身历四朝沾浩荡；眼看七代衍孙曾。”
	《槐厅载笔》云：“昆山徐太翁，当明末土寇窃发，掠妇女数十人，藏于徐氏。贼将他出，属太翁善守之，‘归若少一，当取汝命！’贼甫去，太翁即各询其夫家、母家，亲送还之。妇女皆叩头流血去，太翁亦自焚其屋而逃矣。国初定鼎后，土寇削平。太翁三子，长乾学，次秉义，三元文，皆鼎甲八座。其门对一联云：‘侍郎尚书都察院；状元榜眼探花郎。’皆太翁阴德之报云。”
	沈椒园廷芳赠董恭公联云：“著书台迥名繁露；入画山多学富春。”一切姓，一切地，又切其善画也。
	李雨村调元《制义科琐记》云：“章孟端为御史，多所弹劾，中贵忌之，罢归。诸子连中进士，为京官，同处一邸。书联于壁云：‘四壁金花春宴罢；满床牙笏早朝归。’人多羡之。”
	桐城张文端公，父子端揆。文和公自撰堂联云：“两世三公，太平宰相；一堂五代，富贵神仙。”或谓十六字中惟“神仙”二字落空，不知公家词臣接武，神仙之福，较富贵之称，尤为可艳耳。
	王楷堂比部廷绍，北直人，屡与春秋闱，分校所得，多南省佳士。陈莲史三元，即出其门。林少穆督部赠以联云：“南士渊源承北学；秋曹门馆坐春风。”又，张云巢盐政青选罢官后，就杭州买宅而居，适得其哲嗣馆选之信。少穆赠以联云：“清门甲第传儿辈；旧部湖山属寓公。”盖云巢曾久令于浙中也。
	歙县曹文正公赠吴崧圃参知联云：“白发盈簪，凡内外将相公卿，咸识三朝元老；黄河如带，遍东南儿童父老，共钦六管宣防。”公曾三任东河，三任南河，本朝河臣中所未有也。龚季思尚书守正亦有联云：“节制两河，德水廿年瞻福曜；耆英七帙，恩纶初吉贲中枢。”盖公官大司马时，曾于二月初一日蒙赐寿云。
	嘉庆乙亥二月三日，上命王莲府少宗伯宗诚为其父文僖公懿修豫称八旬之觞。黄左田尚书钺赠联云：“谢恩孙代趋朝杖；上寿儿归听讲筵。”盖是日上御经筵，莲府时以礼部侍郎职司典礼，而文僖公至景运门谢恩日，上先谕令率孙扶掖也。
	戴羡门督部三锡七十赐寿，花晓亭时为蜀臬，献联云：“帝寿股肱，九霄赐额；民歌父母，八座齐眉。”
	陈望坡尚书七十赐寿，京邸知交祝联甚多。惟曹文正公振镛一联云：“帝命汝作士，惟明克久；天锡公纯嘏，俾寿而康。”最为人所称。又郑仁圃太守一联云：“望重达尊，北斗尚书南极老；恩承敬典，天朝耆旧地行仙。”
	陶云汀督部驻节金陵，六十赐寿，齐梅麓献联云：“八州都督，五柳先生，经济文章，百代心传家学远；六甲初周，一阳来复，富贵寿考，两朝身受国恩长。”盖称觞之辰，值黄钟之月也。
	诸城刘文清公之太夫人九十寿辰，阮芸台师所制寿联脍炙人口，已载前编。近晤黄右原，知吴山尊学士曾为朱文正师代制一联云：“夫作宰相，子作宰相，伫见文孙成宰相，古今一品太夫人，能有几个；天许长生，帝许长生，更闻多士祝长生，富贵百年曰寿考，请增十龄。”与芸台师句意相仿，似流丽有余，而庄雅稍逊也。
	鲍觉生侍郎桂星为富阳董文恭公七十寿联云：“听履承家，秉钧杖国；卷阿颂奭，嵩岳生申。”庄严典丽，盖非文恭不足以当之。
	浙江德清徐氏六世翰林，曹地山宗伯秀先有赠徐西湾楹联云：“前生慧业摩麟角；六世清声冠凤池。”
	吴玉松太守云早岁辞官，逍遥里社，所受业女弟子多至数十人。年届八十，其子蔼人学士已乞养在家，顾南雅通政莼寄联寿之云：“泉石衍箕裘，名心早净云封岫；翠钿围杖履，笑口常开雪避髭。”
	钱梅溪《履园丛话》云：“庄本培学士培因少时自负才华，不作第二人想。乾隆己丑，其兄方耕少宗伯存与榜眼及第时，学士犹未捷南宫。作诗调之云：‘他年小宋魁天下，始信人间有弟兄。’后果中甲戌状元。潘芝轩尚书未第时，与其兄树庭中翰，咸为名诸生。其封翁云浦先生索余楹帖，云：‘老苏文学能传子；小宋才名不让兄。’后芝轩中乾隆癸丑状元。树庭颇恶此联，为易去之。亦诗兆也。”
