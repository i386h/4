<!-- { "loadSidebar": true } -->
　　人当有钱之日，花销无益之费，一到无钱，左支右屈，是以谚规记之，欲人之节俭也。然此犹见之小者也。素史氏曰：人当无钱时，困于涸辙，一旦得志，便不晓穷檐寒谷中，十年不制衣，三日不举火者，比比然矣。伊尹耕于有莘，何有何亡，势所必然。既而佐命成汤，便道一夫不获，若挞于市，实从阅历中照验得来。范文正公微时，读书僧舍，划虀粥，给三飡，此在无钱之日，亲尝况味。迨后发名成业，出入将相，先天下忧，后天下乐，居家作义田，给族众，亢宗百世，是以忠恕行仁，乃有钱常记无钱日之能事也。国家取士，务拔孤寒，其为是欤！若一时富贵，但为一身一家，是又谚所谓「立讨租船上，忘却欠租时」也。

　　△去任荣逾到任时 
　　印官到任，前呼后拥，树旗旄，罗弓矢，何等荣施。一旦去任，百姓视为怨府，供给之人呼之不应，非因职之已禠，实亦官之素不足于民也。嘉定邑侯陆陇其，居官清简，教养斯民，政绩懋着，嘉民戴之如慈父母焉。后忤上台落职，小民供给馈赠，皆布帛菽粟，连樯接迹，扶老携幼，哭巷攀辕，时人为之语曰：「有官穷似无官日，去任荣逾到任时。」卒谥清献，从祀宣圣庙庑。

　　△隔夜饱只是饱 
　　《大雅》云：「既饱以德。」孟子以「饱仁义」释之。但饱非率尔可办，是集义所生，非义袭而取。乃「隔夜」之谓，有不慊则馁矣。馁与饱反对，凶年不能杀饱食也，邪世不能乱饱德也。胡广、解缙、周是修约殉难，惟修竟行其志，所养可知矣。广犹饲猪是问。修是集义所生者，隔夜饱也。广、缙欲义袭而取之也，则馁矣。猪不宿饱，则馁于腹；士不宿饱，则馁于心。广也，猪也，一而二、二而一者也。

　　△教你修不肯修 
　　此释道叹骷髅语也。其实二氏之修，非吾所谓修也。儒者读书识字，从事于格致诚正，宣圣揭之曰修身，较二氏之修为真，但不能实践，亦在不肯修之列耳。如以不诵经不礼忏为不修，则古来力辟经忏，孰有如韩文公者。乃从祀宣圣，庙食不祧，自与成佛作祖一例，岂亦谓之不修。夫二氏经忏，不必谓非格言妙谛，然亦从儒理中出。古无不读书之神仙，亦无不识字之佛祖。经忏乃神仙佛祖所譔，空空朗诵一遍，即能集福消灾，其修亦太易矣。且倩人代诵，便称功德，更不近理。其与儒者数十年埋头功果若何！彼以看经为修，吾以读书为修；彼以拜忏为修，吾以识字为修。由是观之，不肯修者，在彼不在此。

　　△尿出狗家家有 
　　人当成立之时，忘却孩提之日，以为吾自能整衣冠，爱洁清也。不知子生三年，然后免于父母之怀，圣人说得雅驯，包父母多少苦楚。最甚者，尿溺狼籍，昼夜不遑安处，谁道得吾于此时即能整衣冠，爱洁清也。予也有三年之爱于其父母乎？曰：「家家有。」当与参看。素史氏曰：尿出时，父母称为狗，不害其为人；不尿出时，自己称为人，不害其为狗。何则？失其赤子之心者也。

　　△萤火虫夜夜红 
　　萤，腐草所化，牛粪中出者多，盖食草而腐者也。于旷野中，炽其红炭，逐队成羣，一望如花如锦，小孩视为可玩。然惟于夜分如此，屡试屡验，故曰夜夜红。一至日出，即无光矣。杜工部有诗云：「原从腐草出，敢近太阳飞。」

　　△犬有义而可养 
　　陆云峯曰：「吾闻诸金翁：昔有徽商，侨业富阳。挟资回籍，一豢犬随之，莫能遣去。中途腹急，入僻径而便焉。时已暮，忽失犬所在。归家，检槖中，遗白金一缄。嗣后乃诣富阳，忆前遗金，恍惚失于便所，踹之，则犬毙其处。商恻然，倩土人埋之，徙犬而金固在。盖犬知主物，恐为他人有，以其身卧金而殉也。主即以遗金建亭于其地，颜曰「义犬亭」。素史氏曰：以身殉金，在犬为义犬也，可养。在人为利徒也，不可学。

　　△蛇无头而不行 
　　无头不行，凡物皆然。何独言蛇？盖世实有是物也。乾隆十四年，我松城下南瓜蔓中，出一物，形如木臼，跳起离地可四五尺，殆不得逦迤行也。有营弁以足触之，即昏，速脱其靴，而胫已黑，治之无及矣。郡人不识，但呼之为毒。高澹人载之《粤东记游》，名冬瓜蛇。素史氏曰：是宜以矛镞等物，触染而用之军前，定能制胜。

　　△干千年湿千年 
　　此言木器也。干属阳，湿属阴，千年则纯阳纯阴。纯则无二无杂，干干湿湿，则二而杂矣。纯亦不已，文王之所以为文，即天之所以为天也。何不可千年乎？或问：「独阳不生，独阴不长，奈何？」素史氏曰：惟不生长，是以可久。仙佛皆贵童贞。阴阳交则生，生则长，枝繁者干易坏，华实者根易衰。故卜筮者以子孙爻为盗气。

　　△油一路水一路 
　　油喻小人，其性腻，其质浊，其体滑，其用顺。其趋炎也，若矢之赴的。投以水，爆而不和。水喻君子，其性凉，其质白，其味淡，其体清。其用能令不洁之物至于洁。滴以油，沸焉若惊，故各自一路。

　　△张待诏买爷叫 
　　薙发为业，稗官家称为待诏，非官名也。有张某者，服此业于县署前。新邑侯到任，重贿门隶，承揽是役。有别处同业，被父控逆，讯实家贫，非故为失养，释逐之。官退入内，幕师云：「虽非故逆，但以父首子，自应责儆。」乃复唤薙发者，差役悮认官欲剃头，遂令张进。官即坐堂，将张杖责，某辨无父，官怒其不认父亲，重批其颊立押父前，甘伏完结。素史氏曰：是为替头子也。

　　△黄伯劳吃娘鸟 
　　黄伯劳缘树而巢，其声钩辀可听。能擒小鸟啖之，初不见其食老鸟也。乃谚竟坐以「吃娘」，却是无妄。按吃娘鸟，名鸺鹠，又名枭，额竖两耳，须眉面目与猫无二，故又曰猫头鹰。古时斩此鸟头，悬于树，以儆恶逆，出于《周礼》。今人罪大恶极，所以示众，是曰枭首，本此。世人罕见鸺鹠，移其辜于伯劳，误矣。缘伯劳性亦鸷猛，恶皆归焉。曾参杀人，名之讹也；陈平盗嫂，贫之累也；伯劳食母，质之招也。素史氏拈出正犯，特为平反及此。

　　△告化的孟尝君 
　　常养三千客，齐国之士之孟尝君也。近世不惜闲饭，收养游手，乃告化人等之孟尝君也。若辈视为真孟尝君，荣宠自得，意气殊扬。姑无论此，即当时真孟尝君，未始非告化之薮，鸡鸣狗盗，皆流丐伎俩。惟冯暖出于其类，然乘车挈剑，辄称客我，亦终不脱餍酒肉、骄妻妾情态。

　　△暗洞里诸葛亮 
　　武侯三代遗才，高卧隆中，不求闻达，其以暗自处久矣。后扶汉室，炳耀寰区，原非初心所及。然人自有真，其父母固知此子必能显扬，名之曰「亮」，字之曰「明」，若豫操左券者。谚盖上下千古，见武侯之韬晦深沉，卒能发名成业，与日星河汉，并垂天壤，知潜德幽光不可没也，故特表之。将「暗洞里诸葛」一顿，叫起「亮」字，言名副其实，有必亮者。非如后世自炫交游，广通声气，过情立涸，幸而当时则荣，没则已焉。对之能无愧乎！

　　△各人所好不同 
　　好者，嗜也。嗜脍炙者，有同然也。乃若文王嗜昌歜，曾晳嗜羊枣，屈到嗜芰，已见别情。此外且有嗜疮痂，嗜足臭者，真属匪夷所思。尤可异者，嗜贫困不堪，嗜闺房秽德，嗜无禄绝嗣，嗜刑辟诛戮。所好此类，不一而足；所好之人，亦不一而足，竟与嗜炙等。而若而人者，犹色然争之曰：「吾何尝好此！」不自知其好之甚也。好赌好胜，即是好穷困；好淫必报，即是好秽德；好行隐恶，即是好乏绝；好行奸回，即是好刑诛。有形即有影，有响即有应。好人之所恶，拂人之性也。素史氏曰：嗜脍炙，如穉子恋饴糖；嗜昌歜、枣、芰，如贵官爱恬退；疮痂、足臭，如泥鳅喜污浊。以下困绝刑辟等项，如馋犬饫屎溺也。是不同。

　　△天下未尝无对 
　　独阳不生，独阴不成。故诗有偶句，赋有四六，文有八股，联有上下。彭文宗视学江苏，命题多用对偶，工巧特绝。如「顾鸿雁麋鹿；驱虎豹犀象」。已极工致。「某何为是栖栖者与；子谓之姑徐徐云尔。」尤见佳妙。松府学赵文锐等二名，补科试，命题「夫二子之勇」，次日，上海学薛学愫一名，亦送补科，命题「且一人之身」。其它敏妙类皆如此。素史氏仿此集谚，摘取成联，似有两相待者，故曰「天下未尝无对」。

　　△天地君亲师 
　　五者，在人无所逃于天地之间。闻近日外间，有以「妻」字易「师」字者。素史氏仍遵古谚，书之曰「天地君亲师」。

　　△嫖赌吃着考 
　　嫖、赌、吃、着，人生四大病，岂得以「考」字附尾。或曰考亦费钱，与前四件子一例。或曰世间好事居先为佳，不好事居殿犹可，嫖不如赌，赌不如吃，吃不如着，着不如考，从末减例也。或曰犹是考也，其中尽有非义破钞之处，非指守规矩之士也。或曰柴米油盐送，嫖赌吃着中。言胸襟潇洒，不事猥鄙，方可考也。或曰考本不同，有不嫖不赌不吃不着之考，亦有嫖赌吃着之考，若曰是人之考，乃嫖赌吃着考也。盖特举之词。诸说未知孰是。素史氏曰：姑并存之。

　　△驮重不驮轻 
　　此品目槖驼语也。夫物之重者，力尚能胜，何反不驮轻者乎？不知志不可以分驰，气不可以旁泄。设遇物而轻试其力，狃于浅效，囿于小成，异日当大任临大节，必至选软不前，此槖驼之所深惧也。其所养可知矣。

　　△鹅进弗鹅出 
　　苏、松人以迂腐为鹅头，以书腐为书鹅。不知读书不鹅，则学问不长；学问长一分，则鹅进一分。如道高一丈，魔高一丈，到得登峯，则魔自退。学问到得贯通，则鹅自出。君子深造自得，资之深，乃是鹅进；居之安，取之左右逢源，乃是鹅出。学者始患其不鹅进，后患其不鹅出也。

　　△坑缸前土地 
