<!-- { "loadSidebar": true } -->
　　胡氏《联选》称：庄苕夫先生为其乡之笃实君子，晚年办学，独不避谤怨。其卒也，予代劝学所挽以联云：“是为儒林丈人，看桃李花，皆松柏荫；试问吾乡学务，登泰岱者，以筚路先。”可云包括无遗、戛戛独造之作。又云：庄苕夫殁后，继之者为王杏溪，亦笃实君子，未几以劳卒。予亦代为挽联云：“种瓜得瓜，种豆得豆，此萃萃济济美而才，皆先生化身，先生庸有遗恨；得寸则寸，得尺则尺，宁悃悃敖款朴以忠，作吾党师范，吾党尚其念之。”按，此作瘦皱透纯，是一片神行。
　　
　　追悼澧阵亡将士联，已具前录，兹又得王子章二首。一云：“死非浪死，乃为国为民，听落日鼓声，一家感泣，万家感泣；魂是忠魂，应不生不灭，歌临风楚些，南方归来，北方归来。”按，对幅引用成语，悲壮淋漓极矣。一云：“拚一死以赴沙场，难忘同仇同行，朔方健儿好身手；替众生而入地狱，是真救苦救难，南无菩萨热心肠。”予亦有联云：“手提髑髅，殁吾宁也；身捍灾患，来者视之。”
　　
　　陆伯葵挽寿州孙相国联云：“自吾党有斯人，能使王侯齐俯首；从此日无知己，默参生死独伤神。”热题冷作，言情亦工。南昌熊季廉为严几道弟子，有才子之目，尝注《道德经》，殁后，严挽之联云：“与君同为国伤心，何堪憔悴江潭，楚些翻成悲宋玉；此业不蒙天所福，枉自张皇幽渺，玄经那更问侯芭。”按，“天不福”句，古今著作家读之，同声一哭矣。又，癸丑沪宁失败，同盟会在日本追悼黄花冈烈士，罗长肃题会场联云：“同盟如未寒，不枉洒先民碧血；大事何堪问，竟都成明日黄花。”手写本题，目注弦外，悲愤慷慨，是为有一无二之作。又，子章述某君挽宋遯初联云：“莫或使之，若或使之，谁铸成六州大错；不可说也，如可说也，自坏此万里长城。”按，上下幅首二句，仿佛逼教唆犯袁项城使之画供，文章家弄狡狯，此为上乘禅矣。又，谢春轩挽蒋翊武联云：“死耳死耳无言，不恋袁家勋二位；魂兮魂兮何处，长怀洮水恨千秋。”按，蒋以武昌革命露头角，袁谋窃帝，以勋二位啖之，卒不为其用，死焉。联语声情激越，读之使人击壶欲缺。春轩又有代挽二联，一云：“满蹶袁颠，往事难追，招讨不成功，只一道檄文犹在；人亡国瘁，中心是悼，飘摇今若此，知将来大局若何。”言婉而锋廉，对幅末二句尤若俯仰天地，悲来无端。一云：“立功在楚北，殉节在粤西，推翻专制，拥护共和，英雄成败均千古；奇迹于涔阳，首丘于岳麓，昔年欢迎，今日追悼，故里风云又一时。”款款言情，不落边际。按，春轩名闿运，澧县廪膳生员，孤贫力学，著述斐然。齿且五十，日奔走号铃外，犹不废伏案之功。澧言文学，此其明星矣。
　　
　　春轩好学诲人，皆能不倦，见人诗文佳者，辄手自集录之，小书细字，朱墨烂然。其甄录人联语，亦竟可作联话读。中录庹竹虚挽庹敬亭一联云：“天竟丧后死斯文，门对鸡山，适惊破酉鸡一梦；吾能定先生之穴，地营鹤觜，尚归来丁鹤千年。”盖敬亭以旧历八月死，鸡笼山、自鹤觜，皆环峙墓左右，其墓穴又挽者所相，故为贴切不浮。又，春轩挽人各联，亦自能按题发撝，极流丽华妙之选。一、挽夏太翁云：“封鲊励廉，丝毫不用南中物；泣鱼茹痛，墨绖还兴北伐师。”盖太翁死，正湖南二次独立，故云。二、挽庹敬亭联云：“有子尽抑塞磊落奇才，谁能拔者；惟公真富寿康宁备福，持以诔之。”按，敬亭诸子皆负文学名。三、挽临澧熊觉民云：“天生才胡不惜才，恸鵩鸟倏降座隅，直欲与贾太傅同声一哭；志救世未能救命，叹庸医误投药剂，竟教偕吕谏议饮恨千秋。”按，自注：“熊以病喉药误而死。”四、挽陆慕蕈尊人云：“乃翁是天上酒星，剧饮佐雄谈，藉糟翻笑刘伶醉；哲嗣真人间孝子，承欢能锡类，怀橘今悲陆绩归。”五、代挽龙啸白云：“有善相劝，有过相规，如君不愧师兼友；知死者哀，知生者吊，使我难禁哭当歌。”六、代挽安勉丞占魁云：“天生此一具铁骨铜筋，四十年以来，痛英雄竟无用武地；世尚有几多玉堂金马，二三子同尽，倏沧海又届变田时。”按，安为清湖南癸已科武举，卒在革命后，年逾四十云。
　　
　　春轩手录册，有田东谿挽王厚生联，亦殊清切，转录之：“得名将为兄，鱼钓优游，世争羡严陵高蹈；来官衙作客，人琴寂寞，谁与招澧浦归魂。”厚生从兄钧石，予亲家也。为人狷愿傲物，其死以暑地病渴，掬泉水湿燥吻，俄顷卒井旁，予挽之联云：“暍病只须臾，却忘人世死之痛苦；刚肠多愤嫉，固识我公生不佯狂。”与厚生、钧石同以畸侠名者，厥维桑植陈南石。民国盗起，所在麻沸，独南石所居里晏然，盗皆绕避不相犯。其死，予挽联云：“游侠早耳君名，差算死贤郭翁伯；布衣遄逢世乱，却闻盗避郑康成。”三人者，畸形相类，故挽语亦类系之。又，谢春轩挽叶春轲联云：“我为热中肠，惊呼尚在登堂日；天不遗一老，勖学难忘作客时。”出幅用杜诗，如水中盐味，对幅谢自注：“己酉秋，予旅湘就法政校，春轲微绳以阿时好，明年归，往修谒，叶一见惊呼，喜极而泣云云。”按，联语情文要自兼至。
　　
　　范肯堂有挽方外联，各能曲肖方外身分，录之。一、挽石樵和尚云：“落落情缘，那堪一见一回老；空空妙相，留证三藐三菩提。”二、挽潘道士云：“是尝从吾游焉，一鹤孤舟，千叠愁心在江上；今并斯人已矣，只鸡斗酒，数行清泪洒城南。”又，俞曲园挽密通和尚云：“看君赤手兴两处三门，此事由心精力果；愧我白头亦六旬一岁，至今犹带水拖泥。”按，《联选》称：密通以六十一岁示寂，姑苏城虎丘寺及城中永定寺皆所手建云。
　　
　　王子豳镇守正雅戍澧九年，捍卫晏然。九年逐张战起，南军入长沙，时冯玉祥军亦由常德退驻荆沙，各军因进逼正雅。请解甲，谭延闿慰留之，而各军前逼不已，乃挈所部还慈利，副使卿衡见为袭己，出兵扼险阻之。正雅单骑往讲解，仓猝间陨于刺。方发澧之前，予峻词尼之，谓退必不能生存，且一摇足，澧糜烂何堪设想。卒不听，遂及于祸。其公子舍余众报仇，数出入常澧，一方千里骚然。《易》：“吉凶悔吝生乎动，义不诬矣。”予闻耗后，成挽联二首。一云：“造膝不容吾谋，一子满盘，成指挥错乱；杀躯匪出敌手，千秋万岁，怨魂魄归来。”一云：“恶有大将而弃军，是犯兵家所忌；确知中华已不国，故教萁豆相煎。”自谓遣词较怨多于哀。后王卒一月，老友何伯秋亦以羁死，归殡于澧。予在长沙闻丧，亦摛二联。一云：“牛山涕我表同情，今倍增怆情，暮日远途，行自念也；王子豳死于贼手，君瞑在友手，同声异哭，幸殊过之。”一云：“政客伟人，君都不能跻攀，死于道路何伤，论盖棺较算清清白白；寡妻稚女，友亦难更付托，归又干戈如沸，衡结局诚为踽踽凉凉。”按，伯秋，少能文章，暮景奇贫，走澧依王，故使藉教鞭自活，已凄凉矣。澧乱时，避匿门人家，旋染时疫，入城依田东谿寓庐，不十日竟死。生馆死殡，田来书哀述及之，亦可痛矣。又，代东谿挽联云：“貌不人惊，爵不人尊，诗笔曹刘，终身太潦倒；生于我馆，死于我殡，贫交管鲍，结局足悲哀。”亦痛楚肖题。又，挽朱墨仲序淇联云：“死于盗贼之手君不智；长此沦胥以铺我无言。”盖墨仲富人，被盗捉肥猪，竟见杀。今日官皆盗，本失保护之能力，墨仲曾不知避地而以身殉之。出幅吊其不智，盖实录矣。又，有代挽某议员一联，亦力求肖题，兹并录之。联云：“代议亦磨蝎坐宫，骇渡幻云，倏而解散，又倏而召集；招魂正战龙血野，搜粟转饷，有此贤劳，故有此哀荣。”出幅盖嘲议会之数被解散，对幅则纪其人为南军筹饷成绩，两均事实，不能他移动也。《联选》四集：通县张退庵公子敬儒为救火会长，以救火感疾而死。于香谷振声挽以联云：“烈烈徇名，何水深火热可言，一夕愁心随劫尽；英英创业，以利用厚生自见，百年佳气叹才难。”江宽轮失事，死者数百人。王保式挽联云：“今其从屈大夫地下而游，痛诸君堕落尘寰，真个衔冤沉水底；实非有伍相国生前之愤，愿大家超升乐国，不教含怒立涛头。”又，曾若渝联云：“有冤的报冤，有仇的报仇，痛兹奇祸飞灾，想无数阴魂，定向空冥叫阊闾；天助自助者，佛度自度者，参透前因后果，这一场噩梦，请从泡影证真如。”又，朱侠平者，改革后隐于酒，一日，食蟹，大醉，卒。汤蛰仙挽以联云：“左持蟹螫，右持酒杯，看世界糊涂，不如沉醉；我为鱼肉，人为刀俎，兼自家残杀，何以生存。”按，汤作幅尤为长歌当哭。又，蒋可亭因病蹈水死，其月正马关媾约初成，裘葆良挽以联云：“公死大奇，将毋义愤填膺，视三尺清溪，为鲁连东海；魂归何处，忍令溯洄在水，持一尊浊酒，吊屈子南湘。”按，各作搬演横死，皆坚光切响。作作有芒。
　　
　　顷读吾友李洞庭哭父联，为哀澈五中，盖予少孤儿也，风木凄恻，怀何能已。联云：“天与父奚仇，于数十寒暑间，构家内外种种难处之局，以苦其孝，悴其慈，扼其勇，若仁酷矣，何竟以奇病庸医杀吾父；事由儿不肖，有万千困衡处，恨我兄弟碌碌无能为役，乃耕未兴，读未达，养未志，或体丑哉，而今乃麻衣竹杖学孤儿。”按，哭父之作，最不易为，此联以大气驱遣之，故言哀而若风雨萧寥，天地摧崩，惟此斯足当“创痛”二字。又，顾晴笙挽仲兄联云：“昔我北归，我哭母殡，今我西归，我承兄衾，频岁奔波，遥见故乡心辄悸；夺吾伯氏，吾绝师资，夺吾仲氏，吾失友助，诸孤荏弱，独支全局力难任。”按，此作虽不及洞庭联之横，然至情至性，哀正不可掩。又，胡君复挽弟亮生联云：“无可奈何，大家怎无可奈何，轗轲抑郁死而终古，人谓穹昊不仁，抑家庭气运，独于汝一生遘闵终凶，呜乎，命也；如此便了，身后岂如此便了，伶仃弱小俟诸方来，凡在兄弟有责，虽铁石肝肠，亦将洒万古伤心痛泪，噫嘻，天乎！”按，此作一字一泪，一泪一血，雄勍盘郁，犹其余事。又，应敏斋挽子联云：“生平无大罪孽，乃竟不禄，此我故也；幼年具善知识，或当有后，惟浊祐之。”按，“此我故也”四字，哀摧金石，悲风四起。又，冯梦华煦挽子联云：“汉上别汝百八有奇，奈官守何，欲再见其奚自；日者谓我五六当死，仅期年耳，胡不俟而先归。”又云：“质和性淑，将起吾族，夺之胡速；德薄咎丛，乃灾汝躬，悔也安穷。”按，六句皆用韵，固哀亦奇。
