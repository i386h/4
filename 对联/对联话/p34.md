<!-- { "loadSidebar": true } -->
　　李秀成于太平军最号能战，亦工文翰，其题天王府联，已见上卷。兹又录其追悼阵亡将士联云：“魂兮归来，三藐三菩提，梵曲依然破阵乐；悲哉秋也，一花一世界，国殇招以巫阳词。”才人之笔，学人之思，合天事人事交擅其长，真空前杰作。右节《眉庐丛话》。又，金陵围急，清军截获秀成手简，略云：“婴城自守，刁斗惊心。沈灶产蛙，莫馈鞠藭之药；析骸易子，畴为庚癸之呼。伤哉入瓮鳖，危矣负隅虎。金陵公所定鼎，本动则枝摇；金阊公之辅车，唇亡则齿敝。一俟重围少解，便当分兵救援，锦片前程，伏惟珍重，磨盾作札，无任驰依。”后好事者钩此札刻石，书兼行草，类南宋姜垚章也。
　　
　　清陆文端润庠之卒，檀机挽以联云：“庚午、癸酉、甲戌，当日科名，三度我同登，清浅蓬瀛，沧桑一瞬；南皮、常熟、寿州，并时元宰，四人公殿后，岁寒松柏，青史千秋。”按，张翁孙及陆四人皆以状元而为宰相者也，故联有元宰之称。又，秦曾源联云：“无限感时心，眼底沧桑归一瞬；未偿医国愿，箧中方药亦千秋。”又，余肇康联云：“龙头几见老成在；鵩鸟今非宣室时。”均从易姓后着笔，句切而章悲。又，陈师傅宝琛联云：“来日大难，及此全归天所笃；个臣又弱，公然后死责安辞。”按，此语句沉着，两两身分俱肖。又，蔡强志挽沈小沂联云：“是纵横捭阖之才，睥睨到时流，也如太白当斗，雅有狂名惊海内；从陵谷变迁而后，凄凉悲故旧，一样兰成身世，只余词赋动江关。”又，曾文正挽都司李秀峰开林联云：“期服去官，有犹子能行古礼；儒冠为侠，如先生岂是今人。”语特劲质可诵。
　　
　　门人皇甫用武为里闬后起，特尊重对联学，兹录数首。一、挽高国臣云：“晚读万卷书，壮学万人敌；生名十室邑，死传十字碑。”二、挽刘损斋云：“题碑有吴月岩，大笔千言，君今不死；酹酒剩徐孺子，生刍一束，我亦同来。”三、挽蒋翊武云：“宁为共和死，不为专制生，大丈夫当如此矣；匪殉烈士名，实殉平日学，奇男子岂求活耶。”四、代康次由挽朱午峰云：“世无太白一千年，喜酒杯在手；我隔洞庭八百里，赋楚些招魂。”按，挽蒋联“实殉平日学”句，可称推倒一世，开拓万古。挽朱联出幅写死者为酒狂，对幅写作者以湘人而客外，皆奕奕如生，绝无牵附铺排之病。
　　
　　王湘绮之死，有自挽联云：“春秋表未成，幸有佳儿述诗礼；纵横计不就，空余高咏满江山。”对幅不甘为文人，有烈士暮年、壮心未已之豪采，然而湘绮千古矣。自曾、胡、左数公外，订湖南文献史者，孰不首以一座推之。海内致挽者，兹分录之。一、程崇训云：“拔乱有春秋，道隆则隆，道污则污，惟夫子可游羿彀；至人外生死，歌而非歌，哭而非哭，为天下惜此灵光。”二、刘人熙云：“以蔡伯喈词锋，历抵公卿，三缣一字；仿东方朔游戏，驰声耄耋，斗米侏儒。”皆绣丝铸金，极力为加倍奉承，而不害其为佳制，而尤以龚福焘、谢盛唐二作能传湘绮之神于阿堵，而襮其嬉笑怒骂玩世不恭之心曲于拟议言论之表，必有此作，方足以见湘绮；亦必有此作，方足以传湘绮。龚联云：“做尽公卿，差能不作祢衡死；论其身世，只当先时伏胜看。”谢联云：“经术文章，集何郑马班阮谢专长，唐之后诸儒未有也；嬉笑怒骂，为曾左李彭丁张诤友，袁以下自郐无讥焉。”又，胡子清联云：“贾郑之经，马班之史，汉魏六朝之词章，于吾乡咸同诸先正间，独尊坛席；臣浸不溺，烈火不炎，沧桑万变不奴主，胥世界天人阿修罗等，皆入涅槃。”按，出幅亦犹人同，对幅大言炎炎，几于使瞀儒咋舌，小生失气，非湘绮大人物蔑能当此矣。又，杨度联云：“旷古圣人稀，能以逍遥传世法；平生帝王学，只今颠沛愧师承。”按，晳子为湘绮弟子，故能言其大。至曰帝王学，曰颠沛者，时洪宪初败，杨为偶君宪之主动，盖重自忏悔云。又，吴熙联云：“文章本气数所关，时际末流，高寿大名俱有累；人物卑晋唐以下，学成别派，霸才雄笔两无伦。”予亦有联云：“布衣名闻四海，著书风靡五洲，此为儒效；学说深印洞庭，哭声上薄衡岳，吾与招魂。”
　　
　　胡君复挽长沙陈悔老联云：“凭栏望如此江山，长沙自古伤心地；抱膝吟出门荆棘，投老犹登思子台。”自注：“悔老学行卓卓，二子家鼐、家鼎尝奔走革命，亦不之沮。晚岁侨居长沙，丧其季子，故殁后寄挽云云。”又云：长沙陈伯屏启泰，志节清介，为御史尝劾湘抚王文韶，后王贵执政，偃蹇不得迁，晚岁以江苏藩司护理巡抚，疏劾苏松太道蔡乃煌，旨交江督端方查复，气愤以终。按，沪道阔缺，富有金钱，劾之不去者，奥援为之也。故王湘绮挽联有云：“抗疏劾三公，晚伤鼷鼠千钧弩；治生付诸弟，归剩鹅湖五顷田。”出幅著其节，对幅著其清，死者千古矣。又云：官制改定后，长沙张文达百熙任邮传部尚书，与侍郎唐绍仪因用人事，至相讦参，遂郁郁一病不起。张为人宏达爱士，能容纳众流，殁后，士皆哭惜之。如皋冒广生有联挽之云：“爱好似王阮亭，微闻遗疏陈情，动天上九重颜色；怜才若龚芝麓，为数揽衣雪涕，有阶前八百孤寒。”又，江建霞标督学湖南日，为言新者之主动，湖南人士至今称道之。江去湘未几卒，俞曲园挽之，联云：“无妄福，无妄灾，负此金马门前，雍容大手笔；非常人，非常遇，流传灵鹣阁上，荟萃小丛书。”特轩磊有姿致。
　　
　　胡氏《联选》云：李兆受降清而授提督，罢官后，骄恣不法，朝命杀之。挽联不易著笔，某君联云：“君恩未报，臣罪当诛，热血一腔，来世作圣朝犬马；富贵无常，英雄安在，寒芒万丈，大星落天上鲸鲵。”出幅撝谦，对幅豪壮，酷肖李之为人。又，清大学士柏葰以科场案为肃顺所构见法，同官公挽一联，极得体。联云：“其生也荣，其死也哀，雨露雷霆皆帝德；臣门如市，臣心如水，皇天后土鉴臣愚。”按，“臣心如水”四字微词。又云：福州林寒碧亮奇尝主《时事新报》笔政，当帝制发生时，时有崭新之文字与黄远生抗手，对于时局分肌析理，表里洞达，尤足为国民张目。一日，出门访友，在马立司路为汽车所躏，伤重遽卒。郑孝柽挽联云：“宿孽自何来，小劫更逢天帝醉；微躯安足道，大千会见日车翻。”又，高赞鼎联云：“十年螳臂成诗谶；一念鸿毛岂咎征。”又，李拔可联云：“世变日乖，道路何尝非死所；羁魂未返，江湖空自数亲知。”按，李为寒碧中表亲，故云。又，包公毅联云：“不信贤者竟遭杌陧；敢问世路何处康庄。”诸作均靠定非命死，立论是为确切不浮。
　　
　　廖荪阶《联语缀余》云：县人邓凌云官贵州印江县死难，有挽联用史传成语，不着一字，惜忘作者姓名。联云：“烈士当如是死；儒者乃有此人。”按，寥寥数言，气却劲拔。荪阶挽人联，亦时饶名隽之怍。如挽洪毅夫汝源云：“江山新数革除年，家国多虞，知君有棘在喉，满眼新亭名士泪；乡井故人今有几，应刘并逝，剩我积怀成痗，伤心旧社酒徒稀。”自注：“宁乡清一代膺馆选者十人，惟陶士偰、洪汝源保送知府，洪运蹇，辛亥自蜀归，意多凄苦，殁之前一月，尝徒步访予，饮酒鬯谈以去。”又，挽陈伯平云：“梅花心似石，姜桂老逾辛，直道事人，曾同铁面龙图论；蚁穴溃金堤，高门来鬼瞰，谤书盈箧，竟乱苏州刺史肠。”盖陈以纠上海道蚀款，不胜愤懑，发病遽死。王湘绮所谓“晚伤鼷鼠千钧弩”者，亦指劾蔡事也。又，挽东安席沅生云：“贾谊无年，万古长沙多憾事；桓宽论政，一篇盐铁有成书。”按，席卒于长沙鹾局。又按，各作均声光逌然，不愧作家，与廖交密者为宁乡李石冰，石冰联语亦与相骖靳，兹录数联。一、挽黄石仙云：“文无一卷不惊人，北翼南图，陇诮岳嘲含愧色；诗到百篇弥入细，西颦东效，明珠鱼目有殊光。”自注：“石仙有《百狐吟》一卷，予和之。”二、挽梁芸青云：“照人如秋水冰壶，车马满门，而萧然林野；结契亦庄襟惠带，芰菱何物，乃夺我韦弦。”三、挽周铁真云：“生则为尼父蒙冤，贾傅井旁，幽室独为天下哭；死当与要离并冢，于公祠畔，秋风曾访故人回。”按，各作光气奕奕，如金百炼。又，挽新化矿徒云：“饥鼠连翩入火坑，石破天惊，泥践头颅作阶级；巨鳌屃赑崩岩雹，仆痛马瘁，盘擎酒脯吊冤累。”词亦悲痛奇创。
　　 

卷八
哀挽三
　　哀挽联语有以悲壮淋漓胜者，兹类录数作。一、长洲吴瞿安梅挽邹芸巢云：“五旬余长揖归山，忽惊故国沧桑，忍读西台恸哭记；十载前填词吊古，赠我新诗珠玉，怕歌南曲煖香楼。”按，自注：“芸巢为予外伯舅，丙午岁，予取姜如须事作《煖香楼曲荷题》六绝。”又，黄任之挽云：“生平参莲幕文章，立功在定国先，惟吴下云阳尤不朽；余事作枌乡教育，下笔尽惊人语，开江南风气而非师。”又，史朝存挽云：“十年为文字旧交，蓦闻怪鵩栖门，风雨谁求茂陵稿；万感置艰难时事，倦看群龙战野，沉忧竟促孝章年。”二、刘侯生挽兄葆良云：“伤心十二年前，在梁园孤馆，睹仲氏弥留，枨触万端，宛如今夕；作客三千里外，值海水群飞，委诸弟而去，侧身四顾，凄绝人间。”按，刘殁于京时，值各督军又有所建议。胡君复云：“乙巳秋刘仲弟淮生殁于汴梁，侯生前往省疾，犹及相见，故出幅云云。”三、吴挚甫挽刘芗林道员云：“如明公可谓才臣，鄙夫谬附清流，能无杜门齰舌；知太史当成佳传，贱子欲求行状，一为钻石埋辞。”又，挽刘省三铭传云：“是淮军杰出奇才，龙性难驯，休沐辄寻黄石约；与国家规宏大业，刍言谬采，入朝曾草皂囊封。”四、陈伯严挽义乌朱蓉生御史云：“哀窈窕，思贤才，放逐余生成负国；息邪说，拒诐行，低徊薄海更何人。”按，朱以丙戌年上遇灾修省疏，劾及内侍，降补，遂浩然归。五、刘葆良挽李子璈知县云：“惟公以风流文藻冠吴中，兰陵故封，踵武荀卿曾作令；有子将行歌负薪泣道危，寝丘何处，伤心孙叔竟无田。”六、范肯堂挽李小泉总督瀚章云：“与曾左胡骆百战成功，比投老家园，浸灌滋培，还使门闾气允固；历道咸同光四朝全盛，迄考终里第，伤亡殄瘁，顿教天地色凄凉。”
　　
