<!-- { "loadSidebar": true } -->
　　范肯堂对联，虽一极寻常细小题目，苟出其手，即若龙虎跳掷，不可捉摸，文坛怪杰，其诸拿破仑之用兵，达摩之面壁言禅乎！续录一二，以代初学导师。一、挽保韵秋云：“我闻诸夫子，狷者有所不为，是亦其次也；古之乡先生，没而可祭如社，意在斯人乎。”二、挽达蔚卿云：“士有不得志，痛泪何多，甚矣子之营父葬；身则无所贪，劳生转剧，茫乎吾欲从公游。”三、挽陶宾南之父云：“从野蛮时期至文明时期，两可间必有磊磊畸人，不显于代；以普通教育兴实业教育，十年后惟望粲粲诸子，无忘斯言。”按，诸联似金黄八股大家之于文，掉臂理窟，批却导窾，力凑单微，彼王尤派之搬演鸟兽草木名词以枝梧搪塞者，相差岂止十百由旬。
　　
　　同时与范作旗鼓相当者，厥惟吴挚甫、刘葆良、周彦升。以联论联，三君者，其春秋时霸家执牛耳之齐晋楚乎！兹录周作挽联。一、挽张绍京开祁云：“自康成不为乡里所容，衰绖出游，恸哭犹思临别赙；惟孟坚实与纂修之事，峸编商订，蹉跎只恨未成书。”二、挽黄叔梅世泰云：“立马问长安，溯太行山色，屈律河声，倦鸟归来，落日酒痕犹在袂；飞龙误方药，叹玉树凋霜，黄杨厄闽，哀猿啼断，秋风尘泪忽沾衣。”按，此联非不摹景，非不砌辞，而色味隽永，能不佻者，骨骼坚凝故也。此殆关于读书养气。三、挽秦少枚兆鹏云：“甲科乙榜何补于贫，烈士殉名，地下方干犹抱恨；醇酒妇人以晦其迹，英雄失路，世间无忌总堪哀。”四、挽束织云锦云：“杜老痛流离，溯悲秋夔府，感事陈陶，著作经予一手定；桥公有要约，叹遗构崇川，停棺萧寺，死生负汝百年期。”五、挽杨斯之父云：“生者安，然后死者安，争抔土于伯叔昆弟之间，魂而有知，将毋是恫；阴地好，不如心地好，虑诸子为吉凶祸福所感，书此以示，且告公灵。”按，联语砭堪舆迷信，足以昭聋发聩，且上下率性只书一事，亦不觉其犯复，气足以驱之故也。六、代挽吴畹香云：“比年承乏边防，右提左挈，以济时艰，绝域相从，携手暂陪河朔饮；与子戮力王事，大略雄才，忽为异物，九原可作，伤心难报秣陵书。”七、挽吴提督长庆云：“史臣论武乡侯，应变将略非其所长，涕泣出师，九死孤臣犹可说；时人美汉东公，稽古学易好士不倦，弥留诀别，平生风义最堪思。”八、挽刘伯延昌寿云：“穷达寿夭竟何凭，颜渊伯牛，所遭若此；伯叔甥舅皆贤者，皋陶庭坚，不祀忽诸。”九、挽黄道政师云：“嫉恶如李临川，当日直声震天下；爱才继阮文达，至今横舍峙江干。”
　　
　　县人王志初育道，田东谿之门人也。晚清时以岁贡考授主簿，发广西，到官未久即弃归。其为文粗枝大叶，往往有豪霸气，人亦如之。顷得其对联，分系之。如挽晏仲鼎开甲云：“跃马作燕赵游，慷慨悲歌，剩有侠情寄儿女；作书得晋唐髓，风流歇绝，再无大笔写烟云。”盖晏于辛亥岁为清华学校助教，革命后流落京师。久之，购一妾南归，旋以穷死，故出幅微及之。又，挽王厚生云：“是包孝肃海忠介一流，而无其位；共王彦方马少游千古，抑又何悲？”按，厚生事迹见后，顾联语则若抑塞磊落。又，代随营学生挽同学某云：“握奇经，阴符略，独有千秋，每对大风三击剑；颜渊死，仲弓亡，同声一哭，与谁夜雨再谭兵。”豪语哀调，读之神王。又，代挽晏仲鼎云：“穷愁老病萃于一躬，萧瑟生平，过庾开府；笔冢墨丘与之终古，风流文采，想晋永和。”按，晏故工书，墨迹遍九澧。
　　
　　张文达之丧，挽联已具上录。兹录赵启霖联云：“宏奖见公之大，汛爱偶或见公之疏，脱去町畦归磊落；热心为世所钦，慊忱当亦为世所谅，维艰时事有欷歔。”落落抒写，本末毕见。与同工者有屠伯熙挽闽县王可庄仁堪之封翁联云：“太行匹马奔丧，五日而来，有子如斯，先生不死；沧海横流抗论，千秋之上，其人不作，吾辈焉依。”按，可庄视学山西，闻封翁殁京邸，自晋五日行一千一百里奔丧，出幅盖实纪。
　　
　　茶陵谭氏长湘军民政期间，完全为追悼期间，卜之其鬼，湘乱殆于此胚胎乎！是虽曰滥，然亦间有佳作。如挽零陵镇守使刘崑涛建藩失名联云：“于我何干，也要来杀东邻牛作西邻祭；如公不死，亦安见非南走越与北走胡。”用议论行之，出幅尤为皮里阳秋。又，集句云：“投笔事戎轩，出师未捷身先死；怀君属秋夜，湘水无情吊岂知。”又，湘乡陈奇九云：“革命误谈，苦我犹存，几翻几复扬州梦；出师未捷，问天何酷，秋雨秋风孔道桥。”盖刘正命在株洲孔道桥，而陈又革命先河，故两及之。予亦有数联。一云：“零陵义师亦犹黔滇义师，各为护法战；我公国葬是续黄蔡国葬，轩然洞庭波。”一云：“起零陵，战株洲，重于泰山，男儿死耳；宁鸡口，毋牛后，愤蹈东海，天下壮之。”一云：“出师已捷，痛旋殉之，赫赫株洲，陷围不死于兵而死于水；护法未终，幸有来者，巍巍国葬，旌烈既比为蔡亦比为黄。”按，刘与蔡锷、黄兴皆国葬岳麓，故末联引为陪客。予又有追悼龙研仙璋联云：“晚节与革命相始终，名为黄蔡战功所掩；盖棺届长沙之陷落，诔较焦陈横死尤哀。”盖龙死在七年张敬尧入湘之次月，故有对幅。又，安乡吴岳镇湘选，予再传弟子也，近为联语亦能工，录其挽钦步校镇湘联云：“死怜巢卵同倾，大丈夫许国以身，不杀贼当为贼杀；生捍灾患而起，都人士招魂陨涕，宁悲君毋俾君悲。”盖钦以治团练御盗被害也。
　　
　　湘潭罗顺循，立朝有大节，与赵芷荪同擅威凤祥麟之誉，其死也，李石冰先生挽以联云：“衰年逋播乍相亲，心事已浮云，野史君编，宫词我续；镇日江潭为底悴，遗文壮国牒，诛妖累牍，办学千条。”盖李、罗同为逊国遗老，国变后惺惺相惜，故言之喟然。按，李有《南蝉楼宫词》一卷，皆咏清宫遗事，故出幅及之。浏阳刘蔚庐人熙之丧，挽联已录在他卷，兹得其家刊行本，多至数百章，大抵肥皮厚肉与黄茆白苇者居多。一、蒋式惺云：“他日九州同，家祭毋忘陆务观；微言一脉绝，乡祠合配王船山。”二、傅熊湘云：“政论烛先几，原盗三篇曾惠我；遗书绵绝学，而农一脉独推公。”三、佘恂云：“浏阳大星落；船山薪火传。”四、陈嘉祜云：“薑斋之传，湘皋守阙，涤生起微，至先生而发挥光大其旨；些庵所遇，伯子虽文，道邻能武，于晚年守颠沛流离以终。”五、刘武云：“辛亥倡义，丙辰誓师，戎马忝相随，两度频闻天下计；萁豆苦煎，棋枰急劫，酉鸡惊入梦，九州齐哭大星沉。”六、康有为云：“吾徒有复生奇才，说经锵锵有声，溯源知所自；乡贤绍船山学术，高轩隆隆辱过，捧杖叹无缘。”七、曾熙云：“未靖中原，遽伤耆硕；既逢多难，矜此余生。”
　　
　　梅县罗季威世彝为五七言古体绝工，予评以为似仲则璱人。方唐晋棠为警察厅厅长时，季威实莞其书记，故予与相闻识。兹录其所撰挽联数则。一、挽谭石屏人凤云：“事成公去，事败公来，只手斡乾坤，禾黍当场多感慨；邦乱不居，邦危不入，大名匪游侠，江湖满地哭英雄。”二、挽王天纵云：“嵩山大侠，世重铁枪，记曾子弟八千，横行河朔无名将；蜀道督师，星沉玉垒，恨不琵琶卅二，来吊英雄用美人。”三、逐傅之役挽死难警士云：“正危城风雨飘摇，问谁深夜磨刀，肯殉公秩序死；是武装警察效果，为觅当年秃管，广吊古战场文。”又云：“荷戈为地方前驱，是军国民中铮铮丈夫，赴沙场效命死；秉笔作本末纪事，维年月日有某某警士，为社会杀敌亡。”又按，诸作均奇气轮囷，大踏步向前，于时贤范当世、刘葆良外，又别成一壁垒，亟书之以饷联界知言者。又，代挽仇营长某云：“见贼唯多身始轻，忆三载同仇，每战问虎侯安在；死绥却是古来有，痛诸孤何怙，此后当犹子视之。”自注：“犹子，兽名，借对。”
　　
　　予近居长沙，有代撰数联。挽龙砚仙云：“满清名县令，共和大功臣，生而定论；铜像表焦陈，国葬奖黄蔡，死与同归。”又云：“曰儒家，曰革命家，盖棺论今定；以瘁死，以忧国死，铸像礼亦宜。”又云：“喜见湘水澄波，成局部自治；愿持船山噩梦，为我公招魂。”挽陈树藩云：“鄂校为先河，湘宦为同官，生死交情，父执友事；苦兵似天宝，理财似刘晏，斡旋危局，小心大才。”盖陈卒官财政厅厅长，时张敬尧新逐去，库空如洗，公私赤立，对幅盖吊其重膺难局也。按，各作循题布局，就局敷词，似尚不十分失题位。又，代唐以祀追悼王子豳镇守联云：“战临安奇功，战荆州首功，谊忝同袍，突起异军曾助臂；非刺客暗杀，非临阵敌杀，衅由假道，死于乱卒太无名。”按，辛亥下荆州，唐为首功，王次之，故有异军助臂之喻。又，代以祀追悼李达武联云：“同起尺籍伍符，革命成功，称鄂为一时劲兵处；竟从银涛白马，困垓遗恨，化身作十丈贯日虹。”按，李近官永顺协副将，九年十一月，偕张学济崎岖湘西，至龙山，遭民变，学济中乱刃死，李被逼游水，以手枪自诛，银涛白马，亦系实纪。又，予挽联云：“振臂一呼，帝制告终，演革命未曾有创局；败兵四溃，手枪自拟，痛男儿没奈何收场。”又按，唐李皆吾县人，且皆予门人，故言之较痛恻。又，代单柘园挽云：“公竟渡河，前有百丈渊，不可说，不可说；魂兮何处，劝汝一杯酒，归乎来，归乎来。”
　　 

卷七
哀挽二
　　曾文正联语雄奇突兀，如华岳之拔地，长江之汇海，字字精金美玉，亦字字布帛菽粟。兹又录数联，一、挽向伯常师棣云：“与舒严并称溆浦三贤，同蹶妙年千里足；念吴楚尚有高堂二老，可怜孝子九原心。”二、挽季弟国葆云：“大地干戈十二年，举室效愚忠，自称家国报恩子；诸兄离散三千里，音书寄涕泪，同哭天涯急难人。”三、挽弟国华云：“归去来兮，夜月楼台花萼影；行不得也，楚天风雨鹧鸪声。”二作一沉痛，一飘咽，洗尽时世铅华。按，国葆以战金陵积劳陨命，卒谥靖毅，国华则从李续宾战死三河镇，谥愍烈，读“诸兄离散”之句，有以知其言哀矣。四、挽袁端敏甲三云：“属纩寄箴言，劝我勉为范宣子；盖棺有定论，何人更议李临淮。”按，此又可证见文正处功名时之能屈己推贤。
　　
