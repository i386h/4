<!-- { "loadSidebar": true } -->
　　张文达百熙之卒，田东溪代人挽一联云：“北垣硕辅，西政通才，六官更新，一柱忽折；营道乡贤，庐陵师表，首丘长已，心丧无终。”典重坚凝，雅与题称。又，有挽澧县司马香石知县瀚联云：“东汉经师，西江宗派，南阳治谱，北海义声，综厥生平，许儒林文苑循吏任侠以合传；洞庭后劲，水竹德邻，壮武兼才，太常代表，同兹陨落，看溇渫茹温道黄澹涔之流哀。”又，代挽云：“八篇治蒲，政实符之，谪宦不生，名宦不死；一柱擎澧，公则己矣，岳家无母，儒家无师。”予亦有挽联云：“蒲江吏能，乃成左迁，死亦何言，人之君子天无择；张俭党狱，追忆急难，报终未获，哭以其私痛可知。”又，代挽一云：“服郑闳儒，一个又弱；赵张循吏，九原同归。”二云：“合侠武为儒文，公灵不渫；至是邦见君子，吾愿少偿。”按，香石以举人权蒲江知县，被议降官归里，任团练，暴卒。田联所谓一柱擎澧，谪宦不生，盖实录也。
　　
　　乙巳丙午之交，人人知亡，人人知有革命，盖清政腐败，非是无以为刷新也。留学界于是有以死争之者，如烈士陈天华、姚宏业之自戕，有足称焉。记有二挽联悼陈、姚者。一云：“谭唐去，贺马亡，故国少英豪，拔剑那堪君又死；袁黄庸，康粱走，干城无健将，枕戈差幸我犹生。”一云：“骇浪惊涛，先生去矣，枪林弹雨，吾辈当之，为其易，为其难，维死可生生可死；衡云湘树，魂兮归来，沅芷澧兰，人如可作，同此心，同此理，以歌当哭哭当歌。”按，二帖整拔，却无叫嚣猖狂之弊。又，某挽温生才、陈敬岳联云：“生经白刃头方贵；死葬黄花骨亦香。”温、陈皆以暗杀被戮，葬广东黄花冈者也。又，胡氏《联选》云：“余幼舫中将大鸿，二次革命，死于湖口之难，少怀奇异，尤长于军事学，幼从塾读，即异常儿，其殁也，业师沈友卿编修挽以联云：“闻瑟在门，仲由不得其死；免胄入狄，先轸竟丧其元。”语特痛至。
　　
　　司马香石卒之第三年，石门阎北岳征士镇珩又踵殁，九澧文献之凋落，盖至是极矣。按，北岳起孤寒，弱冠试有司，名猝高，京湘间无不知有其人者。狷狭强记，古体文出入老泉、介甫之间，惟好骂新学，于国以外事皆唾之为无足重轻，与宁乡周汉、崔暕辈同一眼孔。张文襄所称为知古而不知今者，诚近之矣。身后著作千卷，半犹未刊，亦不可谓非赍志者。县人朱贞白芳型有联挽之云：“朗江记共追攀，呼我作诗人，为吟孤鹤盘空句；礼学犹殷顾问，哭公怅国是，已到群龙战野时。”又，田东谿联云：“著书是旦功臣，同汉郑玄作笺，姬氏六典；表墓书澧处士，继晋周朴论世，石门一人。”盖阎著书内有《六典通考》，最号赅博。予袭田意代人联云：“姬公成书，起作功臣，六典发微，郑玄千古，王肃千古；周朴遁世，号为征士，九澧失放，慈利一人，石门一人。”予又自挽之云：“著书似秦蕙田，而无位不同，六典屠龙，北岳千古；鉤党赖贾伟节，故大祸以解，三人讹虎，东坡再生。”末幅指庚子党狱，阎播书俞巡抚，以鸣予冤也。
　　
　　田东谿挽门人李发农联云：“我长一日，君遽百年，既痛逝者，行自念也；子如荀龙，亲悲颜槨，犹有恨焉，夫谁为之。”亦沉痛，亦轩磊，可谓包一切，扫一切。又，曹斗宣挠汪庆堂联云：“今中国知商能兴邦，而此人则已；自相识非公不至室，是君子之交。”又，宋某挽王寿生正仁联云：“行为儒侠，亦为文雄，人皆有言，是无愧元方难兄，季方难弟；死不沙场，复不牖下，君则何恨，最难堪滇徼哭子，楚徼哭孙。”盖寿生以送母就养赴滇，归至沪上，暴病殂，故对幅以云。长沙李仲临诵蔡瑞东挽某公一长联，词条滂葩，予以为是才人之笔，而非学人之笔，录之以饷俭腹者。联云：“万言贾生策，千首杜陵诗，莽乾坤何处洒一腔热血，即郊西片土，犹须翦薙荆榛，单骑层峦，孤军间道，风萧萧兮，周殇有魄化奔涛，乃与邓印江、刘普安、黄都匀、彭荔波，懔懔竟如生，又添得岣嵝峰头故旧褒忠传；匹马函谷关，双剑瞿塘峡，奇男子到底成千古完人，奈堂北灵萱，谁与洁清觞豆，英魂还楚，浩气扶黔，日惨惨焉，燐火在原哭新鬼，枉教尝越胆、卧吴薪、哭秦庭、恤鲁纬，苍苍那可问，几曾见襄阳人到残铭堕泪碑。”
　　
　　徐衡山本麟，宣统末知澧州，有能政名，既二年，引疾得请，未及受代，大水溃城，公私荡尽，本麟力疾起拊循，病发卒。晏仲鼎挽之联云：“公是虞秘书行厨，三十年掌故菟罗，人谱传家，治谱传世；谁为吴季子挂剑，二千石头衔管领，政界无母，学界无师。”又，田东谿联云：“尧民沉灾，溺矣谁援，天不佑神君，既引疾去官，又扼之以死；侨校遗爱，沦胥待尽，我谬领州序，谁起衰善后，而哭非其私。”又，代挽云：“宋水连书，实吾澧从前未有奇灾，良吏不生还，应排阊阖叫帝阍，为遗民请命；郑渠无恙，是我公质成所留纪念，士林藉大庇，合撷芷兰望涔浦，续楚客招魂。”数作均磊砢英多，文与人称。
　　
　　县长潭诸王，三十年来门户骤盛，予与过从，又兼姻娅，颇习其长老轶行。清末王风山之夔之殁，特寄挽联云：“上马杀贼在西南滇，看犹子跻专城二千石；徒杠济人于小弱郑，哭我公旷名世五百年。”又，代于继淑挽云：“行善以不近名为宗，既殚其力，又倾其赀，缓急趋人，媲鲁连子；蒙谤于争欲杀之日，谁祓我魂，而煦我沫，死生知己，哭鲍叔牙。”又，凤山从子字寿孙者，其卒，挽联已见前，今又录王宏勋、李必聪二联。王云：“昔年寄伏波军中书，画虎名言，手示当归曾寄我；今日返春申江上棹，闻鸡噩梦，心伤独活不名公。”李云：“任官惟贤，使天假之年，岱云必施大地雨；作客而死，幸鬼依其类，楚客为招申江魂。”又，予挽门人康孙木业槂联云：“母依密为命；吾恸渊无年。”似颇具体言哀。予又有挽门人联数首，附录。一、朱尊三恩贡玺云：“生不愧张籍皇甫湜文章，署名自负门生长；死犹忧日本俄罗斯战局，告捷毋忘家祭时。”盖朱死于甲辰岁也。二、胡讵凡云：“自黎冰次以还，称及门好学而短命死；哭胡讵凡不作，为中国少年之前途危。”按，冰次名昌韩，生员，亦吾门人，死有遗刻曰《铁船集》。
　　
　　友人汪言占有挽族父汪春舟春生岁贡联云：“一铎莫司，用明经终老；九畴之备，以寿考为难。”又云：“族谱藏楹待欧苏文章，议论无成，弱又一个；吾家在县称王谢门户，风流顿尽，赎难百身。”语无肤泛，分际亦肖，非三折肱者莫办。又，黄翰钦举人挽李奎甫联云：“百岁亦何为，世路崎岖，不如破浪乘风去；一抔安足恋，江流浩渺，同在高天厚地中。”盖李以水死，并遗蜕而不得者，故联作旷语以为慰。予亦有挽姚海秋武举辉南联云：“生蹈龙宫，沉冤又泣汨罗水；死携骥子，并命同悲周氏汪。”按，姚以赴会试北上，至洞庭舟覆于风，父子同尽者也。
　　
　　陈天华、姚宏业之殉，挽联佳者已见上文，兹又得禹稽亭治(之)谟联云：“杀同种是湖南，救同种又是湖南，倘中原起事，应首湖南，义士竟轻生，双棺赎得湖南罪；兼夷狄成汉族，奴夷狄不成汉族，痛建虏入关，已亡汉族，国民不畏死，一举能张汉族责。”按，杀同种是湖南，盖摭曾左歼灭太平军为口实也，然过火矣，作者卒以是罹文网，语虽痛快，顾无补于事，又灾于身，亦何苦也。又，袁项城挽潘子寅联云：“吾子已矣，同胞奈何，可怜志士轻身，竞化怒涛飞大海；诸君勉之，匹夫有责，愿结国民团体，共扶义橹挽狂澜。”按，此作较禹为含蓄，潘以留学日本归国，道出仁川，感韩亡事，愤而投海。
　　
　　门人卓彦长的良才而早世，其古今体诗已散见于吾《诗话》，兹录其挽周雪生二监之太公联云：“弃人间世，作逍遥游，岂独是朝而往，暮而归，则对此审万缘皆空益信；内南北争，外东西逼，焉知非生之哀，死之乐，故悠然以一瞑不视为高。”通幅用笔如蜻蜓点水，绝不沾滞，又为联界别开一生面。予亦有挽周联云：“竟栖栖作刀笔吏耶，降志辱身，我与才郎原自晦；问睒睒见少微星否，知生吊死，国无君子欲安归。”按，反正后，胥吏汰去，县设四科，用士人，予与雪生时权公署科长、科员，出幅盖纪实也。
　　
　　清故臣于晦若式枚之逝，海内挽联特多名构，盖于为文学界晨星，又厉采薇之高节，故言者恒以痛悼之极语出之。兹录王子展联云：“是布衣卅载之交，既痛逝者，行自念也；虽蒲帛屡征不起，所谓大臣，然则从欤？”又伍铨萃云：“亭林及见明亡，惭我公不能作程松园、张青父；遗山何心野史，惊吾世却尚有邴根矩、管幼安。”又，罗惇曧云：“国故罗胸，惜哉不就横云稿；陆居无地，凄绝难寻野史亭。”予有挽阮存吾金镛联，旨略与同，而词采不及上作之精厚，附录以存其人。一云：“楚骚宁不病而呻，今日大招，问魂兮何往；孔教无终亡之理，乃公中陨，则事未可知。”二、代徐云：“哭寝涟如，骇世界新闻，大招无语涔阳浦；请车已矣，触吾儿旧痛，短命伤心周氏汪。”按，陈在吾县较算精旧学，第一联以时论盛唱废经学，第二联“周氏汪”句则以徐之子从陈受书，失足溺毙于塘，故并以为言。中华民国六年，护国军下湖南，督军傅良作出走，谭浩明为联军总司令，时长岳间千里骚然，长沙旋开会追悼阵亡将士，挽词亦有佳者，兹录二联。一、陆裕光云：“鏖战经一月有余，看壁垒犹新，誓死捐躯歼国贼；鼓行循三江而下，只幽燕未扫，料难瞑目到忠魂。”二、赵恒惕云：“会师武汉荡群奸，是死者未竟之志；喋血衡湘枯万骨，在吾曹何忍言功。”按，明年北军至，谭浩明亦出走，常澧遂为战争焦点，然旋进旋退，倏南倏北，从旁观者，亦不知其为谁氏而战，与为谁氏而死，懵懵言殉难，模糊言追悼，真令人欲笑不可，欲不哭不能矣。
　　
